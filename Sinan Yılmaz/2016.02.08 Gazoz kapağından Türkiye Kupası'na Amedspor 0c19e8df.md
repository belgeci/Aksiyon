# Gazoz kapağından Türkiye Kupası'na Amedspor

*Sinan Yılmaz 2016.02.08*

<div class="pNewsDetailMainContent ctx_content" itemprop="articleBody">
 <p>
  Türkiye Kupası’nda Bursaspor’u deplasmanda yenerek çeyrek finale kaldılar. Son 8 takımdan yedisi Süper Lig’de oynarken onlar 2. Lig’de mücadele ediyor. Birçok kez isim değiştiren kulübün hedefi Fenerbahçe’yi de elemek.
 </p>
 <p>
  Tam 6 yıl önceydi. Bursaspor, Süper Lig’in en güçlü takımlarından biriydi. Diyarbakırspor engelini aşıp liderliğe oturmak istiyordu. O maçtan önceki haftalarda Diyarbakırsporlu futbolcular deplasmanlarda ‘bölücü tezahüratlara’ maruz kalmış, stat dışında da olaylar çıkmıştı. Diyarbakır Valiliği de konuk takım seyircilerine yasak getirmişti. 6 Mart 2010’daki karşılaşma, bugün TOKİ’ye verilen Diyarbakır Atatürk Stadı’nda başlamıştı. Aslında herkes olay çıkacağını biliyordu. Nitekim öyle oldu. Daha maçın başında sahaya yabancı cisimler atılmaya başladı, gazeteciler ve hakemler yaralandı. Bursaspor kalecisi İvankov’un da yapmacık davranışlarıyla hakem Mustafa Kamil Abitoğlu maçı 17. dakikada tatil etti. Futbol Federasyonu, daha sonra aldığı kararla bu maçı Bursaspor lehine 3-0 hükmen tescil etti ve Bursaspor ilk kez liderliğe yükseldi. Diyarbakırspor’da olan kriz büyüdü ve takım ligden düştü. Sert düşüş 3. Lig’e kadar devam etti. O meşhur Diyarbakırspor şu an 3. Lig’de Yeni Diyarbakırspor adıyla mücadele ededursun; şehrin yeni gözdesi, en eski ismi Turan Gazozları’ndan hareketle Melikahmet Turanspor olan Amedspor (Amed Sportif Faaliyetler).
 </p>
 <p>
  Kulüp, 2014’te yapılan olağanüstü toplantıda adını Amedspor olarak değiştirdi. Federasyon da bu ismi onayladı. 2. Lig Kırmızı Grup’ta mücadele eden Amedspor, bugünlerde ülkenin en çok konuşulan takımları arasında. Maddi değeri sadece 2 milyon 800 bin Euro olan takımdaki bütün futbolcular yerli. Buna karşın kadrosunda çok sayıda yabancı futbolcu barındıran ve maddi değeri 56 milyon 550 bin Euro olan Bursaspor’u yenerek büyük bir başarıya imza attı. Türkiye Kupası yarı finalinde Fenerbahçe’yle eşleşen Amedspor’un yönetimi ve futbolcularıyla konuştuk.
 </p>
 <p>
  Amedspor Futbol Şube Sorumlusu Ekrem Yeşil, toplumun içinden çıkan bir takım olduklarını söylüyor. Amaçlarının herkesi sporla buluşturmak olduğunu ifade ediyor: “Üst liglerde mücadele ederek, Türkiye Kupası’nda başarılı olarak gençleri en azından bu alana çekebilmek için faaliyet yürütüyoruz. Amedspor’un özellikle 450 binden fazla gencin bulunduğu bir ortamda bu faaliyetleri yürütmesi çok önemli. Bizim üzerinde durduğumuz husus budur. Misyonumuz bu. Amedspor toplumun içinden çıkan bir takım.”
 </p>
 <p>
  Yeşil, deplasmanlarda kendilerine yönelik ırkçı saldırıları kınadığını da belirtiyor: “Buraya gelen takımları misafir olarak ağırlıyoruz. Kalmış oldukları otellerde ziyaret ediyoruz. Onları çiçeklerle karşılıyoruz. Gittiğimiz yerlerde bunun karşılığını bize yansıtan takımlar var. Bunun dışında gayriahlaki, sportmenliğe yakışmayan davranışlarla karşılaşıyoruz. Biz de neticede bu ülkenin takımıyız. Bizi bu şekilde kabul etmeleri lazım. Yasal çerçevede oluşan bir takımız. Farklı uygulamalara maruz kalıyoruz. Biz bunu hak etmiyoruz. Bir anlam veremiyoruz. Umarım bundan sonra böyle bir uygulama ile karşı karşıya kalmayız.”
 </p>
 <p>
  Ziraat Türkiye Kupası çeyrek finalinde Fenerbahçe ile eşleşmelerini de değerlendiren Ekrem Yeşil, zorlanacaklarını anlatıyor: “Bir taraftan sevindik bir taraftan da rakip olarak bizi zorlayan takımlardan biri olacağı için üzüldük. Biz buraya kadar gelmişken hangi takım çıkarsa çıksın onlarla keyifli bir maç çıkaracağız. Çünkü bütün takımlarla oynamak, onlarla mücadele etmek büyük bir keyif. Umarım sporseverlere tadında bir maç izlettiririz.”
 </p>
 <p>
  <strong>
   Spor; barış ve kardeşliktir
  </strong>
 </p>
 <p>
  Amedspor Teknik Direktörü Sertaç Küçükbayrak ise sporun barış ve kardeşlik olduğunu her zaman dile getirdiklerini vurguluyor. Amedspor’un bir renk olduğunu anlatan Küçükbayrak, hedeflerinin yüksek olduğunu kaydediyor: “Toplam 9 maç oynadık. Namağlup bir şekilde Bursaspor maçına kadar geldik. Birleştirici rolün olması gerektiğini inanıyoruz. Bursaspor maçı öncesi toplantı yaptık. Bu maçı alırsak kentte büyük bir heyecan yaşanacağını, tarih yazacağımızı söylemiştik. Bu anlamda arkadaşlarımız çok iyi bir şekilde mücadele ettiler. Bu maçı kazanıp ilk 8 takım arasına kaldık. 7 Süper Lig takımı var. Bir de biz. Bizim gönlümüzden çeyrek finalde Başakşehir geçiyordu. Ama Fenerbahçe çıktı. Kim çıkarsa çıksın, kazanmak için sahaya çıkacağız.”
 </p>
 <p>
  Amedspor’un kaptanı Şeyhmus Özer de başarılarının sırrını şöyle dile getiriyor: “Kupada Süper Lig’deki takımlarla mücadele ettik. Biz takım olarak inanıyoruz ki futbol sahada oynanıyor. Takım olarak mücadele ediyoruz. Takım olduğumuz için başarı geliyor. Bizim için gurur verici bir durum. Bundan sonraki maçlara aynı şekilde çıkacağız. Fenerbahçe büyük bir takım. Kendimize güveniyoruz. Çıkacağız, aslanlar gibi oynayacağız. Fenerbahçe’yi eleyip yarı finale yükselebiliriz. Buna inanıyoruz.”
 </p>
 <p>
  Takımın başarılı oyuncularından Yusuf Yağmur ise geçen yıl da Galatasaray’ı kendi evinde mağlup ettiklerini hatırlatıyor. Hedeflerinin kupada Fenerbahçe’yi elemek, ligde de üst sıralara çıkıp 1. Lig’e yükselmek olduğunu söylüyor. Bakalım, Amedspor’un bundan sonraki hikâyesi nasıl şekillenecek?
 </p>
 <p>
  <strong>
   MELİKAHMET’TEN AMED’E
  </strong>
 </p>
 <p>
  Diyarbakır’ın futbolla ilişkisi 1920’lerde başladı. O yıllarda amatör olarak başlayan macera, 1968’de Diyarbakırspor’un kurulmasıyla profesyonel olarak devam etti. Dönem dönem Süper Lig’e yükselen Diyarbakırspor, 2010’da Diyarbakır’da oynanan Bursaspor maçının ardından takımın yaşadığı sıkıntılar ve mağlubiyetler sebebiyle küme düştü. Dört sezonda dört kez küme düşen Diyarbakırspor, Bölgesel Amatör Lig’e kadar geriledi. Diyarbakırspor unutulsa da şehir şimdi de Amedspor ile adını duyuruyor. Peki, Amed ismi nereden geliyor?
 </p>
 <p>
  1972’de Turan Gazozları’nın sponsorluğunda, kırmızı-beyaz renklerle kurulan Melikahmet Turanspor, uzun yıllar amatör liglerde mücadele etti. 1985’te Turan Gazozları’nın sponsorluktan çekilmesiyle kulübün adı Melikahmetspor oldu. 1990’da belediyenin satın aldığı kulübün adı Diyarbakır Belediyespor, renkleri de yeşil-beyaz olarak değiştirildi. 1993’te Diyarbakır’ın büyükşehir statüsüne alınmasıyla kulübün adı Diyarbakır Büyükşehir Belediyespor olarak 3. kez değişikliğe uğradı. 1996’da dönemin Refah Partili Büyükşehir Belediye Başkanı Ahmet Bilgin ve Kulüp Başkanı Ferit Çağlayan’ın Galatasaraylı olmasından esinlenilerek renkler yeşil-beyazdan sarı-kırmızıya çevrildi. 1999 seçimlerinde DEHAP’tan belediye başkanı seçilen Feridun Çelik, kulübün adını DİSKİ’den gelir elde etmesini amaçlayarak Diyarbakır Büyükşehir Belediyesi Diskispor olarak değiştirdi. Kulüp, 2006-07 sezonunda 3. Lig’de şampiyon olarak 2. Lig’e yükseldi. Uzun yıllar, Diyarbakır’ın Diyarbakırspor’dan sonraki ikinci büyük takımı oldu. 2009-10 sezonu sonunda tekrar 3. Lig’e düştü. 2010-11 sezonu başında yapılan kongrede kulübün adı Diyarbakır Büyükşehir Belediyespor olarak değiştirildi. 2012-13 sezonu sonunda tekrar 2. Lig’e yükselen kulübün ismi, 28 Ekim 2014’teki kongrede Amedspor olarak değiştirildi. Federasyon, ilk başta, aynı adla başka bir futbol takımı kurulduğu için bu ad değişikliğini kabul etmedi. Ancak takım, adını Amed SK olarak değiştirince federasyon bu yeni adı kabul ettiğini bildirdi.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/gazoz-kapagindan-turkiye-kupasina-amedspor_553822), [web.archive.org (arşiv bağlantısı)](http://web.archive.org/web/20160212084912/http://www.aksiyon.com.tr:80/dosyalar/gazoz-kapagindan-turkiye-kupasina-amedspor_553822)
