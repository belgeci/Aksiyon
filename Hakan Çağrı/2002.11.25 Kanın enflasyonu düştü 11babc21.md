# Kanın enflasyonu düştü

*Hakan Çağrı 2002.11.25*

<div>
 <p>
  <font>
   Yılda 10 milyon ile 15 milyon adet arasında tüketilen kan sayım cihazı kitlerinin ihalesini tek başına alan Amerikan firması, karşısında yerli bir firmayı bulunca fiyatını onda bire indirdi. SSK tek kalemde milyonlarca dolar tasarruf etmiş oldu.
   <br/>
   <br/>
   Türkiye’de en çok ihale yapan kurumlardan biri olan SSK bu ihalelerle ilgili şaibelerden kurtulamıyor. SSK tarafından bir yıl öncesine kadar merkezi sistemle alınan, geçen yıl ise her hastanenin ihtiyacı ölçüsünde kendisinin ihale yapmasına karar verilen kan sayım cihazlarının ihalesi bu kurumun bugünlere nasıl geldiğini özetler cinsten. SSK her yıl Türkiye genelindeki hastanelerinde kullanmak üzere kan sayım cihazları ile ilgili ihale açıyor. Teknik şartları yeterli olan firmalar kapalı zarf usulüyle teklif verip ihaleye katılıyorlar. Son on yıldır da bu ihaleyi Amerika merkezli Beckman Coulter firması alıyor. Ancak sözkonusu ihaleye teklif veren yerli bir firma fiyatların alt üst olmasına neden oldu.
   <br>
    <br>
     Olayın hikayesi şu şekilde: 1997 yılına kadar ortalama 2.5 ile 4 ,5 dolar birim fiyatla ihale edilen kan sayım kitlerine Kitsan A. Ş, KDV ve teknik servis garantisi dahil 0,48 dolar teklif getirir. Fakat açık eksiltme yöntemi sonucunda Amerikan Beckman Coulter firması bir yıl önceki fiyatın 8 de biri olacak şekilde indirim yaparak 0,33 dolara ihaleyi tekrar alır. Sözkonusu ihaleye ertesi yıl Hayırlı A.Ş olarak tekrar teklif veren Ali Hayırlı 0,33 dolar teklif eder. Aynı ihaleye 2 dolar teklif eden Coulter bu yıl da fiyat kırımına giderek birim başına 0,29 dolara tekrar alır. Yerli firma ihale kazanamamıştır ama her yıl on milyon adetin üzerinde tüketilen kan sayım kitlerinin fiyatının neredeyse onda bire kadar inmesine neden olmuştur.
     <br>
      <br>
       Aslında bu ihalede görünüşte yolsuzluk yok. Fakat Türk sağlık sektöründe yaşanan çarpıklığın güzel bir örneği.  Yıllardır bu sektörde olduğunu söyleyen Ali Hayırlı, bürokrasinin ve ihalelerde uygulanan yanlışlıkların devlete milyonlarca dolara mal olduğuna dikkat çekiyor. Türkiye’nin çok ucuza ve çok kolay üretebileceği cihazları ithal ederek ülke ekonomisini ciddi sıkıntıya soktuğunu söyleyen Hayırlı “ Kan sayım kiti ile ilgili ihaleye konu olan malzeme çok teknik ve bilgi birikimi istemeyen bir malzeme. Baktık ihaledeki rakamlar çok yüksek. Şirket olarak yatırım yapıp kendi tesislerimizde üretim yaptık. Gerekli onayları aldık. Bütün testlerden geçtik. Biz önceki yıllarda adet başına 5 dolar civarında teklif verilen, ortalama 3,54 dolara ihale edilen cihazların 0,30 dolara kadar satılabileceğini gösterdik. Bu durumda rakip firmalar fiyat kırmak zorunda kaldı. Bizim teklif verdiğimiz yıl 17 milyon adet cihaz satın alınacaktı. Sadece o yıl devlete 50 milyon dolar kazandırdık” diyor. Ali Hayırlı’ya göre devletin sağlık politikasında ciddi yanlışlar var ve bu ülke ekonomisini ciddi kayba sokuyor. Türkiye’de üretilebilecek birçok cihazın fahiş fiyatlarla ithal edildiğine işaret eden Hayırlı “Siz ARGE çalışmaları yapın, yatırım yapıp tesis kurun, o kadar çok bürokrasi çıkartılıyor ki üretim belgesini almak iki yıl sürüyor. Ben iki yılda üretime geçebilmek için belgeleri alamadım. Oysa ithal belgesini almak iki gün bile sürmedi” diyor. Son on yılda SSK ihalelerini alan Beckman Coulter firması yetkililerinden Pazarlama Müdürü Çağatay Deliktaş ise kan sayım cihazı kitlerinin fiyatlarının son yıllarda çok düştüğünü doğruluyor. Son ihalede fiyatın KDV dahil 31 sent olarak belirlendiğini söyleyen Deliktaş “Ben önceki yıllardaki fiyatları bilmiyorum ama son yıllarda rekabetle birlikte fiyatlar düştü. Şu anda KDV ve teknik servis garantisi dahil küçük boylarda 17 sent, büyük boylarda 31 sent olarak belirlendi” diyor. Coulter firmasına göre ihalede diğer firmaların elenmesinde sadece fiyatlar değil teknik servis ve yedek parça hizmetinin verilmesi de önemli birer etken.
       <br>
        <br>
         30 sente alınabilecek cihazlar için yıllarca neden on katı ve daha fazla katlarda fiyat verildiği ile ilgili sorularımıza SSK tarafından muhatap bulamadık. SSK bürokratları konu ile ilgili konuşma yetkileri olmadığını söylerlerken, açıklama yetkisi bulunan SSK Kurum Başkanı Gürol Banger’den herhangi bir cevap alamadık. Aslında eski bakan Yaşar Okuyan’ın “Bu kurumda öyle yolsuzluklar yapılmış ki birçoğu artık yolsuzluk olarak bile görülmüyor” sözü kurumun bu konudaki bakışını özetliyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1307 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=2153), [web.archive.org (arşiv bağlantısı)](http://web.archive.org/web/20070824004919/http://www.aksiyon.com.tr:80/yazdir.php?id=2153)
