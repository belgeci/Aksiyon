# Azad Ekinci'yi Zarkavi'ye teslim ettim

*Hakan Çağrı 2006.02.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Geçtiğimiz yılın ağustos ayında Antalya'da İsrail yolcu gemisine saldırı hazırlığında iken yakalanan El Kaide mensubu Lui Sakka hakkında açılan dava dosyasında çarpıcı bilgiler yer alıyor. Sakka, İstanbul'da 15-20 Kasım 2003'te meydana gelen bombalama eylemlerine katılan Azad Ekinci'yi Irak'ta direnişçilerin lideri Zarkavi'ye teslim ettiğini belirtiyor.
  </font>
 </div>
 <div id="newsText">
  <font class="detail-text">
   Antalya'ya gelecek olan İsrail gemisine Akdeniz'de bombalı saldırı düzenlemek üzere iken 6 Ağustos 2005'te yakalanan Suriye kökenli 33 yaşındaki El Kaide mensubu Lui Sakka hakkında İstanbul Ağır Ceza Mahkemesi'nde açılan davanın iddianamesinde çarpıcı bilgiler yer alıyor.
   <br/>
   <br/>
   İstanbul Cumhuriyet Savcısı Zekeriya Öz'ün imzasını taşıyan 8 Şubat 2006 tarihli 21 sayfalık iddianamede, Sakka'nın çeşitli anlatımlarına yer veriliyor. Sakka, Antalya'da bomba hazırladığı evde 4 Ağustos 2005 günü, gece yarısında meydana gelen patlama neticesinde apar topar Antalya'yı terk ettikten iki gün sonra Diyarbakır havaalanında yakalanmıştı.
   <br/>
   <br/>
   Savcı Öz'ün açtığı dava dosyasındaki bilgilere göre, üç yıl önce İstanbul'da iki sinagog, HSBC bankası ve İngiltere Başkonsolosluğu'na yönelik saldırılardan sonra, bombacıların lideri Habib Aktaş, eylemlerde görev alan Azad Ekinci ve Abdülkadir Karakuş'u Suriye'ye Sakka'nın yanına gönderdi. Sakka, bu iki kişiyi Irak'a götürerek Amerikan güçlerine karşı direnişi örgütleyen kişi olarak bilinen Ebu Musab El Zarkavi'ye teslim etti. Sonraki günlerde Habib Aktaş ve kardeşi Sadettin Aktaş da Suriye üzerinden Irak'a geçtiler. Habib Aktaş, kaldığı evin Amerikan askerlerince bombalanması sonucunda hayatını kaybederken; Azad Ekinci de Irak'ta bir karakola intihar saldırısı yaparak öldü.
   <br/>
   C-4 patlayıcısı Suriye'den
   <br/>
   <br/>
   Savcıya göre, İstanbul'da meydana gelen dört patlamayı yapan kişiler Sakka'ya bağlı olarak hareket etti. Sakka bizzat Ladin'le görüşerek Türkiye'de bu eylemleri yapma görevini alıp bunun için irtibata ihtiyacı olduğunu belirtince Ladin, Türkiye'deki bu irtibatın Habib Aktaş olduğunu söylüyor. Böylece Sakka ve Aktaş, eylemlerin hazırlığına başlıyor. Finansman için gerekli olan 150 bin doları, Zarkavi ile görüşerek temin eden kişi Sakka. Bu paranın 110 bin dolara tekabül eden kısmı avro olarak 2002 yılı sonunda, Sakka'nın görevlendirdiği bir Suudi şahıs tarafından Suriye'den İstanbul'a getiriliyor. Suudi kurye, bu parayı bir çorabın içine konulmuş vaziyette ve bir arabanın içinde İstanbul'da Habib Aktaş'a teslim ediliyor. Kurye, kolay saklansın ve üzerinde daha az görünsün diye parayı dolar olarak değil, avro cinsinden İstanbul'a getiriyor.
   <br/>
   <br/>
   Dosyaya göre, geçtiğimiz yılın yaz ayları boyunca Antalya'da İsrail gemisine yönelik saldırı için hazırlıklar yapan Sakka, burada kendisini kamufle etmek için "Mehmet Faiz" ismini kullandı. Sakka, patlamalarda kullanacağı malzemelerin bir kısmını Türkiye'den temin ediyor, ama C-4 patlayıcılarını küçük parçalar halinde Suriye'den getirtiyor. Bu patlayıcıları Suriye'den getiren kişi ise Hamid Obisi isimli bir başka Suriyeli. Obisi'nin bazı günler birkaç defa Suriye'ye gidip geldiği tespit edilmiş. Obisi, "Suriye'den getirdiğim küçük kolileri açmadım. İçinde yiyecek maddesi var sanıyordum. Her seferinde Sakka'dan 100 dolar alıyordum." diyor.
   <br/>
   <br/>
   Sakka, denizde yapacağı saldırı planı için sadece bir sürat teknesi almakla yetinmemiş. Hem su üzerinde hem de altında kullanmak üzere bir tane de su skotırı almış. Bu skotırla ilgili bilirkişi raporuna göre, bununla denizde 25 metre derinliğe inilebiliyor. Saatte 3-4 kilometre hız yapabilen skotır, kabarcık yapmıyor, ses çıkarmıyor, hiç durmadan aynı akü ile 45 dakika gidebiliyor ve giderken yedek akü devreye sokulabiliyor. Sakka'nın deniz kıyısındaki villayı satın almasının sebebi, işte bu sürat teknesi ve skotır ile yapacağı saldırıda, dikkat çekmeden tekneyi kıyıya vinç yardımıyla çekip patlayıcıyı tekneye yüklemekti. Ardından da bu tekneyle İsrail gemisine çarpacaktı.
   <br/>
   <br/>
   Sakka tüm sorgularında, "Amacım kesinlikle Türkiye ve Türklere zarar vermek değildi. O yüzden İsrail gemisini açık denizde vurmak istedim." diyor. Ama savcıya göre, Türkiye'nin son zamanlarda mücahitleri sınır dışı ederek ülkelerine göndermesi de Sakka'nın bu saldırı planını hazırlamasında etkili oldu.
   <br/>
   <br/>
   Dosyaya göre Sakka Türkiye'ye hiç de yabancı değil. Daha önceki yıllarda defalarca giriş-çıkış yapmış. Örneğin, 2 Mart 2003 tarihinde İstanbul'da "Ahmed Hassun" sahte kimliği ile yakalanmış. Bir başka zaman, "Kusai Saker" sahte kimliği ve pasaportu ile yakalanmış, Bakırköy Cumhuriyet Başsavcılığı tarafından yapılan soruşturma ile sınır dışı edilmiş. Sakka ile ilgili bir diğer çarpıcı bilgi de estetik ameliyatı yaptırmış olması. Tutuklu bulunduğu Kocaeli'ndeki cezaevinden alınıp doktora gönderilen Sakka'nın estetik ameliyatı olduğuna dair rapor alınmış. Nitekim Sakka'nın kaşlarının üzerinde belirgin ameliyat izleri olduğu tespit edilmiş.
   <br/>
   <br/>
   İki 11 eylül eylemcisini tanıyor
   <br/>
   <br/>
   Lui Sakka, Emniyette, savcılıkta ve mahkemede yapılan sorgularında "Susma hakkımı kullanıyorum." diyerek konuşmayı reddetti. Ancak, resmî ifadesi öncesinde Sakka ile polislerin yaptığı mülakatlar bir tutanağa bağlanmış. Emniyetteki sorguyu yöneten Savcı Zekeriya Öz'ün de imzasını taşıyan bu tutanakta çok önemli bilgiler var. Sakka bu anlatımlarında; Zarkavi tarafından Felluce'deki direnişçilerin emiri olarak atandığını ve burada birçok Amerikan askerini öldürdüklerini belirtiyor. Sakka, "Felluce'deki emirliğim sırasında 150 infaz yapıldı." diyor. Felluce'de Amerikalılarca yakalanmak üzere iken işçi elbisesi giyerek kaçtığını belirten Sakka, ABD'deki 11 Eylül saldırılarına katılan iki kişiye pasaport temin ettiğini, bunların Türkiye üzerinden geçiş yapmalarını sağladığını öne sürüyor. "İran'da cezaevine düşen Zarkavi'yi iki defa kurtardım." diyen Sakka, Zarkavi'nin de bir defasında kendisini kurtardığını belirtiyor. Sakka'nın da Zarkavi gibi İran'da tutuklandığı biliniyor. Sakka'nın verdiği bir diğer önemli bilgi, 2004 yılında iki Türk TIR şoförünün Irak'ta öldürülmesinde görev alması.
   <br/>
   <br/>
   Bu arada iddianamede, İstanbul'daki bombalama eylemlerine katıldığı gerekçesiyle tutuklanan kişilerden biri olan Adnan Ersöz'ün de ilginç bazı anlatımlarına yer verilmiş. İstanbul'daki patlamalar öncesinde eşi ile Pakistan'a yerleşen ve burada iki yıl yaşayan Ersöz, orada birlikte olduğu Habib Aktaş'a, "İstanbul'da bombalama eylemi yapma fikrinden vazgeç. Gel Pakistan'a yerleş, şirketime ortak ol." teklifinde bulunduğunu belirterek şöyle devam ediyor: "Şirketime ortak oldu. Bütün resmi işlemleri hallettik. Vize başvurusunda bulundu. Vize değişimlerinde yurtdışında çıkışları olduğu için, vizesini İstanbul'daki Pakistan Başkonsolosluğu'ndan alabileceğini söyledi. Vize başvurusu 2001 yılı aralık ayında Pakistan'dan yapıldı. İstanbul Başkonsolosluğu'na ne zaman ulaştığını bilmiyorum. Formun bir nüshası Pakistan'da Aktaş'ın kendisine verildi ve vizesini İstanbul Başkonsolosluğu'ndan alacağı söylendi. Bu çerçevede Habib Aktaş eşi ve çocuğunu da alıp Türkiye'ye döndü. 2002 başlarında kendisi ile görüştüğümde vizesini almamıştı ve Pakistan'a gelmek istemediğini belirtti."
   <br/>
   <br/>
   Bu arada Amerikan istihbarat teşkilatı CIA, 2003 yılı başında El Kaide'nin üç numaralı ismi Şeyh Halid'i yakaladığı zaman, bir El Kaide mensubu Ersöz'e şöyle diyor: "Şu anda CIA'nin elinde olan Şeyh Halid, Türkiye'ye gönderilen 150 bin dolar para meselesini biliyor olabilir. Eğer CIA bu bilgiye ulaşırsa, Türkiye'deki delillere de ulaşır. Bu durum Türkiye'dekiler için tehlike." Bunun üzerine Adnan Ersöz eşiyle birlikte hemen Pakistan'ı terk edip Türkiye'ye geliyor. Habib Aktaş'a, "Şeyh Halid yakalandı. Konuşursa senin için de tehlike var demektir. Eylemlerden vazgeç." diyor. Ama Aktaş, Ersöz'ü dinlemiyor ve sekiz ay sonra 15-20 Kasım patlamaları gerçekleşiyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=12624), [web.archive.org (arşiv bağlantısı)](http://web.archive.org/web/20140417225434/http://www.aksiyon.com.tr:80/aksiyon/newsDetail_getNewsById.action?newsId=12624)
