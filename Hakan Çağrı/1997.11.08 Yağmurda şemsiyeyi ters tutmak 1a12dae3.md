# Yağmurda şemsiyeyi ters tutmak

*Hakan Çağrı 1997.11.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Bugün burada az görünsek de hepimiz biliyoruz ki dağlarda kalabalığız ve giderek daha da kalabalık olacağız."
  </font>
 </div>
 <div id="newsText">
  <font class="detail-text">
   İstanbul 2 nolu Devlet Güvenlik Mahkemesinin kararına göre bu sözlerin sahibi Eşber Yağmurdereli. Kamuoyunda ne yazdığından, ne gibi eserleri olduğundan, kısaca ne olduğundan ziyade, zorla cezaevine götürülen ve gözleri görmeyen aydın kişi olarak tanınan Eşber Yağmurdereli'nin övdüğü örgütün ismi ise yine DGM'de belirtildiğine göre PKK. Daha önce silah bulundurmak, hırsızlık, gasp ve ölüm emri vermek suçu ile THKPC örgütünün Acilciler grubunun kuruculuğunu yapmak suçlarından ömür boyu hapis cezasına çarptırılan ve şartlı tahliye olan Yağmurdereli'ye bu sözleri tam 22 yıl 10 ay'a maloldu. Tartışmalar da bu noktada başladı. Kamuoyu oluşturucuların önemli bir kısmına göre Yağmurdereli sadece düşündüklerini söylediği için 22 yıl hapis yatmak zorunda kalacaktı. Bu görüşe katılmayanlara göre ise fikir suçlusu değil, bölücü terör örgütünü destekleyen, sözleriyle devletin bölünmez bütünlüğüne zarar veren biriydi.
   <br/>
   <br/>
   Aslında bu tartışmalar bize hiç de yabancı değil. Daha önce kimine göre katil, kimine göre kahraman pek çok insana rastladığımız gibi sırf düşüncelerinden dolayı ceza alan aydınlar da cezaevi günleriyle gündemimize girmişti. O zaman da olayın ortak bir tanımını yapamamış, kısır tartışmaların ötesine geçememiştik. Kimin kime göre fikir suçlusu olduğunu tam olarak ortaya koyamadığımız için de 'fikir suçu' kavramının içini bir türlü dolduramadık. Konu sağlıklı bir zeminde tartışılamadığı için de ne kanunlarda gereken olumlu değişiklik yapılabildi ne de fikir suçunun nerede başlayacağı anlaşılabildi. Devlet suçlu dediği için aydınlar cezalarını çekip tahliye oldu, yerlerine yenileri girdi. Yahut da devleti suçlamak için fikir özgürlüğü ileri sürüldü. Aziz Nesin'lik deyimle; 'Böyle geldi, böyle de gitti.'
   <br/>
   <br/>
   Eşber Yağmurdereli'nin olayında yaşananlar ise fikir suçu tartışmalarının çok ötesine geçti. Bir kere Yağmurdereli'nin görme özürlü olması, onu sevenlerin meseleye bakışlarını tamamen duygusallaştırırken medyada da Yağmurdereli'nin bu özelliği bir duygu sömürüsü gibi kullanıldı. Her ne kadar Yağmurdereli bu sömürüye karşı çıksa bile Türk halkı ekranda gördüklerinden o kadar etkilendi ki, polisler arasında cezaevine giden sakalları ağarmaya başlamış bu adam, onların yüreklerinde kıvılcımın yanmasına neden oldu. Ancak bu meselenin vitrindeki tarafıydı. Vitrinin arkasında ise oldukça ciddi iddialar ve isnatlar vardı. Bu iddiaların çoğu da mahkeme kararıyla onaylanmıştı.
   <br/>
   <br/>
   12 Eylül yargıladı
   <br/>
   <br/>
   Yağmurdereli'nin cezaeviyle tanışması 1977 yılının aralık ayında oluyor. Şüpheli görüldükleri için bir arkadaşıyla birlikte gözaltına alınmalarının ardından evlerinde yapılan aramada 4 kilo 118 gram altın bulunur. Altınlar Samsun'da çalınmasına rağmen Yağmurdereli'nin tutuklandığı yer Bursa'dır. Kuyumcu Hikmet Güler, Yağmurdereli ve arkadaşlarının 10.5 kilo altın çaldıklarını iddia etmişti. Yetkililere göre altınların yarıdan fazlası harcanmıştı. Yağmurdereli'nin örgüt bağlantısı iddiası ise yakalanan iki kişinin THKPC örgütünün Acilciler Bursa sorumlusunun Eşber Yağmurdereli olduğunu söylemeleriyle ortaya çıkar.  Hırsızlığın yanısıra örgüt kurmak, faaliyetlere katılmak ve örgüte para sağlamak suçlarından yargılanan Yağmurdereli, suçu sabit görülerek idam cezasına çarptırılır. Ancak fiziki durumu ve yaptığı eylemlerin hayat hakkının elinden alınmasını gerektirecek duruma ulaşmaması nedeniyle ceza müebbet hapse çevrilir. Yağmurdereli'nin dostlarına göre, 12 Eylül askeri darbesinin ardından yapılan mahkemede alınan kararlar sağlıklı değildi. Bu nedenle Yağmurdereli'nin aldığı ceza yeniden gözden geçirilmeliydi. Yağmurdereli de cezaevinde kaldığı zaman içinde verdiği dilekçelerde hep "12 Eylül yargılamaları gözden geçirilsin" talebinde bulunmuştu. Ancak bu talepler olumlu karşılanmaz ve 9 yılı hücrede olmak üzere 13 yıl hapis yatmak zorunda kalır. 1991'de ise şartlı tahliyeden faydalanarak cezaevinden çıkar.
   <br/>
   <br/>
   Eşber Yağmurdereli, bugün yeniden tutuklanmasına neden olan sözleri ise cezaevinden çıktıktan bir ay sonra İnsan Hakları Derneği'nce düzenlenen bir mitingde yaptığı konuşmada söylüyor. Terörle Mücadele Kanunu'na göre suç sayılan sözleri nedeniyle 10 ay ceza alıyor, eski cezası da yeniden suç işlediği için gündeme geliyor. Karar kesinleştikten sonra da geçtiğimiz ay içinde katıldığı bir televizyon programı çıkışında tutuklanarak yeniden cezaevine gönderiliyor. Tutuklama olayında polisin Eşber Yağmurdereli'ye kaba davrandığı yönünde eleştiriler yapılırken, izlenen video bantlarda bu iddiaların pek de sağlıklı temeller üzerine oturmadığı görülüyor.
   <br/>
   <br/>
   Eşber Yağmurdereli'nin tutuklanmasının ardından oluşturulan baskı o kadar büyüktü ki, Cumhurbaşkanı Süleyman Demirel dahi 'Eğer bana af talebi gelirse hemen imzalarım' demek zorunda kaldı. Yağmurdereli ise fiziki eksikliği nedeniyle yapılan bu teklifi  reddetti. Eğer kabul etse kendisi rahat edecekti ancak sebebi ne olursa olsun reddederek, ilgili yasa maddesinin yeniden gözden geçirilip düzenlenmesi gerektiği tartışmalarının gündemde kalmasına neden oldu. Oysa bir süre önce Işık Yurtçu için oluşan aynı hava Yurtçu'nun affedilmesiyle sona ermiş ve gerçek fikir suçlularının mahkum olduğu kanunların değiştirilmesi için oluşturulan kamuoyu kaybolmuştu.
   <br/>
   <br/>
   Eşber'in Kör İmam'dan farkı ne?
   <br/>
   <br/>
   'Gözleri görmeyen bir insanın düşüncelerini açıkladığı için 22 yıl daha hapis yatacak olması' Yağmurdereli'nin tutuklanmasına karşı çıkan kişilere göre, Türkiye'nin Avrupa önünde bir kez daha mahkum duruma düşmesine neden olacaktı. Türkiye bir an önce bu ayıbını temizlemeli ve Avrupa önünde rezil olmaktan kurtulmalıydı. Hürriyet Gazetesi Yazarı Oktay Ekşi'nin bu eleştiriler karşısında verdiği örnek ise oldukça ilginçti. Oktay Ekşi'ye göre Eşber Yağmurdereli "Suç sayılan bir eylemi överek" dünyanın her yerinde suç kabul edilen bir eylem yapmıştı; "Bunun neresi hukuka ve hukuk devletine aykırı? Bu olaydaki yasaların hangisi antidemokratik? New York'ta Dünya Ticaret Merkezi'ni havaya uçurmak amacıyla adamlarına sabotaj yaptırdığı için müebbet hapse mahkum edilen Kör İmam Şeyh Ömer Abdurrahman'ı Amerikalılar neden acıyıp da hapisten çıkarmıyorlar? Eşber Yağmurdereli'nin ondan farkı ne?"
   <br/>
   <br/>
   Gazeteci yazar ve MHP Yönetim Kurulu üyesi Altemur Kılıç ise kamuoyunda oluşan Eşber Yağmurdereli duygusallığından oldukça rahatsız. Kılıç'a göre bu çağda insanların sırf düşüncelerinden dolayı hapis yatmaları utanç vericiydi ancak Yağmurdereli bir düşünce suçlusu değildi; "Düşünce serbest olmalı fakat bunun kontrolsüz ortaya dökülmesi hiçbir demokratik ülkede mümkün değildir. Her ülkede sınırlar koyan kanunlar var. Bu sınırlar o ülkenin içinde bulunduğu duruma göre değişiklik gösterebilir. Ancak Eşber Yağmurdereli ve onun ağır basan terörist sabıka ve sicili tartışma ile ne derece bağlantılıdır ve ne dereceye kadar bir değişikliğe gerekçe teşkil edebilir, iyi düşünmek gerekir. Yağmurdereli'nin fikir suçu diye savundukları cezası sadece 10 ay. 22 yılı ise terör suçundan almış. Kavramlar karıştırılarak, kamuoyu yanlış yönlendirilmek isteniyor."
   <br/>
   <br/>
   Konsept değişti mi?
   <br/>
   <br/>
   Altemur Kılıç'ın kamuoyunu yanlış yönlendiriyorlar dediği kişilerin bir çok ortak özellikleri var. Bu kişiler yakın bir dönemde ülkenin önemli güçleriyle aynı safta yer almış, oralardan gelen bilgi ve belgelerle yeni hükümetin kurulmasına giden süreçte önemli bir rol üstlenmişti. Şimdi ise oldukça ilginç bir manzara ile karşı karşıyayız. Eşber Yağmurdereli'nin söylediklerinden en çok rahatsız olması gereken kişiler ve kurumlar belli. Aynı şekilde o kişiler ve kurumların kamuoyu oluşturma tarzları  da ortada. Bugün Eşbercilerin safında olanların çoğunluğu bu kişilerden oluşuyor. Burdan çıkan sonuç ise iki ihtimalli. Ya birileri gerçek düşüncelerini gizleyip nostalji yapıyor ya da diğer taraf uzun yıllar önce oluşturulan politikasından vazgeçmeye başladı.
   <br/>
   <br/>
   Sahi bunlardan hangisi doğru?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3154-yagmurda-semsiyeyi-ters-tutmak.html), [web.archive.org (arşiv bağlantısı)](http://web.archive.org/web/20140112105610/http://www.aksiyon.com.tr:80/aksiyon/haber-3154-yagmurda-semsiyeyi-ters-tutmak.html)
