# Park Orman da betona teslim oldu

*Hakan Çağrı 2001.06.09*

<div>
 <p class="baslik">
  Tam organizatör işi
 </p>
 <p class="spot">
  "Tabii buyrun gelin, sizi gezdirelim. İddiaların ne kadar yanlış  olduğunu gözlerinizle görün". Bu sözler ünlü organizatör Ahmet  San'a ait. Söylenme nedeni ise, Park Orman olarak bilinen alanda  yaptırdığı spor ve eğlence merkeziyle ilgili iddialara, telefonla verdiği  cevap. Sonuç ne mi? Çok kısa olarak anlatmak gerekirse, havamızı  aldık... Peki neden? İşte cevaplar...
 </p>
 <p class="metin">
 </p>
 <img border="0" src="/web/20020212065711im_/http://www.aksiyon.com.tr/2001/340/resimler/orman.jpg"/>
 <p class="metin">
  Park Orman Turizm Yatırım ve Ticaret Anonim Şirketi, Park Orman'da daha önce başka amaçlarla kullanılan bir alanda, doğaya zarar vermeden spor ve eğlence merkezi kurmak ister. Ancak ondan önce isteyen başka bir şirket vardır: Çatalkaya İnşaat Ltd Şti. Bu şirket ile Orman Bakanlığı arasında 19 Nisan 2000 tarihinde yapılan protokole göre, gösterilen yerde mevcut olan yapılar yeniden düzenlenecek, ilave yapılar için ise orman içinde genişletme yapılmayacaktı. Üç yıllığına kiralanan bölgenin maliyetini kaldıramayacağını anlayan Çatalkaya İnşaat Ltd Şti. çok ortaklı bir başka şirket olan, Park Orman Turizm, Yatırım ve Ticaret A.Ş.ye hakkını devretmek ister. Bakanlığın da uygun gördüğü bu işlem gerçekleşir ve 10 Nisan 2001 tarihi itibariyle iki taraf arasında sözleşme imzalanır. Anlaşma önceki üç yıldan itibaren geçerliliğini koruduğu için geriye iki yıldan daha az bir süre kalmıştır. Sözleşmede, yapılacak ilave binaların tamamen ahşap olacağı belirtilmiş, ayrıca dokuz büfe için de aynı şart konmuş. Ancak diğer binaların nasıl yapılacağı açıkça yazılmamış, sadece doğal yapıya zarar vermeyecek şekilde olacağı belirtilmekle yetinilmiş.
 </p>
 <p class="metin">
  Her iki durumda da skandal
 </p>
 <p class="metin">
  Sözleşmede, inşaatlar beton üstü ahşap yapılır diye bir madde yok. Ancak işi yapan şirket iddialara göre (çünkü biz göremedik) binaları betonarme yapıyor, son olarak da ahşapla kaplıyordu. Bunu söyleyenlerden biri de Orman Mühendisleri Odası Başkanı Prof. Dr. Kadir Erdin. Erdin, kendilerine gelen şikayet üzerine oda olarak, inşaatı devam eden bölgeyi gezmeye gider. Yeni yapılan üç bina da betondan inşa edilmekte ve onların gittikleri sırada ahşap kaplama yapılmaktadır. Erdin'in ifadesiyle yetkililer, yapılan plan değişikliği ile beton üstü ahşap kaplama yaptıklarını söylemişler. Yine onlara göre bu değişiklik Bakanlık tarafından onaylanmış.
 </p>
 <p class="metin">
  Otopark bilmecesi
 </p>
 <p class="metin">
  Kadir Erdin ziyaretleri sırasında yetkilileri otopark yapmamaları konusunda uyarmış. Yetkililer de otopark yapmayacaklarını, yolun karşısında bulunan Darüşşafaka binasının alanını otopark olarak kullanacaklarını söylemiş. Bütün bunlar Park Orman içinde yapılan araziyi ziyaret etmeden önce elde ettiğimiz bilgilerdi. Gerçek olup olmadığını ancak bölgeyi gezerek öğrenebilecektik. Bunun için de şirketin ortaklarından olan ünlü organizatör Ahmet San'ı aradık. San, telefon konuşmamızda iddiaların asılsız olduğunu, istersek araziyi gezdirebileceğini ve fotoğraf çekebileceğimizi söyledi. Ancak kararlaştırdığımız günde kendisi Paris'te olacağı için bizi İdari İşler Müdürü Erol Tunç gezdirecekti.
 </p>
 <p class="metin">
  Randevu günü inşaatın süratle devam ettiği alana gittik. Erol Tunç bizi güvenlik kulübesinde karşıladı, inşaatı gezdiremeyeceğini ve fotoğraf çekemeyeceğimizi, üstelik sorularımıza vereceği cevapları da teybe kaydedemeyeceğimizi söyledi. Peki neden mi? Çünkü hiçbir gazeteciyi gezdirmemişler, onlara haksızlık yapmak istemiyorlarmış. Size inandırıcı geldi mi? Bana gelmedi ve bunun bir haber atlatma olmadığını, haklarında iddialar olduğunu, teybe konuşmadığı zaman kendisiyle konuşmuş olmamızın hiçbir anlamı olmayacağını söyledik ve Ahmet San'ı aramasını istedik. San yurt dışında olduğu için diğer ortak Atilla Aksoy'u arayan Erol Tunç, sadece sorularımızı cevaplama izni alabildi. Tunç'a göre inşaat Orman Bakanlığı'nın tasdiklediği projeye uygun devam ediyor ve ahşap malzeme kullanıyorlardı. Ama tabii ki bu onun iddiasıydı çünkü görmemize izin vermiyordu. Peki nasıl anlayacaktık? Tesisler hizmete girince!.. Yani inşaat betonlarının üstü tamamen kapıtıldıktan sonra.
 </p>
 <p class="metin">
  İki şirkette de Ahmet San var
 </p>
 <p class="metin">
  Tunç'a, daha önce bir çok firmanın talip olmasına rağmen verilmeyen arazinin, neden kendilerine verildiğini sorduğumuz zaman, önce Çatalkaya Ltd. Şirketi'ne kiralandığını, onların kendilerine devrettiğini söyledi. Şimdiki ortaklardan Ahmet San'ın Çatalkaya'daki ortaklığını hatırlatıyoruz ama o, böyle bir ortaklığın olmadığını söylüyordu. Oysa bizdeki belgeler bunun tersini gösteriyordu. Çünkü Ahmet San'ın İstanbul Milli Parklar Baş Mühendisliği'ne 4 Nisan 2001 tarihinde yazdığı dilekçede, Çatalkaya Ltd. şirketinin yönetici ortağı olarak imzası vardı. San, bu dilekçesinde zorunluluk arz eden durum nedeniyle şirket olarak haklarını Park Orman Turizm Yatırım ve Ticaret A.Ş.ye devretmek istediklerini belirtiyordu. Yine Ahmet San 29.03 2001 tarihinde Marmara Orman Bölge Müdürlüğü'ne, Çatalkaya Ltd. Şti adına yazdığı bir yazıda idare, muhasebe, ardiye ve tanıtım ihtiyaçlarını karşılamak amacıyla, toplam kullanım alanı 340 metrekare olan alana ahşap bir bina yapmayı taahhüt ettiklerini yazıyordu. Ama nedense şirketin İdari İşler Sorumlusu Erol Tunç, Ahmet San'ın Çatalkaya Ltd. Şti. ile herhangi bir ilgisi olmadığını söylemekte ısrar ediyordu.
 </p>
 <p class="metin">
  Gürültülü yayın yasak ama
 </p>
 <p class="metin">
  Gazetelerde çıkan haberlere göre Haziran'ın 22'sinde hizmete girecek olan tesislerde, bin 500 metrekarelik yüzme havuzu, 800 kişilik güneşlenme terası, 200 kişilik havuzbaşı davet alanı, bin 200 kişilik anfitiyatro ve gösteri merkezi, cafe, 2 restoran, 200 kişilik piknik yeri ve 4 bin 500 kişilik konser alanı olacak. Yani yüksek sesli müzik yayını yapılacak. Taraflar arasında yapılan sözleşmenin 18. maddesinde ise, "İşletmeci; çevreye ve çevredeki bitki örtüsüne zarar verici faaliyette bulunamaz ve tesisler civarında hayvan bulunduramaz, besleyemez. Aşırı gürültü, rahatsız edici müzik yayını yapamaz" yazıyor. Peki konser salonunun olduğu, havuzbaşı davetlerin yapıldığı bir yerde gürültülü müziğin önüne geçilebilecek miydi? Erol Tunç'a göre teknoloji o kadar ilerledi ki, 500 m yakından bile kimse sesi duymayacak. Ormanın içinde de müzik sesi duyulmayacak. Ancak, Orman Mühendisleri Odası Başkanı Prof. Kadir Erdin, Erol Tunç gibi düşünmüyor; "Gürültülü ses her durumda doğayı rahatsız eder. Ormanı, doğayla bütünleşme amacı dışında kullanıp turizm merkezi yaparsanız eko sistemi bozarsınız. Hiçbir kuş, böcek gelmez. Bir kaç sene sonra ağaçlar bozulmaya başlar."
 </p>
 <p class="metin">
  Betonsa Beton!...
 </p>
 <p class="metin">
  Erol Tunç'a, Kadir Erdin'in otopark yapılmaması konusunda kendilerini uyarmasını hatırlattık. Tunç'a göre, kimse onlara otoparkla ilgili bir uyarıda bulunmamış; "Bir itiraz gelse evvela benim haberim olurdu. Orman Mühendisleri Odası'yla hiçbir görüşme yapmadım, arkadaşlarımın hiçbirinin de yaptığını sanmıyorum, bana mutlaka iletirlerdi." Erdin'e bunu söyledik yanımızda telefon etti, ama ulaşamadı. Biz de Marmara Orman Bölge Müdürü İsmet Sungur'a ulaştık ve hem otopark konusunu, hem de beton yapıları sorduk. Ona göre, Erol Tunç'un ne dediğinin bir önemi yoktu ve kesinlikle otopark yapılmayacaktı. Peki Orman Müdürü, orman içinde yapılan betonlaşmayı nasıl değerlendiriyordu; "Yapıldıktan sonra beton görmeyeceksiniz. Elbette havuz yapılırken pis suyun akıtılması için beton yapılacak. Ben inşaat mühendisi değilim, neden beton üstü ahşabın kabul edildiğini bilemem". Kendilerinin yetkili olduğunu, bizi gezdirmesini ve gözlerimizle görmek istediğimizi söylediğimiz zaman, İsmet Sungur'un cevabı, 'Ben kendim dahi girmiyorum, sizi nasıl gezdireyim?' şeklindeydi; "İddialar olabilir, biz doğrusunu ve güzelini yapıyoruz. İstanbul'a yakışır, sarhoşun giremeyeceği, bayanların rahatsız edilmeyeceği bir yer olacak." Betonsa beton, siz sonuca bakın diyen İsmet Sungur'un bir de iddiası var; "İstanbul'a güzel bir yer yapılıyor. Gelin ayın 22'sinde görün, teşekkür etmezseniz ben görevimden ayrılacağım". Peki Orman Bölge Müdürü'nün bu kadar iddialı olduğu proje, gerçekten de İstanbul için bir kazanç olacak mıydı? Prof. Kadir Erdin'e göre bu sorunun cevabı olumsuz; "Orası artık doğadan yararlanma merkezi değil, para kazanma merkezi olmuştur. Topluma hizmet etmeyecek çünkü sıradan bir vatandaşın girmesi mümkün değil. Özel sektörün yarın bir gün kişi başı 50 milyon 100 milyon almayacağını kim söyleyebilir?"
 </p>
 <p class="metin">
  Üç yıl için 4 milyon dolar
 </p>
 <p class="metin">
  Şirketin işletmeyi kaç yıllık kiraladığı da tartışma konusu. Sözleşmede açıkça sürenin üç yıl olduğu belirtiliyor. Şu anda bir yılı geçti. İki yıllık süre için 4 milyon dolardan fazla yatırım yapılacak olması, bölgeyle ilgilenenlerin dikkatini çekmeye yetiyor. Prof. Kadir Erdin de bunlardan biri; "1.5 sene sonra burası Orman Bakanlığı'na iade edilecek. Biraz matematik bilirim ama benim hesabıma uymuyor. Mutlaka bir yerden ödün verilecek." Erol Tunç'a bu soruyu da sorduk. Mevzuatın 49 yıllığına kiralanmak için müsait olmadığını söyleyen Tunç, üç yıl sonra size öncelik tanınacak mı şeklindeki sorumuza ise şu cevabı verdi; "Bundan önce birtakım örnekleri yaşanmışsa, emsali varsa ve yasalar müsaitse neden müracaat etmeyelim. Ben incelemedim ama cebinden parası çıkanlar mutlaka incelemiştir."
 </p>
 <p class="metin">
 </p>
 <p class="arabaslik">
  Prof. Dr. Kadir Erdin
 </p>
 <p class="metin">
  (Orman Mühendisleri Odası Başkanı):
 </p>
 <p class="metin">
  Kaldırılan fidanları
 </p>
 <p class="metin">
  tek tek ortaya
 </p>
 <p class="metin">
  çıkarırım
 </p>
 <p class="metin">
  Park Orman'a şikayet üzerine gittim, dolaştım. Bir havuz vardı orada. Etrafı beton yapılmış. Üç tane bina betondan yapılıyor, havuzun etrafında geniş alanlar betonlaşmış. Geçtiğimiz yıllarda çocuklar için yapılmış bir havuzdu orası. Zaman içerisinde genişletildi, ağaçlar kaldırıldı. Oraya ait hava fotoğrafları var. Şimdiki fotoğrafları da çekerim ve hangi fidan kaldırılmış ortaya çıkarırım. Kaldırdım, gömdüm, bitti olmaz. Artık Park Orman elden çıkmıştır. Bir kaç sene sonra ağaçlar bozulmaya başlayacak. Yapraklar, egzoz gazından kükürdioksit alacak ve kurumaya başlayacak.
 </p>
 <p class="metin">
 </p>
 <p class="arabaslik">
  Cevap bekleyen iddialar;
 </p>
 <p class="metin">
  Yetkililer izin vermedikleri için bu iddiaların ne kadar doğru olduğu belli değil, bu nedenle biz de iddia diyoruz.
 </p>
 <p class="metin">
  Binalarda doğaya uygun ahşap malzeme yerine, beton kullanılıyor.
 </p>
 <p class="metin">
  Mevzuata aykırı olmasına rağmen alan içinde otopark yapılıyor.
 </p>
 <p class="metin">
  Kanunlar müsait olmadığı için kira süresi üç yıllık gözüküyor. Ancak kimse bu kadar bir süre için 4 milyon dolarlık yatırım yapmaz.
 </p>
 <p class="metin">
  Bölgede Disneyland kurulmak isteniyor.
 </p>
 <p class="metin">
  Eskiden var olan havuz büyütülüyor. Havuzu büyütecek alanın nasıl ortaya çıkarıldığı bilinmiyor.
 </p>
 <p class="metin">
  Gürültülü müzik yayını ormanın ekolojik dengesini bozacak ve yaban hayvanlarına zarar verecek
 </p>
 <p class="metin">
  Betonlaşma ve egzozdan çıkacak gaz nedeniyle ağaçlar bir kaç yıl içinde çürüyecek.
 </p>
 <p class="metin">
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/340/haberler/3.htm), [web.archive.org (arşiv bağlantısı)](http://web.archive.org/web/20020212065711/http://www.aksiyon.com.tr:80/2001/340/haberler/3.htm)
