# Hazirana kadar berKemal

*Muhsin Öztürk - İbrahim Doğan 2010.12.27*

<font class="agenda2NewsSpot">
 Bıkkınlık verecek kadar CHP tartışsak bile Türkiye’nin en eski partisini izlemeyi heyecanlı kılan şey, çekişmenin bir türlü bitmemesi. İddialı bir basket müsabakası seyrediyor gibiyiz. Maçın ne zaman döneceğini kestirmek zor.
</font>
<font class="newsDetail">
 <p>
  <p class="MsoNormal">
   ‘Benim adım Kemal. Parayı bulurum diyorsam bulurum!” demek şüphesiz iddialı bir laf. Ankara Arena’daki 15. Olağanüstü Kurultay’da yeni liderin kendi vaatlerine ilişkin kaynak bahsinde sergilediği bu özgüven Türkiye’nin temel meselelerinde ortalıkta gözükmedi. Manifesto beklerken, temel ülke sorunlarına ilişkin ‘işte bu’ denilebilecek bir cümle bile sarf edilmedi. ‘CHP’ye hariçten şekil veren’ bizler için durum böyleyken, kurultayı salondan izleyen CHP’liler için de farklı değildi. Vasat konuşmalara, vasat çıkışlara alışıktılar sanki. Hâl böyleyken, büyük zaferler için ‘bir mucize’ gerektiğinden Kılıçdaroğlu onu da açıklamış oldu. Adı Kemal olan kişi kaynakları bulacak, halk zenginliğe kavuşacaktı. Tıpkı, Kurtuluş Savaşı yıllarında olduğu gibi…
  </p>
  <p class="MsoNormal">
   Genel seçimlere doğru kürek çekerken AK Parti’nin açtığı mesafeyi kapatmak derdinde olan Kılıçdaroğlu, 41 maddede topladığı vaatlerle yeni bir siyaset ortaya koymuş olmadı. Yolsuzluk iddialarını da katarsak benzer sözleri daha birkaç gün önce pek münasip kaçmasa bile Meclis çatısı altında söylemişti. Defalarca da başka yerlerde… CHP’nin 1930’ların Kemalist-laik gömleğini çıkarması ya da bu katı anlayışı yeniden yorumlaması beklentisi şimdilik boşa çıktı. Partide koltuklara yeni yüzlerin oturmasından başka bir şey değişmedi. CHP’yi yakından izleyen bir siyaset bilimci, Parti Meclisi ilk açıklandığı anda ‘ulusalcı çizgi dominant’ yorumunda bulunuyor. Partiyi ‘sosyal demokrat’ çizgiye çekmesi beklenen Kılıçdaroğlu bunun için bir şey yapmış değil. 18 yıllık lider Deniz Baykal’ın sessiz sedasız ayrılışı, güçlü sekreter ‘gölge adam’ Önder Sav’ın yargı marifetiyle uzaklaştırılması Kılıçdaroğlu’nun elini rahatlatsa bile liderliğe giden yolu dizayn edenlerin kendisine nasıl bir kıskaç hazırladıkları belirsiz.
  </p>
  <p class="MsoNormal">
   Sezgin Tanrıkulu gibi Ergenekon davasını önemseyen, destekleyen yeni PM üyesi ile davanın avukatıymış gibi hareket eden partililer ve her seferinde Silivri’ye selam çakan lideri nasıl bir siyasete ortak olacak? CHP’de her zaman bir çelişki vardı; ama bu sefer daha da büyüdü. Öte yandan ‘bir darbe soruşturması’na karşı çıkar görüntüsüyle geniş halk kitlelerinden oy alabilmesi mümkün gözükmüyor. Kendini cumhuriyetin asıl sahipleri gibi takdim eden katı-laik Kemalist taban ile ‘resmen’ dışlanan Aleviler, Kürtler ve ‘solcu’ların aynı potada eritilmesi, bu süreçte partide hiçbir kesimden fire verilmemesi, iki kesimin de ürkütülmeden yola devam edilmesi hedefleniyor. Tam da bu nedenle bilinçli bir şekilde partiyi ayrıştıracak bir siyasetin ve bir manifestonun ortaya konmadığı konuşuluyor. Kılıçdaroğlu, Kemalist tabanı ikna ederek yeni halkalar eklemek zorunda olduğunu görüyor. Kürt meselesi, af, başörtüsü gibi netameli konulara giren Kılıçdaroğlu, parti tabanında ayrışma ve çatışma çıkma ihtimalinden dolayı hızla geri adım atmak zorunda kalıyor. Baykal ve Sav’ın yolundan çekilmesinden, Parti Meclisi’ni kontrolüne almasından sonra Kılıçdaroğlu’nun önünde bir engel kalmadı görünüyor; ancak tabanı yeni politikalara nasıl ikna edeceği belirsiz. Çünkü ucu açık vaatlere halkın artık itibar etmediği bir gerçek, üstelik bir gün attığı adımı ertesi gün gelen tepkiler üzerine geri çekmesi de Kılıçdaroğlu’nun genel başkanlıktan liderliğe geçiş sürecini baltalıyor. Gerçekten özgürlükçü sosyal demokrat bir siyaset isteyip istemediği konusu da belirsizleşiyor.
   <span>
   </span>
  </p>
  <p class="MsoNormal">
   Kılıçdaroğlu ip üzerinde yürüyen bir cambaz gibi. Dâhilî ve haricî bedhahlar her an tetikte olabilir! Baykal ve Sav’ın partiden pasifize edilmeleriyle yeni CHP’nin dizaynında görev alanlar, halkın sandıkta mührü Kılıçdaroğlu’nun üstüne basması için yetersiz kalabilir. Üstelik Kılıçdaroğlu’nun Alevi ve Kürt kimliği parti dışında değil, parti içinde daha çok tartışılıyor. Türkiye bir Alevi başbakana hazır olabilir; ancak ‘CHP Alevi bir genel başkana hazır mı?’ sorusunun cevabı net olarak verilemiyor. Parti içinde sahil şeridinde yaşayanlar ve onu temsil edenlerin ‘Alevi Kürt’ asıllı bir lidere hazır oldukları söylenemez. Atatürk’ün partisinin başında Tunceli’de devlete isyan etmiş birinin çocuğunun olması manidar ve dengeleri altüst eden bir durum. Bunu partinin üst düzey birçok ismi de dile getirmekten çekinmiyor. Yani Kılıçdaroğlu’nun her adımı aslında kontrol altına alınmak isteniyor, seçimlerde bir başarısızlık hâlinde onu devirmek için kolların sıvanacağı bugünden belli. Parti içi muhalifler üst perdeden konuşmayı bir süre erteleyip Kılıçdaroğlu’nun sendeleyeceği anı bekliyor. Kılıçdaroğlu’nun asıl sınavı o nedenle kendi seçmeni ve kadroları olacak, Recep Tayyip Erdoğan değil!
  </p>
  <p class="MsoNormal">
   Kılıçdaroğlu, parti içinde bu koltuğa oturmasını borçlu olduğu Sav’a borçları da bir gecede silindi. Kılıçdaroğlu bu küçük ama sağlam adımları, başarısız olsa bile genel seçimler sonrasında da atmak isteyecek. Çünkü devletin partisi konumunda kabul edilen CHP’nin başından ayrılması kolay olmayacak. Bu yüzden Kılıçdaroğlu’na destek veren kesimler Türkiye genelindeki il ve ilçe teşkilatlarında partiye üye olarak kaydediliyor. Bu yolla partinin üye profili değişecek, üyeler ise delegeleri belirleyecek. Böylece Kılıçdaroğlu, Sav’ın kontrolündeki delegeleri de değiştirerek partiye tamamen hâkim olacak. Kılıçdaroğlu seçime kadar altını güçlendirmek için bir karınca gibi sessizce çalışıyor. Kurultayda ‘partiye üye olmayı unutmayalım’ diyen yeni CHP’lilerin aslında o kadar da sessiz olduğu söylenemez.
  </p>
  <p class="MsoNormal">
   “Kılıçdaroğlu’nun bu yolculuk esnasında desteğini aldığı kesimlerle birlikteliği, koltuğunu daha da sağlamlaştırdıktan sonra sürecek mi?” sorusunun cevabını aslında önce Baykal’a, sonra Sav’a yakınlığında ve ardından hepsiyle bir gecede yaşanan ayrılıkta aramak gerekiyor. Bugün Kemal Kılıçdaroğlu’nun ‘beyni’ diye kabul edilen Gürsel Tekin ile ittifak, seçim sonrasında yerini çatışmaya bırakabilir. Kılıçdaroğlu, koltuğunu sağlama aldığını düşündüğü takdirde, karşısında potansiyel bir lider adayı olarak duran Gürsel Tekin ile yollarını ayırmaktan geri durmayacaktır. Tekin, CHP’de varlığı ve nasıl bir siyaset istediği belli olan belki de tek kişi. Sahiciliği ve Kılıçdaroğlu ile birlikte yükselen ivmesi Tekin’i daha çok konuşacağımızı gösteriyor.
   <span>
   </span>
  </p>
  <p class="MsoNormal">
   CHP her biri farklı yönlere hareketlenmeye hazır vagonlardan oluşan bir tren görüntüsü veriyor. Lokomotif ne yandaysa hareketlenme o yöne oluyor. Deniz Baykal’ın mutlak hâkimiyetinden Önder Sav’ın tartışmasız otoritesine, oradan Kılıçdaroğlu’nun tek mührüne gelindi. Yarın en küçük kutucuktan kim çıkar belli değil. İdeolojik, etnik ve mezhepsel tartışmalar Türkiye’nin kurucu partisinde iç içe geçmiş gibi; ancak çıkarların örtüşmesi hâlinde yakınlaşmalar ve uzaklaşmalar kendini gösteriyor.
  </p>
  <p class="MsoNormal">
   Bu kavgaların ortasında CHP’nin yeniliği de tartışmaya açılıyor. Sosyal demokrat bir parti olduğunu savunan, 68 ruhundan söz eden CHP ile 1930’ların devletçi politikasını savunan, katı anlayıştan ödün vermeyen CHP karşımıza çıkıyor. Bu kimlikleri herkes paylaşıyor ama kimileri katı anlayışı öne çıkarıyor, kimileri ise sosyal demokrat söylemleri. Bu yüzden CHP’nin değişmesi, yeni sözler etmesi ve yeni politikalar üretmesi kolay değil. Kılıçdaroğlu’nun bir solukluk söylemlerinin halkta ne kadar karşılık bulacağı seçimlerde ortaya çıkacak fakat kurultayda dikenli yollara hiç girmediğini göz önüne almak gerekiyor.
  </p>
  <p class="MsoNormal">
   ‘Yeni CHP’ söylemiyle halkın karşısına çıkan Kemal Kılıçdaroğlu, Ergenekon konusunda Baykal ve Sav’dan farklı düşünmüyor. Ergenekon’un avukatlığını Baykal’dan sonra Kılıçdaroğlu’nun da üstlendiğini son kurultayda Haberal’a gönderdiği mesajla anlamak mümkün. “Özel yetkili mahkemeleri kaldıracağız” söylemi de aslında Ergenekon soruşturmalarına bir uyarıdan başka bir şey değil.
  </p>
  <p class="MsoNormal">
   Kılıçdaroğlu, Alevi ve Kürt kimliğinin partide rahatsızlık meydana getirmemesi için Parti Meclisi’ne Tuncelili hiç kimseyi almadı. Baykal döneminde CHP’nin üst yönetimde kendine yer bulan birçok Alevi milletvekili, bu dönemde açıkta kaldı. Kurultayda konuştuğumuz Tuncelili bir doktor bu durumu “Biz Aleviler olarak Kılıçdaroğlu’nun rahat çalışması için geri çekildik.” diye açıklıyordu. Partinin sahil şeridinde rahatsızlık vermemesi için alınan bu kararın yanında Kemal Kılıçdaroğlu ne Alevilerin sorunlarını ne de Kürt meselesine bakışını kurultayda dile getirdi. Hatta Kürt kelimesini ağzına dahi almadı.
  </p>
  <p class="MsoNormal">
   Muhafazakâr kesime mesaj vermekten geri durmayacağını sadece parti yönetimine ilahiyatçı Muhammed Çakmak’ı alarak göstermedi. “Sizin mübarek elleriniz” gibi sözler sarf ederek ‘oy için’ bu kesime oynayacağı sinyalini verdi. Aslında Ergenekon gibi konuların torbanın en dibine atılmasının altında muhafazakâr kesimlerle bir şekilde köprü kurulmak istenmesi yatıyor. Ancak Kılıçdaroğlu liderlik koltuğuna oturduğu kurultayda merdiven altında çalışan başörtülülere mesaj gönderirken PM kurultayında bunu dillendirmedi. Üniversitelerde başörtüsü yasağını savunan CHP’nin Kılıçdaroğlu döneminde bu politikayı değiştirmesi, YÖK’ün bu yasağa karşı tavrına CHP’nin sessiz kalması hanelerine artı olarak yazıldı.
  </p>
  <p class="MsoNormal">
   Kılıçdaroğlu’nun asker-sivil ilişkilerine ilişkin en somut teklifi ise TSK’nın Danıştay’ı kabul edilen Askerî Yüksek İdare Mahkemesi’nin kaldırılmasıydı ki, bunu desteklemeyen yok gibi. Bunun dışında askerin siyasete müdahalesinden savunma bütçesine, anayasa ve yasalarda askerin hâkimiyet alanını genişleten düzenlemelerden YAŞ’taki kararlara kadar uzanan yelpazede yeni bir yaklaşım getirmedi. Temel sorunlara ilişkin bir açılım yapamıyor olmasında asker-sivil ilişkilerinde klasik CHP mevzisini terk etmemiş olması etkili oluyor. Doç. Dr. Hüseyin Yayman, 1970’te Ecevit’in ‘halkçı ve devrimci’ politikaları nedeniyle yeni parti kuran katı Kemalistlerin ancak yüzde 5 civarında oy alabildiğini ve bunun zamanla eridiğini seçimlerde alınan sonuçlarla destekleyerek açıklıyor. 28 Şubat’la birlikte Kemalist kesimlerin CHP içindeki oranı ve etkisi artsa bile, ‘iktidar hevesi’ her türlü açılıma cevaz verebilir. Belki de Kılıçdaroğlu bu açılımın ve arzunun bir sonucu.
  </p>
  <p class="MsoNormal">
   Ekonomi temelli vaatleri üniversiteler, SSK’lılar etrafında yoğunlaşırken, seçim yasalarına ilişkin vaatleri somut olarak öne çıkanlardı. Ancak Kılıçdaroğlu Türkiye’nin vahim gerçeklerinden bahsetse bile aslında kendi partisinin vahimden öte ‘algısı’ ile mücadele etmek zorunda. Bütün sorular da onun pek çalışmadığı bu alanlardan geliyor. Ortaya koyduğu söylem bu algıyı aşmasını kolaylaştıracak türden değil. Belki siyasetini PM’ye aldığı yeni isimler üzerinden bir denge politikası güderek götürecek. O büyük çelişki olmadan bir adım atabileceğini düşünemiyor. ‘Endişeli modern’ Binnaz Toprak ile modern ilahiyatçı Muhammet Çakmak, PKK’lılara CHP’lilerin aksine ‘gerilla’ diyen Sezgin Tanrıkulu ile ulusalcı-Batı kanadı, partideki gençleştirme operasyonunun simge ismi Doğa Çiğdemoğlu ile onlara çocuk muamelesi yapan Kemalist ağabeyler nasıl yol alacak, merak konusu. Açılımsa açılım bu; hem de Muharrem’in 12’sinde.
   <span>
   </span>
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28272-hazirana-kadar-berkemal.html), [web.archive.org (arşiv bağlantısı)](http://web.archive.org/web/20101231192426/http://www.aksiyon.com.tr:80/aksiyon/haber-28272-hazirana-kadar-berkemal.html)
