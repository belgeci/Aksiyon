# Devlet hendeği atlayamadı

*Aziz İstegün 2014.06.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p dir="LTR">
    Bir buçuk yıldır çatışmadan uzak yaşayan bölge, yeniden eylemlerle tanıştı. Diyarbakır-Bingöl karayolunu kapatma eylemi 1990’larda bile görünmeyen bir manzara ortaya çıkardı.
   </p>
  </font>
 </div>
 <div id="newsText">
  <font class="detail-text">
   <p dir="LTR">
    Son günlerde Güney-doğu’da garip şeyler oluyor. Yaklaşık bir buçuk yıldır çatışmadan uzak yaşayan bölge, yeniden eylemlerle tanıştı. 27 Nisan’da Diyarbakır’ın Lice ilçesinde iki uzman çavuşun kaçırılmasının ardından yol kapatma, adam kaçırma, araç yakma eylemleri birbirini izledi. Diyarbakır-Bingöl karayolunda 24 Mayıs’ta başlayan yol kapatma eylemi ise 1990’larda bile görünmeyen bir manzaranın yaşanmasına yol açtı. Lice ve Abalı arasında Diyarbakır-Bingöl karayoluna kepçelerle hendek açan PKK’lılar, günlerce trafiği kesti. Metrelerce uzunluktaki 5 hendek bir türlü kapatılamadı. Güvenlik güçleri iki kez hendeğe toprak doldurmayı denese de eylemciler daha jandarma bölgeden çıkmadan yeniden yolu trafiğe kapattı. 90’larda bile yol kapatma ve asker kaçırma eyleminin pek yaşanmadığı Hani’de trafik durdu, araçlar yakıldı, bir asker kaçırıldı, örgütün isteği üzerine kepenkler kapatıldı.
   </p>
   <p dir="LTR">
    Karakol yapımı gerekçesiyle gerçekleşen bu eylemlerin yanı sıra bölge için son derece tehlikeli başka bir durum baş gösterdi. Lice ilçesine bağlı Darakol köyünde HÜDA-PAR üyesi Mikail Ayık’a yönelik kaçırma girişimi, tabiri caizse yürekleri ağza getirdi. Aradan bir ay geçmeden bu kez HÜDA-PAR Dicle İlçe Başkanı Ercan Alpaslan kaçırıldı. Hizbullah ile PKK arasında geçmişte yaşanan kanlı kavganın acısını iyi bilen bölge halkı, bu gelişmeyi endişeyle izliyor.
   </p>
   <p dir="LTR">
    Hem yol kapatma hem de adam kaçırma eylemleri, PKK’nın gençlik yapılanması Yurtsever Devrimci Gençlik Hareketi ve silahlı milisler eliyle gerçekleşiyor. Örgüt ise eylemlerin halk tarafından yapıldığını savunuyor. Ancak herkes biliyor ki PKK’nın izni ve direktifi olmadan bu çapta eylemlerin gerçekleşme ihtimali yok.
   </p>
   <p dir="LTR">
    Şimdi herkes, yaşanan gelişmelerin barış sürecini nasıl etkileyeceğini tartışıyor. Çatışmasızlık durumunun devam etmesini ve kalıcı barışa dönüşmesini isteyen bölge halkı, sürecin sabote edilmesinden endişe ediyor. Bu noktada PKK’ya eleştiriler yöneltildiği gibi, hükümete yönelik sitemler de az değil. Silahlı güçlerini Türkiye dışına çıkarmayan PKK, dağa adam götürmeye devam ediyor. Bu durum örgütün samimiyetini tartışmaya açıyor. Buna mukabil, karşı taraf da hükümetin barış konusunda samimi olmadığını düşünüyor. Bölgedeki karakol yapımının ‘güven sorunu’ doğurduğunu belirtiyorlar. Lice olayları üzerine bir açıklama yapan BDP Diyarbakır İl Başkanı Zübeyde Zümrüt, "Sorunun kaynağı çözümsüzlükte ısrar ve güven vermeyen oyalamacı politikalardır. Herhangi bir sorun yaşanırsa sorumlusu AKP olacaktır." sözleriyle kendi bakışlarını özetliyor.
   </p>
   <p dir="LTR">
    BDP’liler, aradan bir buçuk yıla yakın zaman geçtiği hâlde iktidarın hâlâ beklenen adımları atmadığını vurguluyor. Başbakan Erdoğan’ın küçük bazı adımlarla oyalama taktiği izlediği, çıkarılan bazı yasaların hükümet ayağını garantiye almayı amaçladığı; ancak PKK tarafına ilişkin ciddi ilerleme olmadığı üzerinde duruluyor.
   </p>
   <p dir="LTR">
    Peki, olayların söylenmeyen sebepleri var mı? Perdenin ardındaki sebeplerin başında ‘güç gösterisi’ geliyor. Eylemlerle tabanı diri tutan örgüt, fiilî olarak ‘bölgenin asayiş kontrolü bende’ diyor. Çatışmasızlığın rahatlığıyla diğer Kürt partilerinin güçlenme riski ve tabanda kayma yaşanması ihtimali de örgütü endişelendiren sebepler arasında sayılıyor. Varlığını, gücünü korumak ve muhalif seslerin yükselmesini önlemek de örgütün amaçları arasında yer alabilir. Son dönemlerde eylemlerin artış göstermesinin ana dinamiklerinden biri şüphesiz kamuoyu oluşturmak ve hükümeti adım atmaya zorlamak. Cumhurbaşkanlığı seçiminden önce somut bazı gelişmelerin hayata geçmesini istiyorlar. Bunlar da müzakerelerin yasal çerçeveye oturtulması, özerklikle ilgili mesafe katedilmesi ve cezaevindeki tutukluların serbest bırakılması.
   </p>
   <p dir="LTR">
    PKK’nın oyun planına hükümetin nasıl bir cevap vereceği netleşmeden, Diyarbakır’dan örgüte yönelik sivil bir ses yükseldi. Çocuğu dağa çıkan bazı anneler, belediye bahçesinde çadır kurarak ‘PKK evladımı geri ver’ eylemi başlattı. Bölgede bugüne kadar örneğine rastlanmayan bu eyleme kimileri ‘hükümetin oyunu’ olarak baktı, kimileri de ‘halk artık korku duvarını aşıyor’ yorumunu yaptı.
   </p>
   <p>
    Peki, bundan sonra ne olacak? Yaşanan gelişmeler, çözüm sürecinde kritik bir döneme girildiğine işaret ediyor. Bir yandan BDP-HDP yeniden inşa ediliyor, bir yandan PKK’nın mutlak hâkim olmak istediği Rojava’da kritik gelişmeler yaşanıyor, diğer yandan Irak Kürdistan Bölgesel Yönetimi ile PKK arasında tansiyon yükseliyor. Kuzey Irak petrolünün Türkiye üzerinden, üstelik Bağdat yönetiminin rızası olmadan satışa çıkması da cabası. Belki bunlardan daha önemli olan başka bir durum var; o da cumhurbaşkanlığı seçimleri. Başbakan Erdoğan’ın Köşk’e çıkmak için Kürtlerin oyuna ihtiyaç duyduğu açık. PKK da şüphesiz bu konjonktürden maksimum faydalanmak istiyor. Bu satrançta kimin nasıl bir hamle yapacağını görmek için çok fazla zamana ihtiyaç yok gibi görünüyor. Her ne olacaksa galiba eli kulağında…
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=F9D2E9A58F6A12E87169D682EF5AEFBA?newsId=38699), [web.archive.org (arşiv bağlantısı)](http://web.archive.org/web/20141030071725/http://www.aksiyon.com.tr:80/aksiyon/newsDetail_getNewsById.action;jsessionid=F9D2E9A58F6A12E87169D682EF5AEFBA?newsId=38699)
