# Huzura Darbe

*Aziz İstegün 2014.10.13*

<div class="pNewsDetailMainContent" itemprop="articleBody">
 <p>
  Kobani’nin IŞİD tarafından ablukaya alınması, en büyük darbeyi Türkiye’deki huzura vurdu. Bayramın dördüncü günü başlayan protesto gösterilerinde onlarca kişi hayatını kaybetti. Doğu ve güneydoğu, âdeta OHAL günlerine geri döndü.
 </p>
 <p>
  Suriye’de PKK-PYG güçlerinin hâkimiyetindeki Kobani’nin IŞİD tarafından ablukaya alınması, en büyük darbeyi Türkiye’deki huzura vurdu. Bayramın 4. günü başlayan protesto gösterilerinde onlarca kişi hayatını kaybetti. Bingöl’de suikast düzenlendi. Emniyet Müdürü Atalay Ürker yaralı kurtulurken, yardımcısı Atıf Şahin ile komiser Hüseyin Hatipoğlu şehit oldu. PKK’lı oldukları belirtilen 4 saldırgan ölü ele geçirildi. Böylece üç gün içinde ölenlerin sayısı 35’e çıktı. Diyarbakır’da 10, Mardin’de 6, Siirt’te 5, Adana’da 1, Van’da 1, Batman’da 1, Muş’ta 1, G.Antep’te 4, Bingöl’de 6 kişi hayatını kaybetti.
 </p>
 <p>
  Âdeta OHAL günlerine geri dönen doğu ve güneydoğu, 1990’lardan beri görülmemiş yoğunlukta eylemler ve protesto gösterilerine sahne oldu. Öyle ki 6 ilde sokağa çıkma yasağı ilan edildi. Okullar eğitim öğretime ara verdi. Asker sokağa çıktı. Tanklar, zırhlı personel taşıyıcılar şehirlerin kritik noktalarında nöbete durdu. Güneydoğuda 1987’de başlayan olağanüstü hâl, 30 Kasım 2002’de sona ermişti ama o günlerden hafızalarda kalan görüntüler yaşanmaya devam ediyordu.
 </p>
 <p>
  Kobani’ye destek gerekçesiyle başlayan gösteriler, bir anda boyut değiştirdi. Göstericiler şehirleri teslim aldı. 7 Ekim 2014 Salı, tarihe kara bir gün olarak geçti. Sebep-sonuç üzerinden birçok okuma yapmak, siyasi analizleri peş peşe sıralamak mümkün. Ama cevap bulması gereken bazı kritik sorular var.
 </p>
 <p>
  Önce fotoğrafı ortaya koyalım: Gösteriler sadece birkaç yerde değil Türkiye’nin 35 vilayetinde etkili oldu. Bu olaylarda okulların, yurtların, çocuk yuvalarının, sağlık kuruluşlarının, belediye binalarının da aralarında bulunduğu toplam 1113 bina yakıldı. Birçok mağaza, işyeri, banka şubesi, kuyumcu yağmalandı. 1177 araç kullanılamaz hâle geldi. Doğu ve güneydoğudaki birçok ilde göstericiler eylem yaptıkları bölgelerde tam hâkimiyet kurdu. Polis, olay çıkan birçok bölgeye girmedi. PKK, bölgeye ne kadar hâkim olduğunu, ne derece etkili olabildiğini gösterdi. Polis, güvenlik tedbirlerinde yetersiz kalınca asker sokağa çıktı. 20 yıl aradan sonra PKK ile Hizbullah çatıştı.
 </p>
 <p>
  <strong>
   Polis eylemcilere yetişemedi
  </strong>
 </p>
 <p>
  Bu fotoğrafın bazı bölümlerine mercek tutmak meseleyi daha anlaşılır hâle getirebilir. Geçmiş yıllardan farklı olarak ilk eylemlerin bir stratejisi vardı. Mesela, Diyarbakır’ın bir veya iki noktasında eylem yapmak yerine 15-20 farklı noktada gösteri düzenlemek tercih edildi. Eylemciler, sadece 2 noktada toplansa polisin gösteriyi kontrol etmesi, olayların büyümesine engel olması kolaylaşırdı. Bunun yerine 20 farklı noktada eş zamanlı eylem yapınca tabir caizse polisin gardı düştü. 5 yere gidilebilse bile, geriye kalan 15 nokta göstericilerin merhametine terk edilmiş oldu. Mesela, sadece 3 TOMA’nın bulunduğu Hakkâri’de aynı anda 8 farklı yerde eylem yapılınca polisin eli kolu bağlandı. Polis, resmî kurumlar ve AK Parti binalarını korumak için büyük gayret sarf etti. Onun dışındaki saldırı noktalarının büyük bölümüne müdahale edilmedi. Her eylemde hedef seçildiği için saldırıya uğraması muhtemel noktalarda da gerekli tedbirler alınmadı. Hakkari Cumhuriyet İlkokulu gibi bazı yerler 5 kez yakıldı. Hiçbirine polis müdahale etmedi. Dershaneler, okullar, yurtlar açık hedef olarak eylemcilerin insafına terk edildi. Cezaevinden çıkan eylem tecrübesi yüksek örgüt mensuplarının katkısı var mı bilinmez ama göstericilerin geçmiş yıllara göre daha iyi organize oldukları görüldü. Emniyet güçlerinde ise tam tersi bir durum yaşandı. Bilinçli ve kararlı bir tutum sergilenemedi. Hemen her ilde güvenlik zafiyeti yaşandı. Mesela, geçmiş yıllarda Diyarbakır polisi göstericileri asla Ofis semtine sokmuyordu. Bu kez, Ekinciler ve Gevran caddeleri âdeta talan edildi.
 </p>
 <p>
  Dikkat çeken diğer bir nokta ‘ekonomik’ saldırıların artış göstermesiydi. İki farklı marketler zincirinin neredeyse bütün şubeleri saldırıya uğradı. Çok sayıda mağaza yağmalandı. Banka şubeleri ve ATM’ler yakılarak kasalardaki paralara el konuldu. Farklı illerde çok sayıda kuyumcu soyuldu, kilolarca altın kaçırıldı. Bu kadar yüksek düzeyde hırsızlık ve yağma ilk kez görüldü. PKK veya HDP’ye yakın oldukları bilinen mağaza ve işyerlerine zarar verilmedi. PKK’ya mesafeli duran neredeyse bütün sivil toplum örgütleri, hareket ve cemaatlere ait binalara saldırı düzenlendi. Van’da Bediüzzaman Külliyesi yakıldı. Kur’an kursları, okullar, dershaneler, yurtlar, etüt merkezleri hedef seçildi. Birçok yerde öğrencilerin diri diri yanması son anda önlendi.
 </p>
 <p>
  Ve en belirgin gelişme, Hizbullah-PKK çatışması oldu. 1992-1994 yılları arasında yüzlerce kişinin hayatını kaybettiği çatışmalardan sonra yaklaşık 20 yıldır kavga etmeyen (zaman zaman yaşanan küçük hadiseler hariç) iki grup bir anda karşı karşıya gelerek kan döktü. PKK taraftarlarıyla Hizbullah’a yakınlığıyla bilinen Hüda-Par mensuplarının silahlı çatışmaya girmesi, bütün bölgede endişeye yol açtı. Hür Dava Partisi’ne (Hüda-Par) yakınlığıyla bilinen Cami-Der, Köy-Der ve Yusufi-Der’e peş peşe saldırılar düzenlendi. Hüda-Par il binası bazı göstericilerin hedefi oldu. Diyarbakır’daki olaylarda hayatını kaybeden 10 kişiden 6’sının Hüpa-Par mensubu olduğu belirtiliyor. Bunlardan 4’ünün Köy-Der’e düzenlenen saldırıda hayatını kaybettiği kaydediliyor. Üç kişinin linç edilerek öldürüldüğü, bir kişinin ise üçüncü kattan aşağı atıldığı vurgulanıyor. Bu saldırıdan sonra Hizbullah taraftarları da kendilerini savunacaklarını açıkladı ve gömülen silahlar yeniden piyasaya çıktı. Bölge genelinde karşılıklı şiddet tırmandı. PKK taraftarları ise Diyarbakır’da 4, Mardin Dargeçit’te 2, Batman’da 1 ve Kızıltepe’de 1 kişinin Hizbullah tarafından öldürüldüğünü iddia ediyor.
 </p>
 <p>
  Özellikle güneydoğuda varlık gösteren Hüda-Par, PKK yandaşlarınca ‘Hizbülkontra’ olarak tanımlanıyor. Bu grubun 1990’larda devletin desteğiyle oluşturulduğu ve PKK’nın karşısına çıkarıldığı ileri sürülüyor. Hizbullah ise PKK’nın Marksist bir çizgide yürüdüğünü, Müslüman Kürtleri temsil edemeyeceğini savunuyor. Son günlerde yaşanan Kobani protestoları sırasında PKK-Hüda-Par çatışması yaşanmasının aslında görünürde bir sebebi yok. Hüda-Par’ın siyasi ve ideolojik açıdan IŞİD’le herhangi bir yakınlığı yok. Biri Selefî, diğeri İran’a yakın. Hatta IŞİD, Hizbullah’ı tekfir ediyor. Dolayısıyla IŞİD’e kızıp Hüda-Par’a saldırmanın mantığı yok.
 </p>
 <p>
  PKK’lılarla Hizbullah arasındaki gerilimde rekabetin etkisi yadsınamaz. Hizbullah’a yakın Kürtler, Hüda-Par ismiyle siyasi bir parti kurarak seçimlere katılıyor. PKK-BDP çizgisine karşı, alternatif bir parti olarak halkın karşısına çıkıyor. Hiçbir toplantı, konferans veya çalıştayda PKK güdümüne girmiyor. Bölgeyi yakından takip eden isimler, yaşananları ‘güç mücadelesi’ olarak yorumluyor. Kimileri ise ‘bir tarafın kendisi gibi düşünmeyen bütün grupları tasfiye etmeye çalıştığını’ ileri sürüyor. Bazıları da geçmişten gelen öfkenin saldırılarda etkili olduğunu savunuyor.
 </p>
 <p>
  PKK ile Hizbullah’ın 20 yıl öncesinde olduğu gibi kavgaya tutuşması bölge için tam anlamıyla kaos demek. Bu felaketin yaşanmaması için herkesin sağduyulu olması gerekiyor. Çatışmanın sona ermesi için hemen harekete geçen ve âdeta mekik diplomasisi yürüten sivil toplum örgütleri barış için umutlu. Huzur için farklı fikirlere saygı göstermek, herkesin kendisini özgürce ifade edebilmesine imkân tanımak şart
 </p>
 <p>
  <a href="http://web.archive.org/web/20150305055632/http://aksiyon.com.tr/aksiyon/haber-39705-ates-cemberinde-bir-ulke.html" target="_self">
   1-Ateş çemberinde bir ülke
  </a>
 </p>
 <p>
  <a href="http://web.archive.org/web/20150305055632/http://aksiyon.com.tr/aksiyon/haber-39708-dramdan-serhildan-cikarmak.html" target="_self">
   3-Dramdan Serhildan çıkarmak
  </a>
 </p>
 <p>
  <a href="http://web.archive.org/web/20150305055632/http://aksiyon.com.tr/aksiyon/haber-39711-askeri-sinirin-otesinde-ne-bekliyor.html" target="_self">
   4-Askeri sınır ötesinde ne bekliyor?
  </a>
 </p>
 <p>
  <a href="http://web.archive.org/web/20150305055632/http://aksiyon.com.tr/aksiyon/haber-39710-uyari-14-ay-once-gelmisti.html" target="_self">
   5-Uyarı 14 ay önce gelmişti
  </a>
 </p>
 <p>
  <a href="http://web.archive.org/web/20150305055632/http://aksiyon.com.tr/aksiyon/haber-39709-suriyede-parcali-muhalefet-umutsuz.html" target="_self">
   6-Suriye'de parçalı muhalefet umutsuz
  </a>
  .
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-39707-huzura-darbe.html), [web.archive.org (arşiv bağlantısı)](http://web.archive.org/web/20150305055632/http://www.aksiyon.com.tr:80/aksiyon/haber-39707-huzura-darbe.html)
