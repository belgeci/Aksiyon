# DOĞUNUN EN KRİTİK SEÇİMİ

*Aziz İstegün 2014.03.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   BDP, ‘Öz Yönetimle Özgür Kimliğe’ sloganıyla girdiği seçimlere farklı bir motivasyonla hazırlanıyor. Oy tabanını olabildiğince genişletmeyi amaçlayan parti, kavgalı olduğu ‘korucu’ aşiretlerle barış imzaladı. Gaziantep hariç bütün bölge tek renge boyanabilir.
  </font>
 </div>
 <div id="newsText">
  <font class="detail-text">
   <p>
    Her ne kadar mahalli idareciler seçilecek olsa da 30 Mart’ta sandıklar, Türkiye için önemli bir dönüm noktasına işaret ediyor. Yolsuzluk iddialarıyla sarsılan hükümet seçimleri ‘Kurtuluş Savaşı’na çevirmek isterken, ülkenin doğusunda farklı bir heyecan yaşanıyor. Nüfusun çoğunluğu Kürtlerden oluşan illerde BDP’nin etkinliği gittikçe artıyor. Bölgede daha önce AK Parti’nin kazandığı belediyelerin BDP’ye geçme ihtimali yüksek. Bu kapsamda Ağrı, Bitlis, Mardin, Muş ve Bingöl’de belediyenin el değiştirebileceği belirtiliyor. Şanlıurfa’da ise büyük bir çekişme yaşanıyor. AK Parti’nin kalelerinden biri olarak gösterilen ‘Peygamberler Şehri’nde bu kez Osman Baydemir rüzgârı esiyor. Partisinin oylarını neredeyse iki katına çıkaran Baydemir, valilikten siyasete geçiş yapan rakibi Celalettin Gönenç’in rahatını kaçırmış durumda. Dile getirilen bu ihtimalin gerçekleşmesi durumunda, Gaziantep hariç bütün bölge tek renge boyanmış olacak. Bölge için diğer bir ilk ise Hür Dava Partisi (Hüda-Par). Geçmişte ‘Hizbullah’ olarak isimlendirilen yapı, artık kendini siyasette ifade ediyor. İlk kez seçimlere katılacak Hüda-Par, özellikle Diyarbakır, Batman ve Şırnak gibi illerde ses getirmeyi hedefliyor.
   </p>
   <p>
    “Doğu ve Güneydoğu’da en fazla oy alan parti biziz.” söylemini sıklıkla kullanan, muhalefeti Sivas’ın doğusuna geçememekle suçlayan AK Parti’nin bölgede aynı ilgiyi yeniden görmesi mümkün görünmüyor. BDP, hâlen Tunceli, Van, Hakkâri, Şırnak, Siirt, Diyarbakır ve Batman’da belediye başkanlığını elinde bulunduruyor. Ağrı, Bitlis, Muş, Bingöl, Şanlıurfa ve Mardin ise AK Parti’de. Ciddi bir yarışa sahne olan söz konusu şehirlerin kendine mahsus özellikleri var.
   </p>
   <p>
    <strong>
     Büyükşehir yasası BDP’ye yaradı
    </strong>
   </p>
   <p>
    Başbakan Erdoğan’ın gündeme getirdiği ve Meclis’ten geçerek yasalaşan Büyükşehir Kanunu, doğuda BDP’nin işini kolaylaştırdı. Büyükşehir olan Mardin, Urfa ve Van’da, belediyelerin sınırları il mülki sınırları olarak değiştirildi. Böylece Kızıltepe, Nusaybin, Viranşehir, Suruç, Başkale gibi BDP ağırlıklı ilçeler, seçimin rengini değiştirdi.
   </p>
   <p>
    2009 seçimlerinde AK Parti’nin ‘Ceketimizi koysak kazanır’ sözleri sebebiyle Türkiye’nin gündemine oturan Şanlıurfa’da Ahmet Fakıbaba iktidar partisini mağlup etti. Daha sonra da AK Parti’ye geçti. 2011 genel seçimlerinde ise AK Parti oyların yüzde 65’ini aldı. BDP, yüzde 17’de kaldı. AK Parti’nin 450 bine ulaşan oyuna karşılık BDP sadece 120 bin kişinin desteğini alabildi. Ancak bu ezici üstünlük şu anda büyük sarsıntı geçiriyor. Vali Celalettin Güvenç’i belediye başkanlığına aday gösteren AKP, yine Urfalıların tepkisiyle karşılaştı. Seçmen, “Belediye başkanlığı yapabilecek bir Urfalı bulamadınız mı? Neden Maraşlı bir bürokratı bizden aday yapıyorsunuz?” sorusuna cevap arıyor. Yükselen tepkiler, muhalefet partilerinin umudunu artırdı. Şanlıurfaspor’un başarısında büyük emeği olan kulüp başkanı Kemal Saraçoğlu’nun adaylığı MHP’yi hareketlendirirken; daha önce iki dönem belediye başkanlığı yapan Ahmet Bahçıvan da Saadet Partisi’nin yeniden Urfa’da ivme kazanmasını sağladı.
   </p>
   <p>
    Bütün bu gelişmeleri dikkatle izleyen BDP, adayını en son açıklayan parti oldu. Üst üste anketler yaparak nabız yoklayan BDP, Diyarbakır’da 2 dönem belediyeyi yöneten Osman Baydemir’i Urfa’ya kaydırdı. Baydemir’in popülaritesi, bütün kesimleri kucaklayan yapısı, BDP’yi bir anda seçime ortak hâle getirdi. İlçelerin büyükşehir için oy kullanacak olması Baydemir’in işini kolaylaştırırken, Arap kökenlilerin BDP’den uzak durması AK Parti’yi rahatlatıyor.
   </p>
   <p>
    <strong>
     BDP Mardin ve Diyarbakır’da rahat
    </strong>
   </p>
   <p>
    Çok kültürlü yapısıyla Türkiye’nin övünç kaynaklarından biri olan Mardin’in 30 Mart heyecanı da görülmeye değer. Hâlen AK Parti’nin elinde bulunan belediye başkanlığının BDP’ye geçmesi kuvvetle muhtemel. Zira büyükşehir için oy kullanacak Nusaybin ve Kızıltepe ilçeleri âdeta BDP’nin oy deposu. Ayrıca Kanco aşiretinin lideri Ahmet Türk’ün aday olması şehirde ayrı bir heyecan oluşturmuş durumda. 2011 milletvekili seçimlerinde (bağımsız adaylarla) oyların yüzde 52’sini alan BDP’nin, yerel seçimde farkı artırabileceği üzerinde duruluyor. Mardin’de 2009 yerel seçimlerini yüzde 45 oyla kazanan AK Parti ise mevcut belediye başkanı Mehmet Beşir Ayanoğlu’nu bu kez değiştirdi. Yeni aday, Kahramanlar aşiretinin lideri Vecdi Kahraman oldu.
   </p>
   <p>
    Diyarbakır’da son yerel seçimi yüzde 65 oyla kazanan BDP, ‘kale’ olarak tanımladığı şehirde yine kendini rahat hissediyor. Eş başkan adayları Gültan Kışanak ve Fırat Anlı, çıtayı birkaç puan daha yukarı çıkarmaya çalışıyor. Şehrin önemli isimlerinden Galip Ensarioğlu ile halkın karşısına çıkan AK Parti ise 2011 genel seçimlerindeki yüzde 33’lük oy oranını artırmak istiyor. Ensarioğlu rüzgârıyla büyükşehiri zorlamayı arzulayan AK Parti, Çermik, Çüngüş ve Eğil gibi bazı ilçelerde ipi önde göğüsleyeceğini belirtiyor.
   </p>
   <p>
    <strong>
     Hüda-Par Batman’a asılıyor
    </strong>
   </p>
   <p>
    Güneydoğu’da belli bir tabana sahip olan ‘Hizbullah’, parti kurduktan sonra ilk kez seçimlere katılıyor. Artık kendisini siyasette ifade etmeye başlayan Hür Dava Partisi (Hüda-Par), özellikle Diyarbakır, Batman ve Şırnak gibi illerde ses getirmeyi hedefliyor. Partililer özellikle Batman için hayli umutlu. Hummalı bir çalışma yürütüyorlar. Kendileri belediye başkanlığını kazanmayı hedeflese de siyasi gözlemciler Hüda-Par’ın Diyarbakır ve Batman’da yüzde 7-10 bandında bir oy almasını bekliyor. Bu durum, ‘bir yıl sonra yapılacak milletvekili seçimlerinde bağımsız bir parlamenter çıkarmaya’ işaret etse de Hüda-Par’ı ne kadar memnun edeceği şüpheli. Hüda-Par’ın Diyarbakır’ın Çınar ve Batman’ın Kozluk gibi ilçelerinde sürpriz yapabileceği üzerinde de duruluyor.
   </p>
   <p>
    Batman Belediye Başkanlığı için en güçlü aday ise BDP’li Sabri Özdemir. 2011 genel seçimlerinde AK Parti oyların yüzde 36,9’unu alırken, BDP’nin bağımsız adayları yüzde 52 bandına oturmuştu. Desteğini artırmak isteyen AK Parti, bu kez eski milletvekili ve akil adamlar heyetinin üyelerinden Mehmet Emin Ekmen’le halkın karşısına çıktı. Sürpriz peşinde koşan Ekmen’in işi hiç de kolay değil.
   </p>
   <p>
    <strong>
     Bingöl’de 3 parti de iddialı
    </strong>
   </p>
   <p>
    Yerel seçimlerde yarışın en çekişmeli olduğu yerlerin başında Bingöl geliyor. 2009’da yüzde 42 oyla belediyeyi kazanan AK Parti, şimdi zorlanıyor. MİT Müsteşarı Hakan Fidan’ın referansıyla aday olduğu belirtilen Yücel Barakazi, kan kaybını önlemeye çalışıyor. Saadet Partisi’ne geçen mevcut belediye başkanı Serdar Atalay ve tarihinde ilk kez Bingöl’ü kazanmak isteyen BDP ise kıyasıya bir mücadele yürütüyor. Daha önce AK Parti’ye oy veren Hüda-Par tabanının bu kez kendi partilerine yönelmesi, hükümetin Hizmet Hareketi’ne savaş açması ve başarılı çalışmalara imza atan Serdar Atalay’ın aday gösterilmemesi gibi handikaplar AK Parti’yi sıkıntıya sokuyor. Oyların bölünmesi ihtimali BDP’yi Bingöl’de favori partiler arasına sokuyor.
   </p>
   <p>
    Bölgenin diğer illeri Van, Hakkâri ve Şırnak’ta da BDP kendisini rahat hissediyor. Yüzde 70’in üzerinde seyreden oylar, söz konusu yerleri BDP için ‘kale’ konumuna getiriyor. Sonucu merakla beklenen iki vilayet ise Siirt ve Bitlis. AK Parti, hâlen BDP’nin elinde bulunan Siirt Belediye Başkanlığı’nı geri almaya gayret ediyor. Başbakan Erdoğan, ilk milletvekili seçildiği yer olan eşinin memleketi Siirt’i kazanmak istiyor. Ancak Tuncer Bakırhan ve Belkıs Epözdemir ile seçime giren BDP, koltuğu bırakmaya pek niyetli görünmüyor. Bir önceki yerel seçimde BDP’nin yüzde 49, AK Parti’nin ise yüzde 45 oy alması seçimlerin çekişmeli geçeceğini gösteriyor.
   </p>
   <p>
    İllerle ilgili değerlendirmenin yanı sıra genel olarak şunu söylemek mümkün: ‘Öz Yönetimle Özgür Kimliğe’ sloganıyla seçime giren BDP, seçimlere farklı bir motivasyonla hazırlanıyor. Oy tabanını olabildiğince genişletmeyi amaçlayan parti, daha önce kavgalı olduğu ‘korucu’ aşiretlerle barış imzaladı. Bugüne kadar devletçi kimlikleriyle bilinen Bucaklar (Şanlıurfa), Metinan (Mardin) ve Zeydanlar (Hakkâri) aşireti ile BDP arasında ciddi diyaloglar geliştirildi. Mümkün olan en iyi adaylarla seçime girmeye çalışan BDP, bütün bölgeye damgasını vurmayı hedefliyor. Türkiye, bunun nasıl bir fotoğraf ortaya çıkardığını ise 31 Mart’ta konuşmaya başlayacak gibi görünüyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=675CBD7D2F5574E42C12E136CFE754E1?newsId=38156), [web.archive.org (arşiv bağlantısı)](http://web.archive.org/web/20140405034902/http://www.aksiyon.com.tr:80/aksiyon/newsDetail_getNewsById.action;jsessionid=675CBD7D2F5574E42C12E136CFE754E1?newsId=38156)
