# Baas taklidi PKK’yı kurtarır mı?

*Aziz İstegün 2011.06.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   PKK tabanlı hareketin CHP ile yakınlaşması ve farklı kesimlerden adayların desteklenmesi, ‘Baas taklidi’ olarak değerlendiriliyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     PKK, onu bünyesinde barındıran üstyapı niteliğindeki KCK ve legal siyasi alanda faaliyet yürüten BDP, son dönemlerde yeni bir strateji geliştirdi. Kurulduğu yıllarda kendisi dışındaki bütün Kürt muhalif hareketlerini tasfiye eden, herhangi bir işbirliğine yanaşmayan PKK, şimdi Kürtler arasındaki bütün politik kesimlerin temsil edilebileceği Demokratik Toplum Kongresi’ni (DTK) geliştirdi. Ardından da farklı kesimlerden isimleri listesine alarak 12 Haziran seçimlerine girmeye karar verdi. Süreç ilerledikçe CHP ile yakınlaşma gündeme geldi. Bir önceki seçimde Hakkâri’de sadece 157 oy alan CHP, bu kez BDP’nin desteğiyle binlerce kişinin katıldığı bir miting yaptı. AK Parti mitinginde kapatılan kepenkler Kemal Kılıçdaroğlu için açıldı. Bu adımları sindirme politikası izledi. Taş ve molotoflu saldırıların ardından Şırnak’ın Cizre ilçesinde imam hatip öğrencilerinin kaldığı yurdu yakma girişimi gerçekleşti. Ardından Cizre’deki Kırmızı Medrese (Medresa Sor) ve Ahmet el Cezeri Türbesi taşlandı. Başbakan Erdoğan’ın Diyarbakır’da miting yaptığı gün bu kez BDP’li Gülten Kışanak ile Elazığ il başkanı arasındaki konuşma internete düştü. AK Parti daha az milletvekili çıkarsın diye BDP’lilerin Elazığ’da MHP’ye oy vermesi üzerinde durulması, ‘sınır tanımaz işbirliği’ni gözler önüne serdi.
    </p>
    <p class="MsoNormal">
     Peki, bütün bunlar neyin işareti? PKK, makas değişikliğine mi gidiyor? Yoksa tamamen seçime yönelik, 13 Haziran’da unutulacak bir politika mı söz konusu? Bu sorulara cevap arayan Kürt aydınlarından Tahsin Sever, Türkiye’de bir iç iktidar mücadelesi yaşandığına dikkat çekiyor. AK Parti bir tarafta, CHP ve diğerleri karşı tarafta yer alıyor. PKK’nın son dönemlerde eleştirilerini devletten hükümete kaydırdığını vurgulayan Sever, Kürtlerin de AK Parti’yi yıpratmak için kullanıldığını düşünüyor. “Bütün mesele AKP’nin 330 sandalyeye ulaşmasını engellemektir.” diyen Sever, PKK’yı da kapsayan bir gücün gerilimi sürekli artırmak istediğini söylüyor. Çatışmasızlık ortamına rağmen, Hatay’da 7, Tunceli’de 7, Şırnak Uludere’de 12 PKK’lının nokta atışıyla öldürüldüğüne işaret eden Sever, “Kastamonu’da başbakanın konvoyuna yapılan saldırı, PKK’nın da gerilim isteyen bu güçten farklı düşünmediğini gösteriyor. Türkiye’deki demokratik adımları, süreci sabote etmeye yönelik bir oyunla karşı karşıyayız.” diyor.
    </p>
    <p class="MsoNormal">
     Tahsin Sever, PKK tabanlı hareketin CHP ile yakınlaşmasını ve farklı kesimlerden adayların desteklenmesini ise ‘Baas taklidi’ olarak değerlendiriyor. PKK’nın ilkeler çerçevesinde birliktelik geliştirmediğini savunurken, “17 parti veya grupla işbirliği yapmış görünüyorlar. Bazılarını istisna ederek söylüyorum, bunların çoğunun ne idüğü belirsizdir, bazıları Ergenekon uzantılıdır. Karanlık güçlerle işbirliği durumu var. Aslında bütün jakoben, tepeden inmeci yapılarda, Baas rejiminde de bu durum var. Kendi dışındakilere bir kontenjan ayırırlar. Amaç herkesi kendi kontrolüne almaktır. PKK’nın da şu an yaptığı budur.” iddiasında bulunuyor. Sever’e göre 12 Haziran’dan sonra tufan yok. Yaşanan gerilim, seçimle birlikte hafifler. 13 Haziran sabahı herkes stratejisini yeniler.
    </p>
    <p class="MsoNormal">
     Dicle Üniversitesi Öğretim Üyesi Yrd. Doç. Dr. Vahap Coşkun ise PKK’nın hem farklı kesimlere açılmak, hem de kendi hegomonik yapısını elde tutmak istediğini vurguluyor. Mütedeyyin kitlelere açılmanın, BDP’ye, mütedeyyin olan kendi tabanıyla daha barışık yürüme imkânı getirdiğini belirtiyor. Farklı kesimlere açılmanın ‘diğerlerinin hassasiyetine saygı gösterme’yi de sağlayacağını kaydeden Coşkun, BDP’nin CHP ile yan yana durmasının ise Başbakan Erdoğan’a mesaj niteliği taşıdığını düşünüyor. Mesaj şu: “Ben istediğimi protesto ettiririm, istediğimi en güzel şekilde karşılarım. Ben bu bölgede güçlüyüm.”
    </p>
    <p class="MsoNormal">
     PKK ve yandaşlarının eylemlerini anlamaya çalışırken Türkiye’nin son 10 yılda yaşadığı dönüşüme de bakmak gerekiyor. Atılan olumlu adımlar, PKK’nın daha da hırçınlaşmasına sebep oluyor. Çünkü PKK varlığını bu sorunlara dayandırmış bir örgüt. Olağanüstü hâlin kaldırılması, üniversitelerde Kürt dili ve edebiyatı bölümlerinin açılması, Kürtçe propagandanın serbest bırakılması, işkenceye sıfır tolerans politikası, azami gözaltı süresinin dört güne indirilmesi, özel televizyonlarla birlikte devlet kanalı TRT’nin Kürtçe yayına başlaması, çocuklara bazı isimlerin konulamayacağına ilişkin yasağın kaldırılması, Diyarbakır’daki Temizöz davasında olduğu gibi faili meçhullerden hesap sorulması, televizyonlarda sabahlara kadar devam eden tartışma programları ve askerî vesayetin sınırlandırılması gibi adımlar Kürtleri derinden etkiledi. Derinden derine bir PKK kritiği gelişmeye başladı. İntikam, öfke ve gerilim üzerinden yarınların kurulamayacağına inanan, demokratik kanalların kullanılmasını isteyen bir damar gelişti.
    </p>
    <p class="MsoNormal">
     <span>
     </span>
     Şivan Perwer, Kemal Burkay, Orhan Miroğlu, Sertaç Bucak, Muhsin Kızılkaya, Mehmet Metiner, Galip Ensarioğlu, Emin Aktar gibi onlarca isim, terörün bir hak arama yöntemi olarak kullanılmasına yüksek sesle itiraz etti. Kürtler adına tek söz sahibi olduğunu iddia edip farklı sesleri sindirmeye çalışan PKK, bu sesleri bastırmayı başaramadı. Her türlü baskı ve tehdide rağmen, 12 Eylül referandumunda Güneydoğu’dan ‘evet’ açıklamaları yükseldi. Bu da sorunların çözümünde şiddet dışında alternatif arayanlara güçlü bir destek verdi. Kendi dil ve geleneklerini korurken, Türkiye’de artmaya başlayan refahtan yararlanmak isteyen, bunu elde etmek için silaha gerek olmadığına inanan geniş bir halk kitlesi var. Kimse 1990’ların karanlığına geri dönmek istemiyor. PKK’nın halkın iradesine ipotek koyma çabaları, Fırat’ın doğusunda neredeyse herkesin şahit olduğu, ama yüksek sesle itiraz edemediği ‘bilinen bir sırdı’. Bugün tablo değişiyor. Toplumdan farklı sesler yükseldikçe, şiddeti tek yöntem olarak sürdürmek isteyen PKK ve yandaşlarının öfkesi artıyor.
    </p>
    <p class="MsoNormal">
     Türkiye’de Ergenekon deşifre edilip güç kaybettikçe PKK’nın eskiden olduğu gibi yoluna devam etmesi mümkün değil. 12 Haziran’da oluşacak parlamentonun iki konuyu sonuca bağlaması bekleniyor. Bunlardan birincisi yeni bir anayasanın yapılması, ikincisi de artık kangren hâline gelen, toplumsal dokuyu zayıflatan, birlikte yaşama iradesini zayıflatan Kürt meselesinin çözüme kavuşturulması. Bu da PKK’nın varlık sebebinin ortadan kalkması demektir.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29592-baas-taklidi-pkkyi-kurtarir-mi.html), [web.archive.org (arşiv bağlantısı)](http://web.archive.org/web/20130731120320/http://www.aksiyon.com.tr:80/aksiyon/haber-29592-baas-taklidi-pkkyi-kurtarir-mi.html)
