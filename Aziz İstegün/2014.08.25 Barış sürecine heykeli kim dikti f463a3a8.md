# Barış sürecine heykeli kim dikti?

*Aziz İstegün 2014.08.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   PKK’nın kurulduğu yer olan Lice, 1 yıldır kriz sinyali veriyor. Kalekol protestoları, yol kesme eylemleri ve en son bayrak indirme girişimi dikkate alınarak analiz edilmeyince heykel krizi patladı.
  </font>
 </div>
 <div id="newsText">
  <font class="detail-text">
   <p>
    Daha eskisi bilinmez ama İlkçağ’da başlamıştı, Lice’nin acıları. İmparatorluk hayaliyle Ninova’dan yola çıkan Asur Kralı 1. Tiglat Pileser, Diyarbakır yöresini egemenliği altına almak istemişti. Milattan önce 1110 yılıydı. Asur askerleri bölgedeki prensliklere saldırdı. Çaresiz kalan halk, Şirişa’ya (Lice bölgesinin antik ismi) çekildi. Ancak kralın gözü dönmüştü. Şirişa’ya gelerek buraya sığınanların hepsini ortadan kaldırdı.
   </p>
   <p>
    Aradan asırlar geçti. Urartular, Medler, Persler, Romalılar, Emeviler, Abbasiler, Osmanlı birbirini izledi. Tarihe iz bırakan her medeniyet Lice’ye egemen olmak istedi. 20. yüzyılın başlarında, Şeyh Said hadisesinde de Lice’nin payına acı düştü. Piran’dan (Dicle) sonra isyanın ikinci önemli merkezi hâline gelen Lice, 1 Nisan 1925’ te yeniden kan ve gözyaşına boğuldu. İsyanı bastıran devlet, Lice mirleri Hakkı ve İsmail beyleri idam etti. Yeniden devletin eline geçen bölgede yaklaşık 6 bin 400 can toprağa düştü.
   </p>
   <p>
    Lice yıllar içinde siyasal Kürt hareketlerinin merkezi konumuna hızla yükseldi. Bütün örgütler burada örgütlendi. PKK da 27 Kasım 1978’ de kuruluş toplantısını Lice’de yaptı. 1990’lı yıllar kâbus gibi çöktü Lice’nin üstüne. Çatışma, ölüm, baskın hayatın rutini hâline geldi. Köy yakma, göç, işkence, faili meçhul cinayetler birbirini izledi. 1990’ da 47 bin olan Lice’nin nüfusu, birkaç sene sonra 24 bine indi. Gün geldi, Tuğgeneral Bahtiyar Aydın’a yönelik karanlık suikastı bahane edenler, Lice’yi âdeta kurşundan geçirdi. Koyunlarını otlatmaya çıkan 12 yaşındaki Ceylan Önkol’un 2009 yılında bir askerî mühimmatla parçalanması, acıların 21. yüzyıla taşındığını gösteriyordu. Oysa Lice gün yüzü görmek istiyordu.
   </p>
   <p>
    İşte barış süreci bu umudun adıydı. Ölüm, yerini hayata bırakacaktı. Ancak bu, o kadar da kolay değildi. Nitekim 1 yıl önce yeni bir gerginlik uç verdi: Kalekol protestosu. Silahların susmasıyla birlikte bölgede hız kazanan kalekol inşaatlarını ‘savaşa hazırlık’ olarak değerlendirenler seslerini yükseltmeye başladı. PKK da hem kalekol hem de baraj inşaatlarına karşı çıkıyordu. Doğu ve Güneydoğu’nun 14 farklı yerinde karakol eylemleri patladı. Ancak hiçbiri Lice kadar ses getirmedi. Kayacık köyünde protestocu grupla güvenlik güçleri arasında 29 Haziran 2013’te çıkan çatışmada 18 yaşındaki Medeni Yıldırım hayatını kaybetti.
   </p>
   <p>
    Diyarbakır’ın yanı sıra bütün bölgede gerginlik yükseldi. Öcalan’ın mesajları ve BDP’nin girişimleri tansiyonu düşürse de kalıcı olamadı. Ne devlet, ne de örgüt, hiç kimse bu olaydan ders çıkarmamıştı. Protesto eylemleri hız kesmeden devam etti. PKK’lı milislerin öncülük ettiği gruplar, 24 Mayıs’ta hendekler kazarak Diyarbakır-Bingöl karayolunu trafiğe kapattı. Yaklaşık bir ay boyunca Türkiye’nin iki vilayeti arasında ulaşım durdu. Tansiyon her gün yükseliyordu. Alarm zillerine kimse kulak asmayınca korkulan oldu. 7 Haziran’da Ramazan Baran ve Baki Akdemir, Lice’deki kalekol yapımını protesto gösterisinde askerlerin açtığı ateş sonucu hayatını kaybetti. Bir gün sonraki cenaze töreninde bütün ülkeyi sarsan bir olay yaşandı. Yürüyüş yapan kalabalık içindeki yüzü maskeli bir kişi 2. Taktik Hava Kuvveti Komutanlığı’nın önündeki Türk bayrağını indirdi. Provokatif eyleme karşı herkes sesini yükseltti ama bu olay da ders olmadı.
   </p>
   <p>
    Bayrak hadisesinin üzerinden daha 2 ay geçmeden bu kez heykel krizi patladı. Lice’ye bağlı Yolçatı (Sisê) köyünde kurulan PKK mezarlığına, örgütün ilk silahlı eylemi olan Eruh baskınına katılarak ilk kurşunu sıkan Mahsum Korkmaz’ın heykeli dikildi. PKK’nın silahlı eyleme başladığı tarih olan 15 Ağustos’un yıldönümünde gerçekleşen bu olay tansiyonu yeniden yükseltti. Güvenlik güçleri 4 gün sonra heykeli yerinden indirdi. Müdahaleye karşı çıkanlarla güvenlik güçleri arasında çıkan çatışmada Mehdin Taşkın isimli genç hayatını kaybetti.
   </p>
   <p>
    Olayı provokasyon olarak nitelendiren Başbakan Yardımcısı Beşir Atalay, “Dağ başında bir yerde birileri aniden ortaya bir heykel çıkarıyor. Tam da bizlerin süreçle ilgili en olumlu açıklamaları yaptığımız gün. Bunlar sürpriz değil, bunları beklemek lazım.” değerlendirmesinde bulundu. İçişleri Bakanı Efkan Ala da, yaşananların ikinci aşamaya geçmek üzere olan çözüm sürecini hedef alan derin bir provokasyon olduğunu söyledi. Ancak bir yıldan beri üst üste yaşanan olaylardan neden ders çıkarılmadığı sorusu cevapsız kaldı. Üstelik heykelin yapımından devletin nisan ayından beri haberdar olduğu ama seyirci kalmakla yetindiği ortaya çıktı.
   </p>
   <p>
    6 Nisan’da konuyla ilgili istihbarat alan jandarmanın, aynı gün devletin ilgili kurumlarına ilettiği anlaşıldı. Heykelin yapımının temmuz ayında bittiği ve açılışın ağustos ayında yapılacağı yönündeki bilgilerin de karar verici mercilere iletildiği öğrenildi. O zaman, neden gerekli tedbirler alınmadı? Hata mı yapıldı, yoksa göz mü yumuldu? İhmal mi var, beceriksizlik mi? Çözüm sürecinin sağlıklı bir şekilde yürümesi için yaşanan hadiselerden ders çıkarmak, nerede, nasıl hata yapıldığını tartışmak lazım. Barış umudunu tehlikeye atmaya kimsenin hakkı yok.
   </p>
   <p>
    Olayın PKK’ya bakan yüzünde de karanlık noktalar dikkat çekiyor. ‘Büstü kim dikti?’ sorusuna örgütün verdiği cevap tatmin edici değil. Heykelin yerel inisiyatifle dikildiğini savunan PKK, “Yurtsever Lice halkımız, yerel düzeyde ve kendi emeğiyle, şehir veya ovada değil, daha çok gerillanın denetim sahası olan kırsal alanda şehitleri için yaptığı Şehit Amed &amp; Şehit Hêvîdar Şehitliği’ne 15 Ağustos’un yıldönümü vesilesiyle büyük komutan Agit (Mahsum Korkmaz) arkadaşın büstünü dikmiştir.” açıklamasını yaptı. Ancak PKK’nın heykelden bihaber olduğuna bölgeyi tanıyan hiç kimse ihtimal vermiyor. Heykelin sürece zarar vereceği gerçeği de ortada duruyor.
   </p>
   <p>
    Bazı strateji uzmanlarının dile getirdiği ‘kamuoyu gelecekte atılacak adımlara hazırlanıyor’ ve ‘halkın tepkisi test ediliyor’ analizlerini de not etmekte fayda var. Testin iki cana mal olması, satranç tahtasının başındakilerin umurunda görünmüyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A7389B22F9240115A3B7967C2250F695?newsId=39303), [web.archive.org (arşiv bağlantısı)](http://web.archive.org/web/20140911093316/http://www.aksiyon.com.tr:80/aksiyon/newsDetail_getNewsById.action;jsessionid=A7389B22F9240115A3B7967C2250F695?newsId=39303)
