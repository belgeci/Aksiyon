# YSK’ya geri adım attıran olaylar değil, toplumdaki uzlaşma

*Aziz İstegün 2011.05.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   YSK’nın bağımsız milletvekili adaylarıyla ilgili veto kararı bütün ülkeyi karıştırdı. Ardından geri adım atıldı. Dicle Üniversitesi’nden Vahap Coşkun, kararın düzeltilmesinde BDP’lilerin etrafı yakıp yıkmasının etkisi olmadığını söylüyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Türkiye’nin demokrasi geçmişi inişli çıkışlı bir serüveni andırıyor. 1946 yılında çok partili siyasal hayata geçildiğinde, demokrasinin temel ilkesi olan ‘gizli oy, açık sayım’ tersine çevrilerek ‘açık oy, gizli sayım’ yapıldı. Seçimleri anlamsız kılan bu tür uygulamaların önüne geçmek için, 16 Şubat 1950’de Yüksek Seçim Kurulu (YSK) oluşturuldu. Ancak 1961 Anayasası’yla kökleşen vesayet sistemi, bu kurumun ruhunda gizliydi. Yargıtay ve Danıştay üyelerinden oluşan YSK, tartışmalı kararlarıyla öne çıktı, genellikle ‘devlet iktidarı’ safında yer aldı. 2002 yılında, Tayyip Erdoğan’ın milletvekili adayı olup olamayacağı tartışılırken, dönemin YSK Başkanı Tufan Algan, karar alırken hangi kıstaslara bakacaklarını şöyle anlatıyordu: “Atatürk’ün sözlerine, 30 Ağustos Başkomutanlık Muharebesi’ne, Çanakkale’ye bakarız. (…) Yargı, önüne gelen dosyaya bakar, hukuka bakar, memleketin menfaatlerine bakar. 26 Ağustos’taki Büyük Taarruz’a bakar (…) Yargıç olarak ülkeyi zarara uğratıp uğratmadığını da düşüneceksin.” (Sabah, 20.9.2002)
    </p>
    <p class="MsoNormal">
     YSK, BDP’nin desteklediği bağımsız adayları veto etmesiyle yeniden tartışmaya başlandı. Dicle Üniversitesi Hukuk Fakültesi Öğretim Üyesi Yrd. Doç. Dr. Vahap Coşkun, YSK’nın aldığı veto kararını ‘mühendislik projesi’ olarak yorumluyor. Vesayet sisteminin, yeni anayasa yapılmasını engellemek istediğini belirten Coşkun, YSK’nın geri adım atmasını da ‘toplumun bütün kesimlerinin gösterdiği demokratik reflekse’ bağlıyor.
    </p>
    <p class="MsoNormal">
     -YSK’nın veto kararının hukuki olmaktan ziyade siyasi izler taşıdığı yönünde genel bir kanaat var. Siz nasıl yorumluyorsunuz?
    </p>
    <p class="MsoNormal">
     YSK’nın verdiği karar hem hukuken zayıf gerekçelere dayanıyordu hem de siyasi açıdan son derece tehlikeli sonuçlar doğurabilecek nitelikteydi. Hâlen milletvekili olan iki kişinin yeterliliğinin olmadığını söylemek, Türk Ceza Kanunu’nda olmayan ‘memnu hakların iadesi’ yolunu zorunluluk hâline getirmek yanlıştı.
    </p>
    <p class="MsoNormal">
     Türkiye’de mahkemeler eliyle siyasal alanın tanzim edilmesi yeni bir olay değildir. Türkiye bunu çok yaşadı, en sıcak örneği 367 kararı. YSK’nın kararı böyle bir karardır. Veto kararı verildiği andan itibaren siyasi sonucunun olacağı ve özellikle 12 Haziran seçimini doğrudan etkileyeceği açıktı. BDP’nin, bağımsız milletvekili adaylarının seçime girmemesi şöyle bir algı oluşturdu: ‘Kürtler siyasal alandan dışlanıyor’. Yüzde 10 seçim barajı, BDP’nin Hazine yardımından faydalanamaması, KCK operasyonu nedeniyle siyasi kadroların önemli bölümünün içeride olması gibi faktörlere veto meselesi eklendi. ‘Siz seçime giremeyeceksiniz’ şeklinde anlaşılabilecek bir kararın, ciddi bir gerilimin doğmasına sebebiyet vereceği belliydi.
    </p>
    <p class="MsoNormal">
     -YSK kararında kasıt mı görüyorsunuz?
    </p>
    <p class="MsoNormal">
     BDP’li Sırrı Sakık süreci açıkladı. Birkaç defa ‘Sorun var mı?’ diye sormuşlar, YSK ‘hayır’ demiş. Sakık’ın açıklamalarına yalanlama gelmedi. Ardından çıkıp 7 bağımsızı veto ettiler. Telafi edilmesi imkânsız bir zamanda milletvekili adaylıklarının iptal edilmesi, siyasal alanı tanzim etme niyetinin göstergesidir. Bundan dolayı bölge çok vahim olaylar yaşadı.
    </p>
    <p class="MsoNormal">
     -Mühendislik çabasının hedefi AK Parti mi, BDP mi?
    </p>
    <p class="MsoNormal">
     İki hedefi var, biri BDP, diğeri AKP. Kürt siyasetinde sembol olan Leyla Zana ve Hatip Dicle gibi isimler siyasi alanın dışında tutulmaya çalışıldı. BDP buna sert tepki gösterdi. Seçimlere girmeyeceğini, boykot edeceğini söyledi. İlk bakışta veto kararının mağduru BDP gibi duruyor. Ama kararın siyasi mağduru AKP oldu. ‘Veto kararına AKP’nin müdahil olduğu’ yönünde yorumlar yapıldı. Bu doğru değil. Son dönemde YSK’nın verdiği kararların önemli bir kısmı AKP’nin istekleriyle örtüşmüyor. Mesela hükümet, yurt dışında yaşayan vatandaşların oy kullanmasını kolaylaştırmak istiyordu. YSK buna izin vermedi. Hükümet, 12 Eylül’deki anayasa değişikliği referandumunda süreyi 120 günden 60 güne çekmeye çalıştı. YSK 120 günde ısrar etti. 2002 yılında Tayyip Erdoğan’ın milletvekili olması engellendi. YSK, 2009 seçimlerinde başörtülülerin sandıkta görev yapamayacağına hükmetti. Bu kararların tamamında AKP’nin talepleri ile YSK’nın hükümleri arasında zıtlık var.
    </p>
    <p class="MsoNormal">
     YSK’nın son veto kararında AKP’ye bir operasyon var. İktidar partisinin en fazla isteyeceği şey ne olabilir? Tabii ki seçimlere huzur ve güven ortamında girmek. Dolayısıyla seçimleri sabote edebilecek, huzur ortamını ortadan kaldırabilecek bir kararın en fazla mağdur edeceği kurum, iktidar partisidir.
    </p>
    <p class="MsoNormal">
     -AK Parti’nin kaybı Güneydoğu’da mı, batıda mı?
    </p>
    <p class="MsoNormal">
     YSK kararının ardından bölgede oluşan olumsuzluğun AKP’ye faturası iki yönlü oldu. Birincisi, bölgede BDP oylarının artması. İkincisi, şiddet olaylarının Türkiye genelinde milliyetçilik damarının yükselmesine sebebiyet vermesi. Milliyetçi oyların AKP’den başka kanallara akması düşünüldü. Bu anlamda hem bölgede hem Türkiye’de seçime yönelik bir proje gibi düşünüldü. AK Parti’nin seçim stratejisinde milliyetçi oylara yönelme vardı, MHP’yi baraj altında bırakma stratejisinden bahsediliyordu. YSK’nın kararı, MHP’yi biraz yükseltme gibi bir sonuçla karşımıza çıktı. Yani burada bir mühendislik projesi var. Ancak siyaset mühendislerinin ya da toplum mühendislerinin öngörmediği bir durum var. Kendileri çeşitli hesaplar yapabilirler fakat toplum buna çok farklı tepki gösterebilir. O hesapların tutabilmesi için uzun toplumsal koşullar gerekir. Ve hesap tutmadı.
    </p>
    <p class="MsoNormal">
     -Neye dayanarak ‘tutmadı’ diyorsunuz?
    </p>
    <p class="MsoNormal">
     Hesabın işlemediğini şuradan görebiliriz; MHP dışında toplumun bütün kesimleri yani muhafazakârlar, solcular, sosyal demokratlar, liberaller bu kararın kabul edilemez olduğu noktasında birleşti. Kararın bir an önce geriye alınmasını, 12 Haziran’da yapılacak seçimlerin üzerine gölge düşürülmemesi için mahkemenin elinden geleni yapması konusunda bir uzlaşma oluştu. YSK kararı toplum nezdinde meşru görülmedi.
    </p>
    <p class="MsoNormal">
     -Bu durum demokrasi açısından bir kazanç mıdır?
    </p>
    <p class="MsoNormal">
     Artık hukukçular veya yüksek mahkemeler, karar verirken kendilerini toplumdan bağımsız bir şekilde görmeyecek. Verdikleri kararın meşru olmasına, hak ihlali doğurmamasına dikkat edecekler. Aksi hâlde toplum tepki gösterecek. İkinci önemli sonuç ise toplum, mağdur edilenin veya hakkı ihlal edilenin yanında yer alma hassasiyetini gösterdi. Bu demokrasimiz açısından bir kazançtır. Demokrasi, farklı insanların bir arada yaşamasını sağlayan siyasal rejimdir. Farklı yaşam tarzlarının, farklı hayatların bir arada yaşayabilmesi için başkalarının haklarına da kendi haklarınız kadar sahip çıkmanız gerekiyor. Toplum, YSK kararına karşı bunu gösterdi. Bu hem demokrasi açısından kayda değer aşamadır hem de 12 Haziran seçimleri açısından çok değerlidir.
    </p>
    <p class="MsoNormal">
     -Karar seçimleri nasıl etkiler?
    </p>
    <p class="MsoNormal">
     12 Haziran’da oluşacak parlamentonun iki konuyu sonuca bağlamasını bekliyoruz. Bunlardan birincisi yeni bir anayasa yapılması, ikincisi artık kangren hâline gelen, toplumsal dokuyu, birlikte yaşama iradesini zayıflatan Kürt meselesinin çözüme kavuşturulmasıdır. Yeni anayasa demek, bir toplumsal sözleşme yapmak demektir. Bunun için toplumun bütün kesimlerinin kendisini orada ifade edebilmesi gerekir. Oysa YSK veto kararında direnseydi, BDP’nin seçime girmemesi ciddi bir ihtimaldi. Bu durumda seçimin meşruiyeti tartışılacaktı. Sokak olayları artacaktı. Meşruiyeti tartışılan bir Parlamento’nun yeni bir anayasa yapma şansı da ortadan kalkacaktı.
    </p>
    <p class="MsoNormal">
     -YSK’nın amacı yeni anayasa yapılmasını engellemek mi?
    </p>
    <p class="MsoNormal">
     Sonuçları açısından böyle bir karar. Siyasi alanı tanzim etmeye çalışan bir mahkeme kararıyla karşı karşıyaydık. Türkiye’de 1960’tan sonra bir vesayet sistemi oluşturuldu. Yani 61 Anayasası halktan kopan, halkın tercihlerini kontrol altında tutmaya çalışan bir devlet nizamının oluşturulmasıdır. Ve bu vesayet sisteminin içerisinde yargı çok önemli bir pozisyon işgal eder. 12 Eylül’deki referandumun ardından yargıda vesayet bir şekilde törpülendi. Anayasa Mahkemesi, HSYK ve Yargıtay’da değişiklikler oldu. Ama Yüksek Seçim Kurulu’na yönelik herhangi bir değişiklik olamadı.
    </p>
    <p class="MsoNormal">
     -YSK, yeniden mi yapılandırılmalı?
    </p>
    <p class="MsoNormal">
     Ben böyle düşünüyorum. YSK’nın radikal ve yapısal değişikliğe tabi tutulması gerekiyor. Yapılması gereken üç önemli değişiklik var. YSK’nın, sadece seçim zamanlarında çalışan mevcut yapıdan kurtarılması gerekiyor. Türkiye, demokrasisini geliştirmeye çalışıyor. Yerel seçimler, genel seçimler yapıyoruz, muhtemelen önümüzdeki dönemde referandumlar artacak. Dolayısıyla tüm bunların gerek yapımı gerekse yargısal denetiminde YSK önemli yer tutmaktadır. İkinci olarak, YSK sadece yargı mensuplarından, hâkimlerden oluşan bir yapı olmaktan kurtarılmalıdır. Akademisyenlerin, avukatların, bürokratlarının hatta parti temsilcilerinin görev yaptığı yapıya kavuşturulması düşünülebilir. Üçüncüsü de, YSK kararlarına karşı bir itiraz mekanizması oluşturulmalıdır. Mesela itirazları Anayasa Mahkemesi karara bağlayabilir. Ayrıca yasal değişikliklerin de yapılması gerekiyor. Anayasa’nın 76. Maddesi baştan ele alınmalı. Seçim Kanunu’nun tekrar yazılması gerekiyor.
    </p>
    <p class="MsoNormal">
     -Türkiye’de geçmişte darbeler oldu, başbakan ve bakanlar asıldı, partiler kapatıldı, liderler hapse gönderildi ama hiç kimse şiddete başvurmadı. BDP tabanı ise âdeta sokaktan çıkmıyor. Bunun sebebi ne?
    </p>
    <p class="MsoNormal">
     İki farklı siyasi yapılanmadan bahsediyoruz. Bunlardan biri merkez sağ ve muhafazakâr, mütedeyyin partiler. Adnan Menderes, Süleyman Demirel, Necmettin Erbakan ve onun devamı olan partiler. Bunlar ilk günden itibaren siyasal mekanizmalar içerisinde hedefe varmayı benimseyen geleneklerdir. BDP’nin geleneğinde ise şöyle bir durum var; bu hareketin önemli bir kısmında PKK yer alıyor ve bu örgüt ilk günden beri Türkiye’de siyasal sisteme girebilmek için şiddet eylemlerine başvurdu. Bu önemli bir farklılık. İkincisi özellikle devletin 1990’lı yıllarda uyguladığı şiddet politikası çok radikal bir Kürt kuşağı prototipi ortaya çıkardı. Faili meçhul cinayetlerle, işkencelerle geçmiş ciddi bir dönem var ve bu dönemden dolayı yetişmiş son derece radikal bir kuşak var. Bu hareket ilk günden beri sokakta. Karşımızda sokakta politikleşen bir hareket var. Siyasi alanı kullanma noktasında bu hareketin temel alanlarından biri sokaklar oldu.
    </p>
    <p class="MsoNormal">
     -Şiddet olaylarından vazgeçmeyen bir BDP, Türkiye partisi hâline gelebilir mi?
    </p>
    <p class="MsoNormal">
     Zor, hatta mümkün değil. Türkiye’nin gerçek bir temsiliyet bulabilmesi için BDP’nin ciddi manada siyasi parti hâline gelmesi gerekiyor. Bu sadece BDP ile olacak iş değil. Bunun gerçekleşebilmesi için Türkiye’nin Kürt meselesini çözmesi gerekiyor. İşte bir tarafta silah kullanan yapı var. Bu yapı BDP’yi doğrudan etkiliyor. Politikalarını belirlemede ve yönlendirmede son derece etkili. Dolayısıyla buna bir son verilmediği sürece, daha doğrusu PKK silahsızlandırılmadığı müddetçe bu devam edecek.
    </p>
    <p class="MsoNormal">
     -Sokaklara dökülen, taş atan, molotofkokteyli atan kitleye BDP hâkim olamıyor mu?
    </p>
    <p class="MsoNormal">
     Mutlak bir hâkimiyetin olduğunu düşünmüyorum. BDP’de bazı siyasetçiler, şiddet olmaması için çok yoğun çaba sarf ediyor. Fakat hâkim olamayabiliyorlar. Çünkü son derece genç, dinamik bir kitle var. Bir kez sokağa çıktı mı onu oradan geri almak mümkün olmayabiliyor. Siyasetçiler ne kadar çaba sarf ederlerse etsin bazen kitleye hâkim olamayabiliyorlar. Üstelik bu grup giderek daha da radikalleşiyor. O nedenle Kürt meselesinde zaman kaybetmek gibi bir lüksümüz yok.
    </p>
    <p class="MsoNormal">
     Etnik içerikli problemlerin şöyle bir özelliği vardır. Sorunu zamanında çözmediğinizde problemler radikalleşir. Daha önce atacağınız bir adım sorunu çözebilecek nitelikteyken, o adım geciktiğinde sorun çözülmeyebilir. Mesela 1990’lı yıllarda devlet Kürtçe televizyon açsaydı ya da Kürtçe televizyon açılmasına izin verseydi şu anki durum çok farklı olurdu. 2009’da Kürtçe televizyon açtığınızda bunun doğuracağı yarar son derece farklı oluyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29301-yskya-geri-adim-attiran-olaylar-degil-toplumdaki-uzlasma.html), [web.archive.org (arşiv bağlantısı)](http://web.archive.org/web/20130731101707/http://www.aksiyon.com.tr:80/aksiyon/haber-29301-yskya-geri-adim-attiran-olaylar-degil-toplumdaki-uzlasma.html)
