# İKÖ'ye mükemmel zamanlama(!)

*Kemal İlter 1997.12.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Müslüman ülkeleri biraraya getiren en büyük organizasyon olan İslâm Konferansı Örgütü'nün düzenlediği Sekizinci İslâm Zirvesi Tahran'da yapıldı.
  </font>
 </div>
 <div id="newsText">
  <font class="detail-text">
   BM ve Bağlantısızlar Harekatı'ndan sonra dünyanın üçüncü büyük organizasyonu sayılan İKÖ'nün bu seferki zirvesinde en çok konuşulan ülkelerin başında ise şüphesiz Türkiye geliyordu. Bunun tek önemli nedeni bazı konularda Türkiye'nin mükemmel zamanlama(!) kabiliyetinden kaynaklanıyordu.
   <br/>
   <br/>
   Zirvenin yapılacağı yer ve tarih yıllar öncesinden belli olmasına rağmen, zirvenin yapılmasından kısa bir süre önce Türkiye Kuzey Irak'a giriyor ve yine zirve sırasında Arap ülkelerinde büyük rahatsızlık uyandıran İsrail Savunma Bakanı Mordehay'ın Ankara ziyareti gerçekleşiyordu. Tüm bu gelişmeler yaşanırken zaten uzun süredir Türkiye'ye diş bileyen Suriye ve Irak delegeleri çok zorlanmadan arkalarına Arap Birliği'nin rüzgarını da alarak harekete geçtiler. 12 Aralık'ta başlayan yüksek memurlar toplantısında Türkiye aleyhine çok ağır ifadeler içeren iki tasarı taslağı sunuldu. Sunulan tasarılarda Türkiye'nin ismi açıkça ve kalın harflerle zikredilerek, İsrail'le yaptığı işbirliği antlaşmaları ve Irak'a yapılan sınır ötesi harekattan dolayı açıkça kınanması istendi. Yüksek memurlar toplantısının ardından 6-7 Aralık'ta Dışişleri Bakanları toplantısına geçildi. Toplantıda Türkiye'yi Devlet Bakanı Ahat Andican temsil etti. Lüksemburg zirvesi ile İKÖ zirvesinin birbirine yakın zamanlarda olması Dışişleri Bakanı İsmail Cem'in Tahran'a gitmesini engellemişti. Ne de olsa İslâm ülkeleriyle ilişkiler o kadar önemli değildi ve her şey çantada keklikti(!). Zirveye katılan Ahat Andican birden önünde uğraşılması gereken iki önemli tasarı buluverdi. Böylece çok daha aktif bir Türkiye olabilecekken daha ilk başlarda savunma pozisyonuna çekilen bir Türkiye portresi çıkmış oldu ortaya. Hiç beklemediği bu tablo ile karşılaşan Andican'ın tek derdi de tasarılardan Türkiye'nin isminin nasıl çıkartılacağı oldu. Kısacası Türkiye İKÖ'den çok daha kazançlı çıkabilecekken Irak'a düzenlediği sınır ötesi harekat ve İsrail bakanının ziyaretinin zamanlamasının kurbanı oldu, ardından da pasif bir portre çizdi.
   <br/>
   <br/>
   Ahat Andican'ın yoğun gayret ve temasları neticesinde Dışişleri Bakanları Toplantısı'nda Türkiye aleyhindeki iki tasarıda da Türkiye'nin ismi çıkartıldı. Ama anlayan birisi için çok belli tarifler yeraldı. "Ortadoğu'da Müslüman olmayan bir ülke ile işbirliği yapan İKÖ üyesi Müslüman ülke" tabiri bunlardan sadece bir tanesi. Peki Türkiye Irak'a müdahalede bir hafta daha sabredemez miydi ya da İsrailli bakan da bir hafta geç gelemez miydi? Zirvede bir çok insanın kafasından bu soru geçiyordu. Bunu Tahran'da Türk yetkililere biz de sorduk. Cevapları, "Olaylar birbirinden farklıdır" oldu. Aslında cevap zirveye katılan Türk delegasyonunun gözlerinin içinden ve sergiledikleri tavırlardan çok açıkça belli oluyordu; sanki "Valla biz yapmadık.. Onlar yaptı abi" der gibiydiler delegasyondakiler.
   <br/>
   <br/>
   Cumhurbaşkanı Demirel de 9-11 Aralık'ta yapılan devlet başkanları zirvesine bu hava ve şartlar altında katıldı. Devlet başkanları zirvesinin ilk gününde İSEDAK Başkanı sıfatıyla konuşan Demirel'in konuşmasının büyük bir bölümü savunmaya ayrılmıştı. Demirel Türkiye'nin Irak'a müdahalesinin gerekçelerini, üstü kapalı olarak Suriye'nin terörü desteklediğini, terörizme karşı ortak mücadeleyi anlattı. Türkiye'nin İsrail ile olan işbirliğine değindiği konuşmasında, hiç bir ülkenin Türkiye'nin dış politikasına karışamayacağı mesajını verdi. Fakat kafalarındaki soru işaretlerini atamayan bir çok ülkenin delegasyonu nerede bir Türk delegesi bulduysa Irak ve İsrail konusunu sordu. Bırakın delegeleri gazeteciler olarak bizler bile bu konuda bir çok soruya muhatap olduk. Sözün özü İKÖ'de Türkiye'nin başarılı(!) zamanlama ve politikalarını hep birlikte gördük.
   <br/>
   <br/>
   İran'ın gövde gösterisi
   <br/>
   <br/>
   Zirveye uzun bir zamandan beri hazırlanan İran, toplantıyı da tam bir gövde gösterisine dönüştürdü. Tahran baştan sona asfaltlanırken, her yer ışıklı lambalarla süslenmiş. Okul ve fabrikalar başta olmak üzere bir çok yer 4 gün boyunca tatil edilmiş. Devrimden sonra ilk defa bu kadar büyük bir organizasyonu gerçekleştiren İran'ın bundan yüzünün akıyla çıktığını söyleyebiliriz. Toplantıda dikkati çeken bir diğer husus İranlı yetkililerin Almanya ile sorunlar olduğu için Alman malı Mercedes otomobil yerine Fransız malı Peugeot'u tercih etmesiydi. Organizasyon sırasında İranlı yetkililer misafirperverlikte de pek kusur göstermediler. Otel ve haberleşme masrafları biraz pahalı tutulduysa da gelen misafirlerde ve gazetecilerde Tahran'da hayatın genelde ucuz olduğu düşüncesi hakim di.
   <br/>
   <br/>
   Devlet Başkanları zirvesinin açılışında konuşan İran'ın dini lideri Ali Hamaney ve Devlet Başkanı Muhammed Hatemi zirvenin başarılı olduğunu her defasında dile getirerek başta ABD olmak üzere birilerine açıkça mesaj gönderdiler. Ayrıca Hamaney konuşmasında 1979 İran İslam Devriminden bu yana gündemde olan "devrim ihracı" sorusuyla ilgili açıklamalarda bulunarak İslami İran'ın, hiçbir Müslüman ülkeye tehdit oluşturmadığı mesajını verdi. Cumhurbaşkanı Hatemi'nin İslam ülkelerinin, liderlerini demokratik yollarla seçmesinin gerektiği ve Batı medeniyetinin tümüyle "kötü bir medeniyet " olarak yorumlanmasının doğru olmadığını ifade eden konuşması şaşkınlığa neden oldu. Zirve boyunca konuşmacılar tarafından İslam dünyasının inisiyatifi ele alması ve küresel güç olması yönünde çağrılar yapıldı. Geçtiğimiz günlerde ABD'nin zorlamasıyla Doha'da gerçekleştirilen Ortadoğu Ekonomi Zirvesi başarısızlıkla sonuçlanınca gözler Tahran'daki İKÖ zirvesine çevrilmişti.
   <br/>
   <br/>
   Tahran Zirvesi'ne 30'a yakınının devlet başkanı seviyesinde temsil edildiği 55 İslam devleti iştirak etti. 2000'i gazeteci olmak üzere 6000 kişi zirve için Tahran'a geldi. D'amato yasası nedeniyle uluslararası camiayla ilişkileri en alt düzeyde seyreden İran için bundan büyük zafer olamazdı. Hatemi'nin başkan seçilmesiyle dünya gündemine olumlu yönleriyle girmeye başlayan İran'a İKÖ Zirvesi çok büyük katkılar sağladı.
   <br/>
   <br/>
   Zirveye katılan Müslüman devletler kendi ülke ve bölgelerinin sorunlarıyla ilgili 200'den fazla tasarıyı gündeme getirdiler. Zirve'de, İKÖ'nün İslam ülkeleri parlamentolar arası birliğinin kurulması, BM Güvenlik Konseyi üyesi ve veto hakkı olan 6. üyesinin olması, İslam ortak pazarının gerçekleştirilmesi ve İslam hakemlik mahkemesinin temellerinin atılması istendi. Ayrıca Keşmir, Bosna gibi konularda özel komiteler ayrı ayrı toplanarak sonuçları değerlendirdi. Burada ilginç olan Keşmir toplantısına zirvenin en çalışkan liderleri arasında gösterilen Demirel'in başkanlık etmesiydi.
   <br/>
   <br/>
   Müslüman ülkeler on gün boyunca sorunlarını dile getirdi, tartıştı, didindi, uğraştı ve karşı tribünlere mesajlar gönderdiler ama Filistin ve Bosna dışında birçok konuda da görüş birliği sağlayamadılar. Bu da herhalde zirve yapmaktan daha önce yapılması gereken başka işler olduğunun bir göstergesi olsa gerek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3278-ikoye-mukemmel-zamanlama.html), [web.archive.org (arşiv bağlantısı)](http://web.archive.org/web/20120228154330/http://www.aksiyon.com.tr:80/aksiyon/haber-3278-ikoye-mukemmel-zamanlama.html)
