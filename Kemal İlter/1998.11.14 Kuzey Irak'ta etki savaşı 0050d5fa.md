# Kuzey Irak'ta etki savaşı

*Kemal İlter 1998.11.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Uluslararası ilişkilere baktığımız zaman dünyanın bazı bölgelerinde yaşanan sorunların artık 'kronik' bir hale geldiğini görüyoruz.
  </font>
 </div>
 <div id="newsText">
  <font class="detail-text">
   Bir bakıma ' karadelik' haline gelen bu bölgelerdeki sorunları çözmek bir yana çözüm için uğraşanların da ucu gözükmeyen bir tünele girdiklerine şahit oluyoruz. Bu bölgeler arasında Afganistan, Kuzey Irak, Keşmir, Filistin en önemli olanları. Buralarda yaşanan sorunlar elli bilinmeyenli bir denklem haline geldiği için, çözülmesi gün geçtikçe imkansız hale geliyor. Çünkü bu bölgelerdeki sorunlara hem komşu ülkeler karışıyor hem de çıkarı olan büyük devletler. Dolayısıyla halk tabiriyle horozun çok olduğu yerde sabahın olma ihtimali de gittikçe azalıyor. Bu bölgeler arasında Türkiye'yi en çok ilgilendiren de kuşkusuz güneydoğumuzda, yani hemen yanıbaşımızda bulunan Kuzey Irak olarak tanımlanan Kürt, Türkmen, Asuri ve diğer azınlıkların yaşadığı Irak'ın kuzey topraklarıdır. Bölgedeki sorunların başlangıç tarihini ta Osmanlı'ya kadar götürmek mümkün, ama bizi en çok ilgilendiren son 15 yıllık gelişmeler ve bunun Türkiye'ye etkileri hattâ buna son iki aydaki gelişmeler desek daha doğru olacak. Saddam'ın canı sıkılınca Kuzey'e yönelerek buradaki halka zulüm etmesi Körfez Savaşı'dan sonra Kuzey'de yaşayan insanların güvenliği için yeni düzenlemeler getirmeyi bir bakıma zorunlu hale getirmişti. Bunun neticesinde Irak'ın Kuzey kısımları uçuşa yasak hale getirilerek Kuzey Irak devlet otoritesinin olmadığı herkesin serbestçe 'cirit' attığı bir bölge halini aldı. Nüfus bakımından Kürtler bölgede birinci grubu oluştururken, onları Türkmenler izliyor. Körfez savaşından beri bölgede birbiriyle mücadele eden bu üç önemli güç Ekim 1996'da başlatılan Ankara Süreci'yle ilan edilen ateşkes çerçevesinde bugün silahlı mücadeleyi rafa kaldırmış gözüküyorlar. Yazının girişinde de bahsedildiği gibi bu bölgede olaylar bazen silahlı, bazen de sözlü sazlı devam ederken, her ülke kendi hesabına bir şeyler yapmaya çalışıyor. Kimi Barzani'ye, kimi Talabani'ye, kimi de tabiri caizse gulyabaniye kartını oynuyor. Şimdi sırasıyla hangi ülkenin hangi amaçla Kuzey Irak'ta kimleri ne için desteklediğini son gelişmeleri de dahil ederek yorumlamaya çalışalım.
   <br/>
   <br/>
   Türkiye ipleri tekrar eline alma çabasında
   <br/>
   <br/>
   Bölgeye en yakın ve de bölgenin en güçlü ülkesi olan Türkiye doğal olarak Kuzey Irak'taki olaylarla çok yakından ilgileniyor. Türkiye'nin bölgedeki çıkarları iki temel unsura dayalı; PKK'nın bölgedeki varlığının sona erdirilmesi ve Türkmenlerin varlıklarının korunması. Türkiye bu amaçla Ankara Süreci'nin başından beri Türkmenleri iki Kürt grup arasında bir yere oturtmaya çalışıyor. Kürtler arasındaki ateşkesi denetleme işini Türkmenlere bırakarak bu konuda önemli bir adım da attı. Türkiye'nin diğer önemli hedefi ise 15 yıldır 60 bin cana, 70 milyar dolar paraya mal olan terörü sona erdirmek. Türkiye bu amaçla Irak Kürdistan Demokrasi Partisi( IKDP) ile çok yakın bir ilişki içine girerek bu grubun PKK'ya karşı desteğini almayı başardı. IKDP'ye maddi ve manevi ( her türlü silah, gıda ve lojistik destek) tam destek veren Türkiye buna karşılık Irak Kürdistan Yurtseverler Birliği(IKYB)'nin desteğini daha düne kadar alamamıştı. Ne zaman ki Türkiye PKK'ya kesin darbeyi vurmak amacıyla Suriye'ye karşı adı konmayan bir savaş ilan etti ve karşılığında da Apo'nun bölgeden uzaklaşmasını sağladı, o zaman Talabani Türkiye'ye yaklaştı. Geçtiğimiz günlerde Ankara'yı ziyaret eden her iki lidere de Türkiye'nin terör konusundaki hassasiyetleri ifade edildi. Türkiye'nin Kuzey Irak politikasında canını sıkan bir gelişme de 17 Eylül'de Washington'da iki Kürt grubunun biraraya gelerek aralarında bir mutabakata varmaları oldu. Türkiye kendi inisiyatifi dışında gelişen bu olaya açık ve net bir tavır koyarak karşı çıktı. ABD'nin yanlış yaptığını ifade eden Ankara, olayı cevapsız bırakmayarak hem Irak'la ilişkileri geliştirmek hem de ABD'ye karşı misillemede bulunmak amacıyla Bağdat'a büyükelçi atayacağını belirtti. Türkiye'nin Washington'daki anlaşmaya itirazı anlaşma metninde Kuzey Irak'ta federatif bir yapı içeren madde ile Türkiye'nin Kuzey Irak operasyonlarını sınırlandırmayı hedefleyen maddelerin yer almasıydı. Türkiye federatif bir yapının yavaş yavaş bağımsız bir yapıya doğru kayma ihtimalini ciddi olarak değerlendirdi ve bu konuda ortaya net bir tavır koydu; Kuzey Irak'ta federatif bir yapı olamaz. Türkiye daha sonra Washington'da ortaya çıkan durumu düzeltmek için ABD ve İngiltere'yi ikna ederek ortak bir deklerasyon yayınlatmayı başardı. Her ne kadar federasyon konusunda Türkiye ile ABD'nin görüş ayrılığı devam etse de yayınlanan deklarasyonda federasyon lehinde bir ifade de yer almadı. Bir başka ifadeyle ne Türkiye'nin ne ABD'nin istediği oldu. Ama diğer konularda aşağı yukarı Türkiye'nin istekleri doğrultusunda sonuçlar ortaya çıktı.
   <br/>
   <br/>
   ABD'nin derdi Saddam
   <br/>
   <br/>
   Kuzey Irak'ta bir çok konuda Türkiye ile ortak hareket eden ABD, bazı konularda Türkiye'den farklı politikalar izliyor. ABD'nin Irak politikası temelde Saddam'ın devrilmesi ve petrol trafiğinin güvenliği. ABD bu amaçla Kürt grupları bir arada tutarak Saddam'a karşı kullanmayı düşünüyor. Yani Saddam'ın varlığı devam ettikçe, ABD'nin Kürt gruplara arka çıkması da devam edecek. Her ne kadar ABD tek süper güç kalsa da halen dünyanın bir çok yerinde eski rakibi Ruslarla rekabet halinde. ABD Kürtlere karşı yakın ilgisini bildiği Rusya'yı pek işin içine karıştırmak istemiyor. Rusya ise Soğuk Savaş'ın sona ermesinden sonra Ortadoğu'da kaybettiği prestiji tekrar yakalamanın peşinde. Bu amaçla Rumlar'a S300 satan ve Akdeniz'e inen Rusya, Kürtlere verdiği destekle de kendine bölgede yer edinmeye çalışıyor. Ortadoğu ve Kürtler konusunda uzman olan, KGB ajanı olarak Kuzey Irak'ı katır sırtında karış karış dolaşmış birisinin, Primakov'un Rusya'da Başbakan olması da işin ayrı bir yönü. Bu bağlamda Moskova'nın PKK lideri Öcalan'a kol kanat germesi de çok anormal bir davranış değil. Rusya'nın başta PKK olmak üzere Kürt gruplara yaklaşmasının arkasında Kafkas petrolleri de var. Kürdistan Milli Kurtuluş Cephesi Başkanı veya daha açık ifadeyle PKK'nın Doğu Avrupa Temsilcisi Mahir Valat'ın Rus Commersant Gazetesi'ne yaptığı açıklama bu konuyu aydınlatması bakımından son derece önemli: "Kim bize siyasi destek verirse BaküCeyhan'ı engellemek için elimizden geleni yaparız. ABD bu konuda bize siyasi değil, ekonomik destek sözü verdi. Biz siyasi destek istiyoruz. Bunu da şimdilik bize Rusya veriyor." Bu konuşmayı yapan kişinin kimliği tartışılabilir ama Rusya'nın Kürt unsurları, Hazar petrolleri için kullanmayı düşünmesi de kendi açılarından son derece makul gözüküyor. ABD ve Rusya'dan başka bölgeye ilgisi olan diğer ülke ise Irak. Belki bu biraz garip bir ifade olabilir. Çünkü en nihayetinde bu toprakların gerçek sahibi Irak'tır. Ama şimdilik bunu tartışmıyoruz. Irak da Kürt grupları kendi amaçları doğrultusunda her zaman kullanmıştır. Kimi zaman Barzani ile işbirliği yaparak Talabani'yi ortadan kaldırmaya çalışan Saddam, kimi zaman da tam tersini yapmıştır. Saddam'ın son gözdesi ise PKK'dır. Suriye'den çil yavrusu gibi kaçan PKK'lılara topraklarında kucak açan Bağdat rejimi, şimdilerde PKK'yı Türkiye'ye karşı bir kart olarak kullanmayı düşünüyor. Bugüne kadar Kürt gruplarla ikili oynayan Saddam, bundan sonra oyuncu sayısını artırarak üçlü oynamaya niyetli gözüküyor. İran ise ayrı bir çıkar peşinde. Irak'la savaş halindeyken Kuzey'deki Kürt grupları destekleyen İran, Türkiye'nin Barzani'yi yanına çekme girişimleri karşısında boş durmayarak Talabani'nin arkasındaki yerini aldı. Talabani zaten her Türkiye'ye uğrayışının ardından İran'a geçmeyi bir gelenek haline getirdi. Barzani Ankara'dan dünyaya uçarken Talabani genelde Tahran'ı tercih ediyor. İran topraklarında bulunan Kürt nüfusun tehlikeli bir oyunun içine sürüklenmesi ihtimalinden dolayı Kürtler'le ilgili her olayla yakından ilgileniyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4375-34-kuzey-irakta-etki-savasi.html), [web.archive.org (arşiv bağlantısı)](http://web.archive.org/web/20140204085054/http://www.aksiyon.com.tr:80/aksiyon/haber-4375-34-kuzey-irakta-etki-savasi.html)
