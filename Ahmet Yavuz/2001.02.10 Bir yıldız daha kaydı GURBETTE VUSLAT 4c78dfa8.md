# Bir yıldız daha kaydı: GURBETTE VUSLAT

*Ahmet Yavuz 2001.02.10*

<div>
 <p class="spot">
  Türkiye'nin manevi dinamiklerinden bir isim  daha; Prof. Dr. M. Es'ad Coşan Hocaefendi,  ülkesinden 16 bin kilometre uzakta Hakk'a  yürüdü. Es'ad Coşan ile Türkiye, tasavvufi  muhtevanın kitap, her türden dergi, radyo ve  tv gibi medya kanallarına taşınma seyrini  gördü, eğitim alanında müesseseleşmeye  tanık oldu, "görünmeyen üniversite"  coşkusuna ulaştı
 </p>
 <p class="metin">
 </p>
 <img border="0" src="/web/20010719030107im_/http://www.aksiyon.com.tr/2001/323/resimler/Gurbet.jpg"/>
 <p class="metin">
  "Babamı, anamı, eşimi, evladımı kaybetmekten daha zor..." Prof. Dr. Esad Coşan Hocaefendi'nin vefatının akabinde mikrofon uzattığımız herkesten duyduğumuz ortak sözler bu şekilde başlıyor ve çoğunlukla da gözyaşları ile bitiyordu. Ülkemizin manevi dinamiklerinden Prof. Esad Coşan Hocaefendi, "Yeni, geniş ve parlak ufuklar" vaadettiğine inandığı, "Müslümanlar için çok önemli ülkelerden biri" olarak gördüğü Avustralya'da Hakk 'yolunda' Hakk'ın rahmetine kavuştu.
 </p>
 <p class="metin">
  Esad Coşan, 28 Şubat sürecininin 'bunaltıcı' ortamının akabinde 'Müslümanlar için çok önemli ülkelerden biri' diyerek gittiği Avustralya'da, Brisbane kentindeki ikametgahında bulunuyordu. Özellikle Avustralya'daki Türk toplumu için önemli hizmetler ifa eden Esad Coşan Hocaefendi geçtiğimiz pazar, Sidney'e yaklaşık 500 kilometre uzaklıktaki 38 bin nüfuslu Dubbo kentinden Griffith kasabasında bulunan Kotku Dergahı'na ziyaret için yola çıkmıştı. Beraberinde damadı Ali Yücel Uyarel, cemaat üyesi Cevdet Taşkın ve aracı kullanan işadamı Hüseyin Kara'yla Coşan'ı taşıyan Kia marka Carnival tipi araç, karşı yönden gelen bir TIR'la çarpıştı. Esad Coşan olay yerinde hayatını kaybederken, damadı Ali Yücel Uyarel kaldırıldığı Dubbo Base Hospital'da yaşamını yitirdi. Kazayı kırıklarla atlatan sürücü Hüseyin Kara ve Cevdet Taşkın ayakta tedavi görerek aynı gün taburcu edildiler. Kaza haberinin Türkiye'ye ulaşmasının ardından siyasilerden eğitim camiasına kadar çok çeşitli kesimlerden başsağlığı ve taziye mesajları yağmaya başladı. Avustralya'da meydana gelen kaza ile ilgili ise birtakım spekülasyonlar çıktı ortaya. İlhan Kesici'nin suikast şüphesini dile getirmesinin ardından gözler Avustralya'dan gelecek haberlere çevrilmişti. Sidney Kotku Dergahı lideri İsmail Said Bakkal, kaza sonrası Türk basınında çıkan "suikast" dedikodularına cevap vererek, "Böyle bir şey yok. Muhterem hocamız trafik kazasında hayatını kaybetti ve kazanın da suikast amacı yok" diyerek tartışmalara son noktayı koydu.
 </p>
 <p class="metin">
  Avustralya'da vefat eden M. Esad Coşan Hocaefendi'nin ölüm haberinin gelmesinden sonra mezarının nerede olacağı uzun süre belirsizliğini korudu. Gerek Avustralya yasalarının cenazelerin çıkarılması ile ilgili hükümleri gerekse mesafenin çok fazla olması, gerekse de Esad Coşan'ın naaşının Avustralya'da olmasının 'misyon' açısından anlamını değerlendirmek için uzun süre yer belirlenemedi. Baba Ali Necati Coşan taziyeleri kabul ederken Esad Coşan'ın nereye defnedileceğinin henüz karara bağlanmadığını açıklıyordu. Coşan'ın oğlu Nurettin Coşan defin işlemleri için Sidney'e gitmeden önce babasının Süleymaniye Camii kabristanına defni için Başbakanlık'tan izin istemişti. Nurettin Coşan'ın, Başbakanlık'a yazdığı yazıda, Nakşibendi tarikatından söz edilmezken, Mehmet Esad Coşan, "Ankara Üniversitesi İlahiyat Fakültesi emekli öğretim üyesi" sıfatıyla anıldı. Süleymaniye'ye defni için gerekçe olarak da Bakanlar Kurulu kararıyla aynı yere defnedilen Nakşibendi Tarikatı'nın önceki şeyhi Mehmet Zahit Kotku'yla akrabalık ilişkisi gösterilmişti. Bakanlar Kurulu onay verdikten sonra Esad Coşan Süleymaniye Camii'nin avlusuna defnedilecek.
 </p>
 <p class="metin">
  Korkut Özal: O hocamız, biz talebeydik
 </p>
 <p class="metin">
  Nakşibendi Tarikatı, Türkiye'de çok sayıda ünlü ismi, ünlü siyasetçiyi bünyesinde barındırmasıyla tanınıyordu. Eski Cumhurbaşkanı Turgut Özal'ın da Nakşi olduğu, annesini bu nedenle Nakşi Şeyhi Mehmet Zahit Kotku'nun da mezarlığının bulunduğu Süleymaniye Camii avlusuna defnettiği dile getiriliyordu. Hali hazırda Esad Coşan cemaatinin en bilinen yüzlerinden olan Korkut Özal, Esad Coşan için "O bizim hocamız, biz de onun talebesiydik" diyor. Esad Coşan ile 40 yıllık beraberliklerinin olduğunu anlatan Özal; "Turgut Bey, Zahit Korkut Efendi'nin sağlığında onun talebesi oldu. Onun Zahit Efendi'yle hoca— talebe münasebeti 60'lara gider. Zahit Bey 80'de öldü. Turgut Bey'in, Mehmet Zahit Efendi'den önce irşat makamında olan Abdülaziz Bekkine ile de tanışıklığı vardı öğrenciliği döneminde. Ama bir hoca talebe münasebetinden öte bir tanıma olmuş. Fakat Mehmet Zahit Efendi'yle hoca talebe münasebeti vardı. Bunlar gönül bağlarıdır. Bu gönül bağı Esad Coşan döneminde de devam etti. Turgut Bey vefatından bir ay önce Orta Asya gezisinde Nakşibendi hazretlerinin kabrini de ziyaret etti, iki rekat namaz kıldıktan sonra ağladığını duydum." Korkut Özal, Esad Coşan'la yakınlığını da şöyle anlatıyor: "Aramızda karşılıklı saygıya, sevgiye dayanan güzel bir münasebet vardı. Benim ona çok saygım ve sevgim vardı." Esad Coşan Hocaefendi'nin Çamlıca'daki evine taziye ziyaretinde bulunan FP Milletvekili Nazlı Ilıcak ise ziyaret sonrası Esad Coşan'ın 28 Şubat'ın bunaltıcı baskı ortamı sebebiyle yurtdışına çıktığını bunun bir nevi 'sürgün' olduğunu söyledi. Türkiye'nin kendi insanıyla barışması gerektiğini söyleyen Ilıcak "Hocaefendi'nin yurtdışına gidişi zoraki bir gidişti. Türkiye'de uygulanan çeşitli baskılar dindar insanları yurtdışına sürüklüyor. Türkiye bir an önce özgürlükler ülkesi haline gelmeli. Kimse düşüncesinden ve inancından dolayı kınanıp yadırganmamalı" dedi. Taziye ziyaretinde bulunan liderlerden BBP Genel Başkanı Muhsin Yazıcıoğlu, Esad Coşan Hocaefendi için "O bir gönül insanıydı. Güzel ahlakın peşinde koşmuştu, bu tür zatların dünyalarını terk etmeleri aslında bulundukları ülke için kayıptır" diyor. Yenişafak yazarı Ahmet Taşgetiren ise köşesinde kaleme aldığı yazıda Esad Coşan Hocaefendi'nin yurtdışında yaşamaya zorlanmasına sitem ediyordu: "Esad Coşan Hocaefendi, ülkenin daralan nefes alma ortamından uzaklaşmayı tercih etmişti. Kutlu önderinin 14 asır önce yaşadığı hicret ve hasret duygularını yaşamış olduğunda kuşku yok. Bu gönül insanlarının dünyalarını daraltmamalıydık. Onları, başka ülkelere savurmanın, ülkemize katacağı bir şey yoktu, yok! Onlar giderler, gittikleri yerlere güzellik taşırlar, ama siz fakirleşirsiniz. Onun da yüreğinde vuslat yolunda bir Mevlânâ cezbesi, bir şeb—i arûs hasreti yaşadığına kuşku yok. Onun için gönül insanlarının üfûlü feryad yerine hasret bırakır geride."
 </p>
 <p class="metin">
  Hayatı boyunca eserleriyle hal lisanıyla örnek olmaya çalışan Esad Coşan Hocaefendi son sohbetinde de ahireti ve kabir hayatını anlatmıştı. Cemaatine karşı sık sık "Beni sivriltmeyin, ben sadece hizmetçiyim, aslolan İslama hizmettir" diyen Coşan Hocaefendi'nin vaazları yurtdışında da çok ilgi görüyordu.
 </p>
 <p class="metin">
  M.Esad Coşan Hocaefendi, 63 yaşında memleketinden binlerce kilometre uzakta vuslata erdi. Bütün hayatı başka insanlar için çalışmakla geçmiş, başkaları için yaşamıştı. Bütün fedakarlıklara rağmen yüzbinlerce insan yetiştirmelerine rağmen bazı kişi veya kesimlerin kara listelerine girmekten kurtulamamış ve ortamı daha fazla germemek için gözden ıraklaşmayı tercih ederek, eşinden dostundan, vatanından ayrı kalmışlardı. Söyledikleri, yazdıkları, kısacası hayatları daha dünyadayken milyonları kendine bağlamıştı bu kutup insanlar. Biri aydınlığa kavuşturulamadan diğeri ile sarsılan ülkemizde cinayetler peş peşe sıralanırken, bir sivrisineği, bir karıncayı bile rahatsız etmeyecek kadar şefkatli ve merhametli bu insanların acaba suçu neydi?!.. Piyasa hortumcudan geçilmezken, kıt kanaat geçinen bu kutlular acaba bir bankanın veya şirketin içini mi boşaltmışlardı? Hırsızlar, arsızlar gemi azıya almışken günahla neredeyse rüyalarında bile tanışmayan bu kutuplar, acaba haşa yüz kızartıcı bir suç mu işlemişlerdi? Ülkenin içine çekilmeye çalışıldığı kaos herkesin malumu ve bu insanların bu kötü gidişte zerre kadar bir katkılarının da olmadığı aşikârken bütün bu yapılanlar niye? Dünya bu insanlarla gurur duyarken, bizim onları yurtdışına çıkmaya mahkum ettik. Ahmet Taşgetiren'in de değidiği gibi; "Onları, başka ülkelere savurmanın, ülkemize katacağı bir şey yoktu, yok! Onlar giderler, gittikleri yerlere güzellik taşırlar, ama siz fakirleşirsiniz."
 </p>
 <p class="metin">
 </p>
 <p class="arabaslik">
  M. Esad Coşan Hocaefendi
 </p>
 <p class="metin">
  Prof. Dr. M. Esad Coşan Hocaefendi, Çanakkale'nin Ayvacık İlçesi'nin Ahmetçe köyünde 14 Nisan 1938'de dünyaya geldi. 1950'de Vezneciler İlkokulu'nu, 1956'da da Vefa Lisesi'ni bitirdi. İstanbul Üniversitesi Edebiyat Fakültesi Arap—Fars filolojisine girdi. Arap Dili ve Edebiyatı, İran Dili ve Edebiyatı, Orta Çağ Tarihi ile Türk—İslam Sanatı sertifikaları aldı. "Lebid bin Rebia'nın Muallakası" konulu mezuniyet tezi ile 1960'da pekiyi dereceyle mezun oldu. Ankara'da 1960'da girdikleri Klasik—Dini Türkçe Metinler Kürsüsü'ndeki asistanlık sınavını birincilikle kazandı. Asistanlığının ilk yıllarında fakülte yayın kurulunda iki yıl sekreterlik görevinde bulundu. 1965 Yılında "XV. Yüzyıl Şairlerinden Hatiboğlu Muhammed ve Eserleri" konulu teziyle "İlahiyat Doktoru" oldu.1967—68 yıllarında Ankara Yükseliş Mühendislik ve Mimarlık Özel Yüksek Okulu'nda "Türkçe ve Hümaniter Bilgiler" dersleri verdi. Askerliğini 1972—73 yılları arasında, İstanbul Tuzla ve Ağrı Patnos'ta yedek subay olarak tamamladı.
 </p>
 <p class="metin">
  "Hacı Bektaş—ı Veli'nin Makalatı" konulu teziyle 1973'te "İlahiyat Doçenti" unvanını aldı.16 Nisan 1973'te Ankara Üniversitesi İlahiyat Fakültesi Türk—İslam Edebiyatı Kürsüsü öğretim üyeliğine atandı ve kürsü başkanlığını üstlendi. 1977—80 yılları arasında Sakarya Devlet Mimarlık ve Mühendislik Akademisinde Türk Dili Ve Hümaniter Bilgiler dersi hocalığı yaptı.1982'de, "İbrahim—i Müteferrika Ve Risale—i İslamiyye" isimli takdim teziyle İlahiyat Profesörü olan Mahmud Esad Coşan Hocaefendi yurt dışında çeşitli üniversitelerde misafir öğretim üyeliklerinde bulundu. 1977'de Hadis sohbetlerine başlayan Prof. Dr. Mahmud Esad Coşan Hocaefendi, 13 Kasım 1980'de, Mehmet Zahid Kotku Hocaefendi'nin vefatıyla, hizmetleri aynı yolda devam ettirdi. 1987'de kendi isteğiyle emekliye ayrılan Prof. Dr. Mahmud Esad Coşan Hocaefendi, konferans, sohbet, yayın ve çeşitli kurumsal faaliyetlerle yoğun bir şekilde eğitim çalışmalarını sürdürüyordu. 1997'den itibaren Avustralya başta olmak üzere ABD ve Avrupa ülkelerinde bulunan Prof. Dr. Mahmud Esad Coşan Hocaefendi kendisini insanlığın sevgi ve güzel ahlakının gelişmesine adamıştı. Bir gönül insanı olarak, bütün hayatını, insanlar arasında kardeşlik, dostluk , sevgi ve yardımlaşma duygularının hakim olmasına adamıştı.
 </p>
 <p class="metin">
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/323/haberler/5.htm), [web.archive.org (arşiv bağlantısı)](http://web.archive.org/web/20010719030107/http://www.aksiyon.com.tr:80/2001/323/haberler/5.htm)
