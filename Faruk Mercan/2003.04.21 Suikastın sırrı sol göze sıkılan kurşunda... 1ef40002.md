# Suikastın sırrı sol göze sıkılan kurşunda...

*Faruk Mercan 2003.04.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Beş kişiyi öldürmek suçundan İstanbul Devlet Güvenlik Mahkemesi'nde yargılanan Durmuş Anucin isimli tutuklu sanık, duruşma salonunda "Hablemitoğlu'nu ben öldürdüm" deyince soruşturma hızlandı ve gözler yeniden suikast dosyasına çevrildi. Yaygın olarak dile getirilen bir senaryoya göre suikastin sırrı, Hablemitoğlu'nun sol gözüne sıkılan kurşunda gizli.
  </font>
 </div>
 <div id="newsText">
  <font class="detail-text">
   "Hayatımın hiçbir döneminde solcu olmadım. Komünist emperyalistlerle mücadele kapsamında yayınlarım var. Samimi bir Müslüman olmakla her zaman gurur duydum. Cumhuriyetçi Köylü Millet Partisi (CKMP) döneminde, Türk milliyetçilerini iğfal amacıyla ortaya atılan Türkİslam sentezine kaşı çıkıp Ötüken dergisini sattırdığım için Atsızcı (Nihal Atsız) suçlamasıyla bu partiden ihraç edildim."
   <br/>
   <br/>
   Bu sözler, 18 Aralık 2002 akşamı Ankara'da bir suikaste kurban giden, Ankara Üniversitesi İnkılap Tarihi Enstitüsü öğretim üyesi Doktor Necip Hablemitoğlu'na ait. Bu cümleleri, Yeni Hayat dergisinin Şubat 1999 tarihli sayısında yayınlanan yazısından aldık.
   <br/>
   <br/>
   CKMP, 1969'da Milliyetçi Hareket Partisi (MHP) adını alıp Alparslan Türkeş'in liderliğinde yoluna devam ettiğine göre, 1954 doğumlu olan Hablemitoğlu, CKMP'den ihraç edildiğini belirttiği tarihlerde 1415 yaşlarındaydı. Buna da şaşırmamak gerekiyor, çünkü çocukluğunu ve lise yıllarını bilenlerin belirttiğine göre, Ankara'da oturdukları Varlık Mahallesi'ndeki tır garajına gelen Bulgar tırlarını, "Bunlar KGB ajanı" deyip arkadaşları ile birlikte taşlamıştı.
   <br/>
   <br/>
   CKMP'den Adalat Partisi'ne
   <br/>
   <br/>
   Hablemitoğlu'nun 1970'li yıllarda zaman zaman MHP çevresinde gözüktüğü biliniyor. Yine 1980 öncesinde Adalet Partisi'nde bir süre "Eğitim müşaviri" olarak çalıştı. 12 Eylül'den sonra Yüksek Öğretim Kurulu'nun (YÖK) basın bürosunda görev aldıktan sonra, 1983'te Ankara Üniversitesi İnkılap Tarihi Enstitüsü'ne alındı. Görevi Enstitü Sekreterliği'ydi. Bir yandan da doktorasını yaptı. Geçtiğimiz dönem Milliyetçi Hareket Partisi'nden milletvekili seçilen Profesör Mustafa Gül de bu dönemde Enstitü'deydi: "İnkılap Tarihi Enstitüsü'nde Hablemitoğlu ile birlikte doktora yaptık. 12 Eylül'den sonra işsiz kalınca, Adalet Partisi'nin basın bürosunda çalıştığı için, galiba Adalet Partili bir bakan, Enstitü Müdürü Profesör Aydın Taneri'ye rica ediyor, o da alıyor."
   <br/>
   <br/>
   Necip Hablemitoğlu isminin kamuoyunda ilk defa duyulması işte bu döneme rastlıyor. Asistanlığının ikinci yılında Enstitü'deki görevine son verilince kızılca kıyamet kopuyor. Konu basına intikal edince Enstitü Müdürü Profesör Taneri görevi bırakıyor ve yerine gelen Profesör Mustafa Kafalı, Hablemitoğlu'nun görev süresini bir yıl uzatıyor. Ancak bir yıl sonra Profesör Kafalı da görevine son veriyor, ama Hablemitoğlu yine pes etmiyor.
   <br/>
   <br/>
   31 Temmuz 1986 günü, Emin Çölaşan'ın yaptığı röportajla Hürriyet gazetesinin manşetinde yer alıyor. "İnkılap Tarihi Enstitüsü'nde şeriatçıların hakim olduğu ileri sürülüyor" ve "Ata'ya ihanet iddiaları" başlıkları ile verilen haberde şöyle deniliyor:
   <br/>
   <br/>
   "Görevi Atatürk ilkelerini ve Cumhuriyet tarihimizi araştırıp anlatmak olan Enstitü'deki görevine son verilen, fakat açtığı davayı kazanan Necip Hablemitoğlu, Hürriyet'in sorularını cevaplarken, kuruluşun bugünkü yönetimi için 'Atatürk düşmanıdırlar' dedi. Enstitü görevlilerinin çoğunlukla şeriatçı kişiler olduğunu söyleyen Necip Hablemitoğlu Enstitü Başkanı Mustafa Kafalı'nın bir gün kendisine şöyle bağırdığını açıkladı: 'Laik devletin köpeği'..."
   <br/>
   <br/>
   Enstitüdeki Subaylar
   <br/>
   <br/>
   Enstitü'yü Nakşibendi Tarikatı'nın ele geçirdiğini öne süren Hablemitoğlu, sözkonusu tarikatçı ekip tarafından tam da evlendiği 14 Temmuz 1986 günü Enstitü'deki görevine son verildiğini belirtmekteydi. Ancak, Enstitü yönetiminin de iki defa onun görevine son verirken bir gerekçesi vardı. İddialara göre Hablemitoğlu kendisini "istihbaratçı" olarak tanıtmakta ve bunu bir baskı unsuru olarak kullanmaktaydı.
   <br/>
   <br/>
   Ama İnkılap Tarihi Enstitüsü olayı bu noktada bitmedi. Üç yıl sonra, 4 Kasım 1989 günü Hürriyet, "Profesörler mafyası meğer kimlere diploma vermiş" manşetiyle çıktı. Haberde şöyle denilmekteydi: "Ankaralı ülkücü profesörlerin sahte doktora, yüksek lisans ve geçici mezuniyet belgesi verdikleri arasında tanınmış kişiler var... Türk Tarih Kurumu Başkanı Emekli General Sıtkı Aydınel, YÖK Başkanvekili Uygur Tazebay, Kara Kuvvetleri Komutanlığı'nın İstihbarat Dairesi'nde görevli çok sayıda kurmay albayın da listede adları geçiyor. Bunların çoğunun evraklarının eksik olduğu ortaya çıktı..."
   <br/>
   <br/>
   Aralarında Hasan Köni, Rafet İnanç, Yaşar Kopraman'ın da bulunduğu ve milliyetçi çevrelerde sembol isim kabul edilen altı öğretim üyesi, Hablemitoğlu'nun tek kamu tanığı olarak yer aldığı Ankara 6. Ağır Ceza Mahkemesi'ndeki davada yargılandılar. Mahkeme, Enstitü'de Kara Kuvvetleri İstihbarat Dairesi'nden subayların da doktora yaptığını gözönüne alarak, "Nakşibendi Tarikatı"nın hakimiyet kurduğu iddiasını kayda değer bulmadı. Öte yandan "sahte doktora" iddiaları da kanıtlanamadı. Öyle olsa, Enstitü sekreteri olarak Hablemitoğlu'nun da sorumluluğu doğmalıydı. Dava öğretim üyelerinin beraatiyle sonuçlandı.
   <br/>
   <br/>
   Bu olayı bizzat yaşamış isimlerden olan MHP eski Milletvekili Mustafa Gül, sahte doktora iddiasının, eksik evrak gerekçesine dayandırıldığını belirtip şu şaşırtıcı bilgileri veriyor: "Doktora bitmiş, dosya inceleniyor. Doktora başvurusu sırasında verilen evraklardan hiçbiri dosyada yok, dosyalar bomboş. O dönemde imtihan tutanakları bile imha edilmişti. Mesela benim jürimde Hasan Köni vardı. Evraklar eksik diye benim yüzümden yargılanmış oldu."
   <br/>
   <br/>
   Hayat çizgisi bu şekilde hep "kavgalı" bir mecrada gelişen Hablemitoğlu'nun yıldızı, sonraki yıllarda da YÖK ve üniversite yönetimi ile hiç barışmayacaktı. Öğretim üyeliği hayatında üç defa üniversite ile ilişiği kesildi ve öldürüldüğü tarihe kadar tam 38 soruşturma geçirdi. Gazetecilik okulu mezunu olduğundan yazı hayatıyla çok erken tanışmasının etkisiyle çizgisi, bilim adamından çok "eylem adamı" olarak gelişti. O yüzden, akranları çoktan "profesör" unvanına erişmişken; 17 yıl sonra öldürüldüğünde unvanı hâlâ "doktor"du.
   <br/>
   <br/>
   "100 kişilik bir ekip var"
   <br/>
   <br/>
   Kendisini "Cumhuriyet tarihçisi" olarak tanımlayan Hablemitoğlu'nun ismi, uzun bir aradan sonra, Refah PartisiDoğru Yol Partisi hükümeti döneminde yeniden duyulmaya başlandı. Milli Güvenlik Kurulu'nda 28 Şubat 1997 günü alınan kararlar sebebiyle "28 Şubat süreci" olarak adlandırılan ve Refahyol hükümetinin istifası ile sonuçlanan bu dönemde aktif olarak ön plana çıktı. "Yeni Hayat" dergisindeki yazılarında ve çıktığı televizyon programlarında pek çok kişi, kurum ve çevreyi hedef almakta, çok ağır sözler kullanmaktaydı. Örneğin bir gün, kendisi gibi öğretim üyesi olan Doktor Emin Gürses'e, şunları söylemişti:
   <br/>
   <br/>
   "Ankara'da gayri milli 100 kişilik bir ekip var. Bu insanlar yabancı merkezlerle bağlantılı. Ankara'yı karıştırmak için her türlü haberler ve yönlendirmeler bunlardan çıkıyor. Çok paralar kazanıyorlar ve Ankara'daki milli güçlerin bunlara gücü yetmiyor. Devlet kademelerinde önemli yerlerde görevli olan bu kişiler, emri dışardan alırlar."
   <br/>
   <br/>
   Gürses'in iddiasına göre Hablemitoğlu, "Milli İstihbarat Teşkilatı'nın başına geliyorum" demişti. Çünkü MİT de "gayri milli" bir yapıdaydı ve bir operasyonla Hablemitoğlu MİT Müsteşarı olacaktı. Hablemitoğlu'nun kendisine özgü ilginç görüşleri, Gürses'e yaptığı bu anlatımlarla sınırlı değildi. Ona göre medya organlarını "etki ajanları"ndan temizlemek için Atatürk'ün yaptığı gibi yeni bir "150'likler listesi" oluşturulmalıydı. Cumhuriyet'in kurulması sürecinde hazırlanan bu listeye giren gazeteci ve yazarlar Türkiye dışına sürgüne gönderilmişti. Hablemitoğlu'na göre ayrıca, "Anayasayı Koruma Örgütü" adıyla yeni bir istihbarat teşkilatı kurulmalı ve devletteki bütün atamalar bu teşkilatın onayından geçmeliydi. Hablemitoğlu'nun bu süreçte muhafazakar ve dindar çevrelerle ilgili yayınlarını, Türkiye'deki Alman vakıfları ile ilgili çalışması izledi. Yakın arkadaşı Profesör Tahir Hatipoğlu'nun belirttiğine göre, Amerikan vakıfları ve Türkiye'deki faaliyetleri hakkında da bir çalışma yapacaktı.
   <br/>
   <br/>
   İçeride kavgaya giriştiği pek çok kişi ve kurum ile birlikte, Alman ve Amerikan vakıfları ile ilgili çalışmalarıyla Hablemitoğlu kendisini uluslararası mücadele alanının da ortasına koymuştu. Nitekim suikastten sonra, Ankara'da görev yapan bir Alman diplomat, Berliner Zeitung gazetesine, "Alman Vakıfları ile ilgili kitabı yazan ve finanse edenin Hablemitoğlu olmadığı tahmin ediliyor. Gerçek yazarlar gizli servis örgütleri arasında aranmalı" demekteydi.
   <br/>
   <br/>
   Beş kişiyi öldürmek suçundan İstanbul Devlet Güvenlik Mahkemesi'nde yargılanan Durmuş Anucin isimli tutuklu sanık, duruşma salonunda, "Hablemitoğlu'nu ben öldürdüm" deyince, suikasti soruşturan Ankara DGM Savcısı Cengiz Köksal, geçtiğimiz günlerde cezaevinde bu kişinin ifadesini aldı. Anucin, "azmettirici" olarak verdiği bazı isimler üzerine İzmir polisi bir operasyon yaptı ve bazı silahlar yakalandı. Bu arada, Anucin'in ismini verdiği bir kişinin henüz polis tarafından yakalanamadığı, muhtemelen yurtdışına çıktığı belirtiliyor.
   <br/>
   <br/>
   Bu soruşturmayla Hablemitoğlu suikastinin faillerine ulaşılıp ulaşılamayacağı şimdilik bilinmiyor. Ancak, Türkiye'deki suikast olaylarını yakından izleyen bazı uzmanlar şu ilginç yaklaşımı dile getiriyorlar:
   <br/>
   <br/>
   "Belki de suikastin sırrı, Hablemitoğlu'nun sol gözüne sıkılan kurşunda gizlidir. Çalışma ve konuşmalarıyla, bakmaması gereken bir yere bakmışsa, yönelmemesi gereken bir tarafa yönelmişse, bu kurşun bir mesajdır. O zaman suikastçilerin onu 'hain' olarak değerlendirmedikleri anlaşılıyor. Eğer hain olduğunu düşünseler arkadan vururlardı. Ama önden, hem de gözüne vuruyorlar. Yaptığı ölümcül hata, yüzüne okunduktan sonra vurulmuştur."
   <br/>
   <br/>
   Belirliyemediği çizgisi
   <br/>
   <br/>
   İlginç olan Hablemitoğlu'nun bütün bu çalışmaları yaparken siyasi doğrultusunun ne olduğu konusunda da tam bir karar vermemiş olmasıydı. 1986'daki röportajında, Emin Çölaşan'ın "Peki siz sol görüşlü bir insan mısınız? Bunlarla bunun için mi kapıştınız?" sorusuna, "Efendim ben sol fikirleri benimseyen bir insanım. Zamanında Adalet Partisi Eğitim Müşavirliği ve Türk İş Basın Müşavirliği yaptım. Ama Atatürkçüyüm ve devletten yanayım" cevabını veren Hablemitoğlu, 1999'da bu sefer, "Hayatımın hiçbir döneminde solcu olmadım" demekteydi.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=9352), [web.archive.org (arşiv bağlantısı)](http://web.archive.org/web/20130313020620/http://www.aksiyon.com.tr:80/aksiyon/newsDetail_getNewsById.action?newsId=9352)
