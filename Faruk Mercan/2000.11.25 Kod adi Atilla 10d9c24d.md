# Kod adi Atilla

*Faruk Mercan 2000.11.25*

<div>
 <p class="spot">
  Dünyanın en önemli  uyuşturucu kaçakçılarından  biri olarak biliniyor ama ona  sorarsanız o sadece silah  kaçakçısı ve cami, okul gibi  hayır kurumları  yaptıran hayırsever biri; yani  Sarı Avni
 </p>
 <p class="metin">
 </p>
 <img border="0" src="/web/20020528191706im_/http://www.aksiyon.com.tr/2000/312/resimler/Kod.jpg"/>
 <p class="metin">
  "Ben silah ve sigara kaçakçılığına 1970 yılında başladım... Silah kaçakçılığını nasıl yaptığımı ve Türkiye'ye ne kadar silah getirdiğimi, kimlerin yardımını aldığımı size genel çerçevede anlatayım. Şöyle ki, o tarihlerde ben Türkiye'de bulunuyordum. Bulgaristan'dan malı Abuzer Uğurlu'dan alıyordum. Çayırovalı Osman Ünal'a teslim ediyordum. Abuzer'in görevi silahları temin edip bana teslim etmek, benim görevim Çayırovalı Osman'a teslim etmek, Çayırovalı Osman'ın görevi de deniz yolundan motor marifetiyle gönderilen bu silahları Türkiye sahillerinde karşılayıp, karaya çıkartıp, kendi depolarında saklayıp satmaktı. Bu arada malın başına herhangi bir şey gelirse sorumluluk Çayırovalı Osman'ındı. Denizden karaya kadar malın başına birşey gelirse sorumluluk Abuzer ile benimdi. Abuzer silahları Bulgaristan devletinin resmi kontrolünde olan KİNTEX isimli firmadan temin ediyordu... Benim içinde bulunduğum şebekenin Türkiye'ye soktuğu silah sayısı 15—16 bin adet civarındadır. Mermi ise, 15—16 milyon adet civarındadır... Bin liradan alınan silahı bin 500 liraya Çayırovalı Osman'a vererek aradaki 500 lirayı ortak olarak Abuzer'le paylaşıyorduk."
 </p>
 <p class="metin">
  Bu sözler, tüm dünyanın tanıdığı ve gelmiş geçmiş en ünlü uyuşturucu kaçakçılarının başında gelen Sarı Avni'ye, 1942'de Rize'nin Çayeli ilçesinde dünyaya gelmiş Avni Karadurmuş'a ait. Veya 1980'de mahkeme kararıyla aldığı yeni ismiyle Yaşar Avni Musullulu'ya.
 </p>
 <p class="metin">
  Abuzer'den sonra Lübnanlı Vezir kardeşler
 </p>
 <p class="metin">
  İsviçre'de kurduğu gemicilik şirketine ait Akdeniz'de faaliyet gösteren dört gemisiyle İtalya'ya ve Cebelitarık Boğazı'nı aşıp ABD'ye tonlarca uyuşturucu (baz morfin, eroin) ihraç eden Sarı Avni, yıllarca izini kaybettirmişti. Onun kurduğu şebekelerin içindeki çok sayıda kişi, ki bunların başında Behçet Cantürk geliyor, 12 Eylül'den sonra sıkıyönetim döneminde yakalanıp aylar süren sorgulardan geçtiler, ancak gıyabi tutuklu olarak aranan Sarı Avni kayıptı. İnterpol tarafından dünyanın her tarafında kırmızı bültenle aranıyordu ancak esrarengiz bir biçimde izini kaybettirmişti. Tâ ki, 5 Kasım 1998 günü Balıkesir Altınoluk'ta İskele meydanındaki Oba Restaurant'ın sahibi ve tüm yörede saygın bir emlakçı olarak tanınan "Rıza Ekşioğlu" kimliğiyle yakalanana kadar.
 </p>
 <p class="metin">
  9 Kasım 1998 tarihli polis sorgusunda silah kaçakçılığını anlatmayı şöyle sürdürüyordu:
 </p>
 <p class="metin">
  "Bu firmanın (KİNTEX) Bulgaristan'ın Varna şehrinde büyük antrepoları vardı. Bu firmanın merkezi Sofya'da bulunuyordu. Abuzer, Türkiye'den firari olduğu için genellikle Sofya'da saklanıp orada bulunuyordu. Abuzer silahları temin ettikten sonra ben İstanbul'da bulunduğum için bana telefonla bir şifre numara veriyordu. Ben de bu numarayı Çayırovalı Osman'ın bulmuş olduğu teknenin kaptanına verip onu bizim sahillerden Varna'ya gönderiyorduk. O da, benim kendisine vermiş olduğum şifre numarayı KİNTEX firmasının limanda bulunan görevlilerine verip malı yükleyip daha önceden tesbit edilen Türkiye sahillerinde bir noktaya getirip karaya çıkartıyordu. Çayırovalı Osman da bunu karaya çıktıktan sonra teslim alıp kendi deposuna sevkediyordu. Çayırovalı Osman bu gönderilen silahları sattıktan sonra parasını bana veriyordu. Ben de Kapalıçarşı'da kuyumculuk yapan damadım Korkmaz Göldağlı marifeti ile bu paraları dövize çevirip tekrar Varna'ya giden tekne kaptanına bu dövizleri teslim edip Sofya'da bulunan Abuzer'e telefon açıp gelen kaptan ile para gönderdiğimi bildiriyordum... 1974 yılında genel af çıkacağı söylentileri üzerine Abuzer Uğurlu Türkiye'ye geldi. Geldikten kısa bir süre sonra genel af çıktı. Bu arada Abuzer'in Türkiye'ye gelmesiyle bizim silah ticaretimiz durdu. Zira Abuzer benim yurtdışında bağlantım olan tek şahıstı. Türkiye'ye gelince Bulgaristan'daki silah işleri Suriyeli Ahmet ile isimlerini bilmediğim Lübnan asıllı iki kardeş(Şaban ve Gazi Vezir kardeşler) Bulgaristan silah pazarını ele geçirdi. Ben bir kaç kez bu şahıslardan silah aldım."
 </p>
 <p class="metin">
  Kapıkule'den giriş yaptı
 </p>
 <p class="metin">
  Herkes onu İsviçre'de ararken Türkiye'de ortaya çıkmıştı. Acaba Türkiye'ye nasıl girmiş ve yıllardır izini nasıl kaybettirebilmişti? İstanbul Emniyet Müdürlüğü Narkotik Şube Müdürlüğü'nde alınan 9 Kasım 1998 tarihli ifadesinde şöyle diyor:
 </p>
 <p class="metin">
  "24 Ağustos 1984 tarihinde İsviçre'den uçakla Bulgaristan'a geldim ve oradan karayolu ile Kapıkule'den giriş yaptım. Pasaportum kontrol edildi ve hiçkimse beni yakalamadı. Giriş yaptığım pasaport, Yaşar Avni Musullulu olan kendi pasaportum idi. Giriş yaptıktan sonra doğru İstanbul'daki evime gittim. Sonra çocuklarım huzursuz olunca Altınoluk'a gittim. Orada arsamı (ev) yapılması için verdim, ben de başında kaldım."
 </p>
 <p class="metin">
  Sorgudaki polisler soruyor:
 </p>
 <p class="metin">
  "Daha önce adın Avni Karadurmuş iken mahkeme kararı ile adını ve soyadını Yaşar Avni Musullulu olarak değiştirdin. Kaçakçılıktan sabıkalı olarak aranmana rağmen mahkeme kararı ile değişme işlemini nasıl yaptın, sana kim yardımcı oldu?"
 </p>
 <p class="metin">
  "O zamanlar adım basında ve çevremde kaçakçı olarak tanınıyordu. Yani (adli) sicilim temizdi ancak çevremde pis işlere bulaşmış olarak tanınıyordum. Ben artık pis işleri bırakıp temiz bir hayata atılmak istiyordum. Bu nedenle yeni bir kimlikle İsviçre'de oturma izini almaya ve iş kurmaya karar verdim. Türkiye'ye gelerek adımı soyadımı değiştirmek için avukatım Nihat Afyonoğlu aracılığı ile İstanbul Sultanahmet'teki bir mahkemeye müracaat ettim. Bir kez mahkemeye gittim. Sicilim temiz olduğu için adımın başına Yaşar eklettim, soyadımı da Musullulu olarak değiştirdim. Kimsenin yardım etmesi için bir sebep yoktu."
 </p>
 <p class="metin">
  Beni Allah korudu
 </p>
 <p class="metin">
  Acaba 14 yıl boyunca Türkiye'de nasıl saklanmıştı, herhangi bir devlet görevlisi kendisine yardımcı olmuş muydu?
 </p>
 <p class="metin">
  "Ben saklanmak için çok yer değiştirdim. Önce Mersin'de Birizköy'de arsa alıp ev yaptım, bir süre orada kaldım. Sonra orasını satıp Manisa Demirci'de bir tarla alıp ev yaptım, bir süre orada kaldım. Daha sonra orasını da satıp İzmir Dikili'de bir ev yaptım, bir süre orada kaldım. Daha sonra orasını da satıp Altınoluk'ta kalmaya başladım. Hiçbir kamu görevlisinden yardım görmedim. Çünkü kimliğim değişmişti. O bölgelerde Sarı Avni'yi kimse görse tanımazdı, barınmam kolay oldu... Beni Allah korudu. Hiçkimseden yardım almadım. Çünkü kimse benim Türkiye'de olduğumu bilmiyordu. 14 sene kendi kendimle yaşadım, gereksiz yerlere gitmedim, herkese iyilik yaptım, hep iyi şeylerin yanında idim. Şöyle ki, kimisi boş zamanlarını barlarda, pavyonlarda, kumarhanelerde geçirir. Bense sosyal faaliyetlere yardımcı oldum, cami yaptım, hastaneye yardım ettim. Okul dediler başına dikildim, bu tür şeyler yaptım."
 </p>
 <p class="metin">
  Polis sorgusundaki en ilginç gelişme, söz "uyuşturucu kaçakçılığına" geldiğinde yaşandı. 1970'li yılların sonlarından 1990'lara kadar dünyanın en önde gelen uyuşturucu şebekelerinden birini yöneten Sarı Avni, "Ben bugüne kadar hiçkimse ile hiçbir şekilde uyuşturucu işi yapmadım" demekteydi.
 </p>
 <p class="metin">
  15—17 Ağustos 1992 tarihlerinde İstanbul ve Düzce'de yapılan operasyonlarda, ünlü uyuşturucu kaçakçısı Ferda Seven(1997'de öldü),  6,4 ton esrar maddesi ile yakalandı. İstanbul'da sorgusu yapılan Seven, "Uyuşturucuları, depomda saklamam için Yaşar Avni Musullulu'nun adamı Süleyman getirdi." demişti. Ancak Sarı Avni, Ferda Seven'i geçmişte tanıdığını kabul etmekle birlekte 6,4 ton esrarın kendisine ait olmadığını iddia etti.
 </p>
 <p class="metin">
  Polis, sorgunun bu aşamasında sözü, 1984'te Türkiye, İsviçre, İtalya ve ABD polisinin ortaklaşa yürüttüğü Pizza Connection operasyonuna getiriyor. Özellikle Behçet Cantürk'ün Temmuz 1984'teki sorgusundan sonra uyuşturucunun hangi yolu izleyerek New York'taki pizza lokantaları işleten İtalyan mafyalarına ulaştığı aydınlanmıştı. Tabii bu trafiğin en önemli ismi kuşkusuz, en az tonlarla ifade edilen bu uyuşturucuları gemilerle Atlantik ötesine sevkeden Sarı Avni'ydi. Kadıköy Mahkemesi'nde bekletilen bu dosyanın kendisiyle ilgili bölümü için 17 Aralık 1998 günü hakim karşısına çıktığında da, "Nurson ve Sannoviç gemileri sizin mi? Bu gemilerle ABD ve Avrupa'ya uyuşturucu ihraç ettiniz mi?" sorusuna, "Hayır benim bu isimlerle gemilerim olmadı." cevabını verdi.
 </p>
 <p class="metin">
  Uyuşturucuda niye ketum davrandı?
 </p>
 <p class="metin">
  Sarı Avni, Ferda Seven'in depoladığı ve polis tarafından İstanbul TEM otoyolunda yakalanan tonlarca esrar için de, 30 Aralık 1998 günü İstanbul 2 numaralı Devlet Güvenlik Mahkemesi'nde hakim önüne çıktı. Mahkeme Başkanın soruları üzerine şöyle konuştu:
 </p>
 <p class="metin">
  "Silah ve sigara kaçakçılığı yaptım, o zamanlar gençtim. Şimdi 57 yaşıma geldim. Bu yaşımda, esrar kaçakçılığından yargılanmaktan utanç duyuyorum... Ferda Seven'i 24 yıldır hiç görmedim. Yakalandığında, benim adımı vermiş. Bunun doğru olmadığını polisler de biliyor. Yakalandığımda, polisler bana bu suçu kabul ettirmeye çalıştılar... Abuzer Uğurlu'nun teşvikiyle kaçakçılık yaptım, ama uyuşturucu işine hiç bulaşmadım... 1980 yılına kadar İsviçre'de yaşadım ve normal yollardan Türkiye'ye döndüm. O tarihten beri, yazları Altınoluk'ta, kışları da Tarsus Yenice'de yaşıyorum. Türkiye'de bulunduğum bu süre içinde, pek çok hayır işi yaptım. Bunlar arasında, Dikili'ye cami, Altınoluk'a sağlık ocağı ve okul bulunuyor."
 </p>
 <p class="metin">
  İstanbul narkotik polisi, Devlet Güvenlik Mahkemesi ve Ağır Ceza Mahkemesi'nin uyuşturucu sorgusuna tabi tuttuğu Sarı Avni, muhtemelen avukatlarından aldığı öğütlerle ilginç bir taktik izledi. Yargılandığı iki uyuşturucu davasıyla ilgili bütün iddiaları redderken, eksik de olsa "silah kaçakçısı" kimliğini ön plana çıkardı. Çünkü silah kaçakçılığı ile ilgili bir davası mevcut olmadığı gibi, ortada delil oluşturacak silahlar olmadığı sürece bu sözleri, aleyhinde herhangi bir cezai sonuç doğurmayacaktı. Böylece hem polis hem de mahkeme önünde, "herşeyi reddeden sevimsiz sanık" pozisyonuna düşmemiş olacaktı. Öyle ya silah kaçakçılığını açık yüreklilikle kabul eden Sarı Avni eğer eroin kaçakçılğı yapmış olsa onları da kabul ederdi. Ancak ne var ki, Sarı Avni silah kaçakçılığını da çok eksik anlatıyordu. Örneğin 1973'te Bulgaristan'dan Türkiye'ye sevkettiği 150 bin silahtan, 1980'li yıllarda Güneydoğu'da faaliyet gösteren örgütler için Behçet Cantürk'ün siparişiyle getirdiği binlerce kaleşnikoftan ve 12 Eylül 1980 askeri müdahalesinden sonra sıkıyönetim döneminde bile Mersin Limanı'na getirdiği 15 bin adet baretta marka tabancadan sözetmemekteydi.
 </p>
 <p class="metin">
  Ama o sözetmese de, bütün bunları Behçet Cantürk ve Korkmaz Göldağı'nın 1984 tarihli yüzlerce sayfalık sorgu tutanaklarıyla polis kayıtlarına girmişti. Yine, tonlarca uyuşturucu maddenin Avrupa ve ABD'ye nasıl sevkedildiği, bu paraların İstanbul Kapalıçarşı'da nasıl aklandığı, İsviçre bankalarına nasıl yatırıldığı ve o tarihlerde Türkiye'yi kuşatan terörizme nasıl finans kaynağı teşkil ettiği Behçet Cantürk, Korkmaz Göldağı ve Selahattin Delidere'nin ifadeleriyle netleşmişti. Biz yeniden Sarı Avni'nin İstanbul polisince yapılan sorgusuna dönelim.
 </p>
 <p class="metin">
  Emniyet Genel Müdürlüğü kayıtlarına göre, Uzakdoğu ülkelerinden temin edilen 6 ton esrar, 6 ton baz morfin maddesi 12 Eylül öncesi gemi ile Türkiye'ye getirildi. Uyuşturucunun 5 tonu İzmir'de kalırken, 7 tonu İstanbul'a getirildi. 1800 kilosu İstanbul'da Behçet Cantürk, Ferda Seven, Zait Ağaoğlu, Savaş Buldan'a dağıtıldı. 1979—83 yılları arasında Sarı Avni, Behçet Cantürk'e ait toplam 1455 kilo bazmorfin ve 335 kilo eroin maddesini teslim aldı ve yurtdışına gönderdi. Sarı Avni, Ferda Seven gibi Behçet Cantürk'ü de tanıdığını kabul etmekle birlikte, yine bu uyuşturucuları sahiplenmedi.
 </p>
 <p class="metin">
  İsviçre'ye kaçan zengin Türkler
 </p>
 <p class="metin">
  "Ben kaçakçılar arasında iyi bir isim bırakmıştım. Bütün şebekeler bana güvenirdi" diyen Sarı Avni İsviçre yıllarında Yahudi ortağı tarafından dolandırıldığını, sonraki tarihte bir turizm bakanının abisinden gemi satın aldığını belirtiyor:
 </p>
 <p class="metin">
  "İsviçre'de Abbensel kampında 1978 yılında Metin Arom isimli İstanbul Yahudilerinden olan şahısla DASK isimli deniz nakliyat şirketini kurduk. Yüzde elli hissem vardı. Bir adet 1500 grostonluk Panama bandıralı kuru yük gemisi idi. 7—8 ay kadar aylığını 40 bin dolardan kiraladık. Ben ayda 20 bin dolar alıyordum. İyi para kazandığımı görünce tek başıma şirket kurmak için çalışmaya başladım. Türkiye'ye gelerek kimlik değiştirdim, yeni pasaport alıp gittim. Abbensel'de ODEN SHIPPING isimli bir şirket kurdum. Bu şirketin Zürih'te bir bürosunu açtım. İstanbul'da bir gemi aldım. Gemiyi aldığım şahısların adını hatırlamıyorum; ancak Turizm eski Bakanı Erol Yılmaz Akçal'ın ağabeyi ve onun ortağı olduğunu biliyorum. Bu gemi 500 grostonluktu. DASK isimli şirket Metin Arom'un üzerine idi. Metin gemi ile ortadan kayboldu, ben de bir hak iddia edemedim. Kendi adıma kurduğum şirketi de 1984 yılında Türkiye'ye dönmeye karar verince sattım. Gemiyi de sattım, bazı borçlarım vardı, onları ödedim. Şirketi kapattım. Ayrıca Zürih'te Sultan Raize adında bir turizm şirketim vardı. Bu şirketimi benim adamlarımdan olan Süleyman Kamberoğlu'na devrettim."
 </p>
 <p class="metin">
  Sarı Avni, İsviçre'de iken ihtilalden önce veya sonra kaçak olarak İsviçre'ye gelen zengin Türklerin kim olduğu sorulduğunda ise şu cevabı veriyor: "İlk gelenleri hatırlıyorum. Hayali ihracat, altın ve döviz kaçakçılığı yapan Emin Körpe, Berber Yaşar olarak tanınan Yaşar Aktürk ve bir çok zengin geldi ama isimlerini hatırlamıyorum. Zaten çoğunu tanımam."
 </p>
 <p class="metin">
  Bekir Çelenk paramı ödemedi
 </p>
 <p class="metin">
  Acaba Türkiye'ye geldiğinde saklanmak için neden Altonoluk'u seçmişti? "Kalbimden rahatsızdım. Oranın yüksek oksijene sahip olduğunu biliyordum. Orada bir de zeytin bahçem vardı ve beni hiçkimse tanımıyordu. Benim gittiğim senelerde yoğun bir bölge değildi, saklanmam kolaydı.
 </p>
 <p class="metin">
  Polis soruyor: Erbakan'a komşu musunuz, ilişkiniz nedir? "Erbakan'a yakındır evim, komşu değilim. Hiçbir ilişkim de yoktur. 25O—300 metre yakınımdadır."
 </p>
 <p class="metin">
  Sarı Avni, silah kaçakçılığı trafiğinde ve Papa suikastinde ismi çokça geçen Bekir Çelenk(1985'te Mamak Askeri Cezaevi'nde kalp krizinden öldü) ile ilişkisi sorulduğunda şunları söyledi:
 </p>
 <p class="metin">
  "Çelenk'in kuru yük gemisi vardı, İspanya'da yakıtsız kalmıştı. Benim Zürih'te Deniz nakliyat şirketim vardı. Türkiye'den bir kaç telefon açıp rica etti. Gemisinin yakıt ihtiyacını karşılattım, paramı da alamadım. Bir kez Bulgaristan'da olduğunu duydum. Geldim, aradım kaçtı. Kendisini Londra'da bir kez görmüştüm."
 </p>
 <p class="metin">
  Yunan istihbaratı ile ilişkisi var mı?
 </p>
 <p class="metin">
  Polisin bazı sorularına Sarı Avni'nin verdiği diğer cevaplar şöyle:
 </p>
 <p class="metin">
  Yunanistan'a ne zaman ne için gittiniz? "Hayatımda bir kez Yunanistan'a gezme amaçlı olarak gittim. 1974 veya 75 yılları idi. THY ile İstanbul'dan uçakla gittim. İki veya üç gün kalıp geri döndüm.
 </p>
 <p class="metin">
  "Paul Varidel (Sarı Avni'nin İsviçreli ortağı), Amerika yargıçlarına verdiği ifadesinde Yunan gizli ajanı olduğunu söylemiş. Sen de Varider ile ilişkilisin. Sen de Yunan gizli servisine çalıştın mı?" "Katiyyen... Paul Varidel hırsızlıktan defalarca sabıkalanmış, son zamanlarda da hırsızlık malı satarak geçinmekte idi. Böyle bir adamdan ajan olur mu bilemem."
 </p>
 <p class="metin">
  "Paul Varidel kimdir?"
 </p>
 <p class="metin">
  "Benim bildiğim kadarıyla babası İsviçreli, annesi Yunan olup İstanbul'da büyümüş, hırsızlık, dolandırıcılık gibi bir çok suçları olan bir şahıstır."
 </p>
 <p class="metin">
  Berber Yaşar, Saltık, Şahinkaya
 </p>
 <p class="metin">
  "Yaşar Aktürk, Sabit Tırnovalı, Ersan Gürsel ile ilişkiniz nedir?"
 </p>
 <p class="metin">
  "Yaşar Aktürk'ü tanırım, diğerlerini hiç tanımam. Yaşar Aktürk saat ve altın kaçakçılığı yapıyordu. Uyuşturucu kaçakçılığı yaptığını duymadım... İş alanlarımız ayrıdır. Ben, silah, sigara ve yedek parça kaçakçılığı yapıyordum."
 </p>
 <p class="metin">
  "1985 yılında İsviçre'nin Zürih şehrinde bir toplantı yapıldığı, bu toplantıya Orgeneral Haydar Saltık, Fahri Yiğit, Alaattin Çakıcı, Abdullah Çatlı'nın katıldığı iddia edilmektedir. Bu konuyu açıklayınız?"
 </p>
 <p class="metin">
  "Bu şahıslardan hiçbirisini tanımam. Böyle bir toplantıya katılmadım. Böyle bir toplantı yapıldığını bilmiyorum. İsimlerini saydığınız kişilerle bir beraberliğim olmadı, onları tanımam."
 </p>
 <p class="metin">
  "Selahattin Delidere isimli uyuşturucu kaçakçısının ifadesinde, eski Hava Kuvvetleri Komutanı ve Milli Güvenlik Konseyi üyesi Tahsin Şahinkaya'ya yurtdışında villa aldığınız ileri sürülmüştür, açıklayınız?"
 </p>
 <p class="metin">
  "Tahsin Şahinkaya ve Selahattin Delidere'yi tanımam, iddianın aslı yoktur."
 </p>
 <p class="metin">
  Topal, Abuzer'in çırağıydı
 </p>
 <p class="metin">
  Soru: Türkiye'de adı duyulmuş çetelerden veya çete elemanlarından tanıdığınız kim vardır? Sedat Peker, Alaattin Çakıcı, Ömer Lütfi Topal gibi isimlerden hangisini tanıyorsunuz?
 </p>
 <p class="metin">
  "Ömer Lütfi Topal'ı tanıyorum, fakat sadece tanıyorum. Sofya'da Abuzer Uğurlu'nun yanında görmüştüm. 1970'li yıllar, 1972 olabilir. Bir veya iki kez gördüm. O zamanlar çete mete değildi. Abuzer Uğurlu'nun ayak işlerine bakıyordu. Bir ilişkimiz olmadı. Diğer şahısları tanımam."
 </p>
 <p class="metin">
  Behçet Cantürk'ün "Kod adı Atilla'ydı" dediği, 20. yüzyılın en büyük uyuşturucu kaçakçılarından Sarı Avni, 15 sayfalık polis sorgusunda çok az konuşmasına rağmen, bir dönemin ilişkilerindeki önemli yerini gizleyemiyor. Ne demişti: "Ben kaçakçılar arasında iyi bir isim bırakmıştım. Bütün şebekeler bana güvenirdi..."
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/312/haberler/4.htm), [web.archive.org (arşiv bağlantısı)](http://web.archive.org/web/20020528191706/http://www.aksiyon.com.tr:80/2000/312/haberler/4.htm)
