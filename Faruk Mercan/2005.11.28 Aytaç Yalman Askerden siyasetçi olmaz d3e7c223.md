# Aytaç Yalman: Askerden siyasetçi olmaz

*Faruk Mercan 2005.11.28*

<div>
 <p>
  <font>
   Orgeneral Yalman, “1 Mart tezkeresi ile ilgili bazı bilgiler benimle beraber mezara gidecek. Ama, o zaman ABD’nin Büyük Ortadoğu projesinde Türkiye’nin yerine bakarsanız olayı anlarsınız” yorumunu yapıyor. Yalman, ABD’nin Öcalan’ı 1999’da Türkiye’ye teslim etmekle Kürt liderler Talabani ve Barzani’nin önünü açtığını belirtiyor.
   <br/>
   <br/>
   Orgeneral Aytaç Yalman, 2000-2004 yılları arasında Jandarma Genel Komutanı ve Kara Kuvvetleri Komutanı olarak dört yıl boyunca Ankara’daki gelişmelerin odağındaki komutanlardan biriydi. Kendi deyimiyle bu dört yıl boyunca aynı zamanda “siyasi” bir kimliğe sahipti, çünkü Milli Güvenlik Kurulu üyesi olarak devletin zirvesindeki gelişmelerin içindeydi.
   <br>
    <br>
     Yalman’ın 2002’de Genelkurmay Başkanı olması bile gündemdeydi. Eğer önceki Genelkurmay Başkanı Orgeneral Hüseyin Kıvrıkoğlu’nun, dönemin Kara Kuvvetleri Komutanı Orgeneral Hilmi Özkök’ü emekli etme projesi başarılı olsaydı, şu anda Genelkurmay Başkanlığı makamında Orgeneral Aytaç Yalman oturuyor olacaktı. İşte böylesine zengin bir askerî biyografiye sahip olan ve 50 yıl boyunca askerî üniforma taşıyan Orgeneral Yalman, geçtiğimiz hafta Bahçeşehir Üniversitesi Siyaset Okulu’nda, “Etnik Milliyetçilik ve Terör” başlığıyla verdiği ders öncesi bizim, derste ise öğrencilerin sorularına cevap verirken birbirinden önemli açıklamalar yaptı.
     <br>
      <br>
       6-7 Eylül olayları devlet terörü
       <br>
        <br>
         Yalman, Süleymaniye’de Türk askerinin başına çuval geçirilmesi, ABD’nin Türkiye’yi işgal senaryoları, PKK lideri Abdullah Öcalan’ın 1999’da yakalanması, Şemdinli’de patlayan bombalar ve  emekli paşaların içinde yer aldığı yeni siyasi oluşumlar hakkında ilginç sözler kullandı. Örneğin, “ABD’nin Suriye, İran ve Türkiye’yi de işgal edeceği söyleniyor.” sorusuna cevabı şöyle oldu: “Artık ABD dünyayı kadife devrimlerle şekillendiriyor. Belki bu arada Türkiye de şekillendi, şekilleniyor. Suriye ve İran da ciddi anlamda bu resmin içerisindeki ülkelerdir. Kürdistan ancak Suriye’den bir katılım ile mümkün olur. Çünkü denize açılmayan bir Kürdistan yaşayamaz.”
         <br/>
         <br/>
         Yalman, Irak savaşında Türkiye üzerinden cephe açılmasını öngören tezkerenin 1 Mart 2003 günü Meclis’te reddedilmesi olayını anlatırken de şu çarpıcı yorumu yaptı: “Şu anda her şeyi sizinle paylaşamam. Bazı bilgiler benimle mezara gidecek. Acaba 1 Mart’ta Türkiye ne ile karşı karşıyaydı? Bu olayı, o büyük resimde, Büyük Ortadoğu Projesi’nde nereye yerleştirebiliriz? Buna bakarsak cevabı buluruz. Olay, o büyük resmi görmek. O büyük resmin içerisinde 1 Mart’ın konumunu tespit etmek mecburiyetindeyiz. ABD’nin Büyük Ortadoğu Projesi’nde acaba Türkiye’nin konumu ne idi?” Yalman’ın bu yorumu, o tarihte Ordu komuta kademesinin de Türkiye’den cephe açılmasını istemediğini gösteriyor. Irak’ın işgalinden sonra 2003 yılı haziran ayında Kuzey Irak’ın Süleymaniye kentinde Amerikan askerlerinin, Türk Özel Kuvvetleri’ne mensup askerleri tutuklayıp başlarına çuval geçirmesi sırasında Kara Kuvvetleri Komutanı olduğunu hatırlatan Yalman şöyle devam etti: “O birlikler bana değil, doğrudan Genelkurmay’a bağlıydı. Çuval konusu çok ciddi anlamda beni üzüntüye sevk eden bir olaydır. Tarihimize unutulmaması gereken bir kara leke olarak geçti. O zaman, Genelkurmay ile o birlikler arasında ne oldu, o konuda bilgi sahibi değilim.”
         <br/>
         <br/>
         Şemdinli’de patlayan bombalarla başlayan gelişmeleri değerlendiren Yalman, devletin bazen örtülü operasyonlar yaptığını belirtti ve 1955’te İstanbul’daki azınlıklara yönelik 6-7 Eylül olaylarını hatırlattı: “6-7 Eylül olaylarında 15 yaşındaydım. Bir devlet terörü yaşandı. Bugüne kadar devletin içinde olduğu böyle olaylar oldu ve olmaya da devam edecek. Bütün devletlerde bu örtülü faaliyetler var. Ama Şemdinli’deki olaylar Susurluk kadar boyutlu değil. Bir istihbarat görevlisinin bir itirafçı ile yaptığı olaylar var. O da daha yargıda...”
         <br/>
         <br/>
         ABD Öcalan’ı niye verdi?
         <br/>
         <br/>
         PKK lideri Abdullah Öcalan’ın 1999’da nasıl yakalandığını, dönemin Genelkurmay Başkanı Orgeneral Hüseyin Kıvrıkoğlu’nun ağzından Aksiyon’un 17 Ekim 2005 tarihli 567. sayısında yayımlamıştık. Kıvrıkoğlu’nun “Eğer Öcalan’ı kovmasalardı tanklarla Suriye’ye girecektik.” temelinde anlattığı bu olaya da Yalman değişik bir yaklaşım getirdi ve “Öcalan’ı bize ABD teslim etti.” deyip bunun nedenlerini sıraladı: “1999, terörle mücadele tarihimiz açısından bir dönüm noktasıdır. Öcalan bu tarihte Amerikalıların yardımı ile yakalandı. Öcalan’ın yakalanması ile Talabani ve Barzani alternatifsiz kaldı, Kuzey Irak’taki PKK gücü tasfiye oldu. Bunlar (Talabani ve Barzani) ABD’ye daha çok bağlandılar ve koltuğumuzdan çıktılar. Amerika Öcalan’ı bize teslim ederken, bunlara ciddi bir avantaj sağlarken, terör örgütünü istediği gibi kullanma imkanını da elde etti. Şimdi yaşadığımız terör tesadüf değil. Şu anda PKK Kuzey Irak’ta ABD’nin kontrolündedir.”
         <br/>
         <br/>
         “Terörle mücadele siyasi kararlılık ister. Eğer başarısız olursa o zaman başka güçler işi ele alır.” diyerek olağanüstü hâl imasında bulunan Yalman’a göre, terörün yeniden tırmanmasında sorumluluk siyasetçilerindi: “1999-2005 arasındaki iktidarlar politika üretemedi. Ciddi bir rehavete kapıldılar. Oysa potansiyel tehdit devam ediyordu. Öcalan’ın yakalanmasından sonra sosyolojik anlamda Türk ve Kürtleri kaynaştıracak politikaları hiçbir iktidar üretemedi. Çekiç ile yalnız çivi çakılır. Toplumsal bütünleşme için başka enstrümanlara ihtiyaç var. 15 yılım o bölgede geçti. Oradaki insanlarla buradakiler arasında hiçbir fark yok. Etle tırnak gibiyiz. 1999’da 2. Ordu Komutanı idim. Türkiye’de sadece 400 civarında terörist kalmıştı. Dışarıda da örgütten kaçmalar oluyordu. Dışarı çekilen örgüt yok olmaktan kurtulurken, Irak’ın işgali ile yeniden imkanlar elde etti. AB sürecindeki yasal değişiklikler de buna hizmet etti. Kuzey Irak’tan Türkiye’ye tonlarca patlayıcı girdi. Şemdinli ve Yüksekova olayları bir sivil itaatsizliktir, siyasallaşma olayıdır, başkaldırı provasıdır. Türkiye siyasi Kürtçülük meselesinde ciddi bir yol ayırımına geldi. Türkiye’de kültürel haklar serbesttir, ama dil birliği ulus devlette ön şarttır. Türkiye’de ırk ayrımı yapılmamıştır ve coğrafyadan da etnik kimlik temelinde bahsedilemez. Türkiyelilik kavramından bahsediyorum.”
         <br/>
         <br/>
         Yalman, AB sürecini değerlendirirken de, Osmanlı’nın çöküşünden ABD’nin Irak’ı işgaline kadar uzanan şu değerlendirmeyi yaptı: “Türkiye’ye dayatılan şartlar öyle bir psikolojik atmosferde sunuluyor ki, sanki AB’ye girmezsek çağdışı kalacağız. 1999-2005 arasında AB’ye girme sürecindeki tavizler, ulusal bütünlüğe tersti ve terör mücadelesinde zafiyetler doğurdu. Emperyalist güçler kendi istedikleri bir Türkiye için terörü kullanıyor. O yüzden bu terör askerî üstünlük ile bitmiyor. Farklı bir halk yaratmak için ciddi mesafe alındı. Bu, emperyalist güçlerin böl  yönet taktiğidir. Osmanlı Batılıların dayatmalarını yerine getirerek battı. Şimdi Türkiye Batının sanal dayatmaları ile karşı karşıya. Türkiye’de ulus devlet modeli anti-emperyalist bir mücadele sonrasında ortaya çıktı. Güneydoğu sorunu Şark meselesinin devamıdır. ABD bölgeye hâkim olmazsa, Çin ve Hindistan’ın hâkim olacağını düşünüyor. Emperyalist güçlerin bu bölgeye hâkim olma mecburiyetleri var.”
         <br/>
         <br/>
         12 Eylül PKK’ya zemin hazırladı
         <br/>
         <br/>
         12 Eylül 1980 ihtilalini değerlendirirken, 50 yıl üniforma taşıyan bir asker olarak Türkiye’de yaşanan ihtilallerin hiçbir sadre şifa (derde deva) olmadığını belirten Yalman şöyle devam etti: “1980 ihtilalinin şu anda yaşananlara ciddi  bir temel oluşturduğunu itiraf ediyorum. İhtilal dönemleri başarılı olmuştur deme mecburiyetim yok, başarılı olmamıştır da... 1980’den sonra dışarıya çekilen PKK, 1982-84 dönemini bir hazırlık devresi olarak kullandı. O tarihe kadar, 1982-84 arasında PKK ile ilgili hiçbir istihbarat yok. Ve 1984’teki Eruh baskınını yaptılar.”
         <br/>
         <br/>
         Orgeneral Yalman’ın en dikkat çekici yorumlarından biri de Cumhurbaşkanı Turgut Özal’ın bir stratejisini hatırlatması oldu. Yalman’a göre, Güneydoğu konusu, açıklıkla tartışılmalı ve nelerin olamayacağı açıklıkla ortaya konmalıydı. Böylece Kürt kimliği ile ilgili talepler terörle bütünleştirilmemiş olacaktı. Özal da, “Federasyon dahil her şeyi tartışalım ki, neden federasyon olamayacağını insanlar görsün” demekteydi.
         <br/>
         <br/>
         Siyasete girmeyi düşünüp düşünmediği sorulan Yalman, şu anda uygun bir siyasi zemin olmadığını, bu şartlarda siyasete girmeyi düşünmediğini söyledi. Yalman, “Zaten 1950’den bu tarafa bakın, siyasete giren hiçbir asker başarılı olmadı. Hepsi başarısız oldu. Çünkü askerlikte siyaset öğretilmez.” deyince, “Doğan Güreş’i de mi siyasette başarılı bulmuyorsunuz?” sorusuna Yalman’ın cevabı şöyle oldu: “Hiç bulmuyorum.” Doğru Yol Partisi ve Cumhuriyet Halk Partisi’nin de kendisi için uygun zeminler olmadığını belirten Yalman’a göre Türkiye’de yeni bir siyasi oluşuma ihtiyaç var ve bu oluşum gidişattan memnun olmayanları tek bir şemsiye altında buluşturacak nitelikte olmalı.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 3943 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22912), [web.archive.org (arşiv bağlantısı)](http://web.archive.org/web/20060528142530/http://www.aksiyon.com.tr:80/yazdir.php?id=22912)
