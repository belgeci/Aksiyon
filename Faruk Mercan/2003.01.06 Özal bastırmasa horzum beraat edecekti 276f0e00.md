# Özal bastırmasa horzum beraat edecekti

*Faruk Mercan 2003.01.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Emlak Bankası'nı 90 milyon dolar dolandırıp 1985'te İsviçre'ye kaçan işadamı Kemal Horzum'un Türkiye'ye getirilmesi, Başbakan Turgut Özal'a 1988'de Ankara'da düzenlenen suikastle daha da önem kazanmıştı. Çünkü cezaevinden kaçarak Özal'a saldırı düzenleyen suikastçi Kartal Demirağ, ifadelerinde Afyonlu hemşehrisi Horzum'dan söz etmekteydi.
  </font>
 </div>
 <div id="newsText">
  <font class="detail-text">
   Demirağ ifadelerinde, "Özal hükümetinin kaçakçılığı önleme konusundaki ekonomik politikası ile af çıkarmama konusundaki politikası Kemal Horzum ve yurtdışında bulunan kişileri rahatsız etti" demekteydi. Başbakan Turgut Özal da, suikastin bir ucunun İsviçre'ye uzandığına, bunu Horzum dosyasının aydınlatabileceğine inanmaktaydı. Özal, bir taraftan Başbakanlık Müsteşarı'nı araştırmalar yapmak üzere İsviçre'ye gönderirken, diğer taraftan da Kemal Horzum'un Türkiye'ye iadesi için çaba harcadı.
   <br/>
   <br/>
   Sonunda İsviçre, Kemal Horzum'u Türkiye'ye iade etti. 18 Temmuz 1989'da Ankara'ya getirilip cezaevine konulan ve ikili bir sorgulamaya tâbi tutulan Horzum, Emlak Bankası'nı dolandırmak suçundan Ankara Ağır Ceza Mahkemesi'nde yargılanmaktaydı. Özal suikasti davasından ise Ankara Devlet Güvenlik Mahkemesi'nde yargılanacaktı.
   <br/>
   <br/>
   Dünyaya rezil oluruz
   <br/>
   <br/>
   Ne var ki, Horzum'u sorgulayan Ankara DGM Savcısı Nusret Demiral, onunla suikastçi Demirağ arasında herhangi bir örgütsel bağ kuramadı. Dolayısıyla Horzum hakkında takipsizlik kararı verdi. Geriye Emlak Bankası davası kalmıştı. Bankanın avukatları Profesör Muammer Aksoy, Köksal Bayraktar ve Süheyla Donay'dı. Horzum'un avukatları ise Çetin Özek ve Uğur Alacakaptan'dı. Horzum, bu davada da ikinci duruşmada tahliye edilmişti.
   <br/>
   <br/>
   Anlaşılan bu durum Başbakan Özal'ı hayli sinirlendirmişti. Çünkü kendisine verilen bilgiye göre Horzum, 90 milyon dolar dolandırdığı Emlak Bankası davasından da beraat edecekti. Başbakan, "Bu işi kurtaracak bir avukat yok mu?" deyince kendisine "Ahmet Pekin" ismi verildi: "Özal demiş ki, 'Davayı kaybedersek kötü örnek olur. İkincisi, medeni ülkelere rezil oluruz.' Çünkü rakam 90 milyon dolardı. Ki, o tarihte 90 milyon dolar, Emlak Bankası'nın sermayesinin herhalde bir on misli kadardı. Bayağı büyük bir rakamdı. Sadece Türkiye için değil, dünya için de 90 milyon dolar çok çok önemli bir rakamdı."
   <br/>
   <br/>
   Horzum davası Ankara 3. Ağır Ceza Mahkemesi'nde görülmekteydi. Mahkeme Başkanı M. Ekrem Çelenk'ti. Pekin, işe dava dosyasını incelemekle başladı. O aşamada mahkeme bilirkişi tayin etmiş ve gelen raporda "zimmet" suçunun oluşmadığı belirtilmekteydi. Bilirkişiye göre Horzum, olsa olsa Bankalar Kanunu'ndaki kredi verilebilme şartlarını haiz değildi. Normal şartlarda dava bitme aşamasına gelmişti. Pekin, davayı kazanmanın yolunun yeni bir bilirkişi raporu aldırmaktan geçtiğini görmüştü. Bu yüzden "Karadenizli bir ağır ceza reisi, çok namuslu ve dürüst bir adam" olarak nitelendirdiği Mahkeme Başkanı Çelenk'i, dosyadaki karmaşık finans işlemleri hakkında yeterince bilgilendirmesi gerekmekteydi.
   <br/>
   <br/>
   Horzum'un yeniden tutuklanması
   <br/>
   <br/>
   Pekin'in duruşmalardaki anlatımlarından sonra, Horzum kredilerinin düzgün bir bankacılık işlemi olmadığına yavaş yavaş kanaat getiren Mahkeme Başkanı yeniden bilirkişi incelemesine karar verdi. İlginç olan, tayin edilen yeni üç bilirkişinin hemen görevlerinden istifa etmeleriydi. Bunun üzerine üç yeni isim belirlendi. Gelen rapor, Başbakan Özal'ın ve Avukat Pekin'in istediği doğrultudaydı. Rapora göre Horzum, zimmet suçunun bir adım daha ağırı olan "ihtilasen zimmet" suçunu işlemişti. Bunun cezası da 6 yıldan 12 yıla kadar ağır hapisti. Pekin ve avukat arkadaşları, dava sürerken Horzum'un yeniden tutuklanması talebini içeren bir dilekçe verdiler. O gün duruşmada ilginç bir şey oldu: "Horzum kahraman gibi girdi duruşmaya. Reis dilekçeyi en başından okumaya başladı. Dilekçenin içeriğini satır satır okuyor. Dilekçe bitti. Bu arada şöyle elini masanın altına koydu, anlaşılan orada bir zil var. Katip geldi, bir şey söyledi ona. Katip polislerin başını çağırdı, kapıya dikildi. Horzum kaçmasın diye oraya polis dikildi. Tutuklama ile ilgili karar sonda yazılır. Sanıklar Kemal Horzum ve bilmem kimlerin tutuklanmalarına dedi. Bu dava bir sene daha sürdü, Horzum hep tutuklu kaldı, sonunda 12,5 yıla mahkum oldu. İhtilasen zimmetin cezası 12 yıldır. 6 ay da parasal çokluk sebebiyle artırdı."
   <br/>
   <br/>
   "İç etme" deyimi ilk defa tutanağa geçti
   <br/>
   <br/>
   Horzum davasının bir diğer özelliği Türk hukuk tarihinde devletin parasını "iç etme" deyiminin ilk defa mahkeme tutanağında geçmesi oldu. Yıllar sonra Yargıtay 5. Ceza Dairesi 11 Ekim 2001 tarihli kararında Horzum davası tutanağında geçen "iç etme" deyimini kullandı: "Duruşmada sanığı kızdıracaksınız ki hata yapacak. Bu da bir strateji. Ben bir tanesinde, 'Sorun bakalım devletin kaç parasını iç etmiş?' dedim. Avukatlarının hepsi birden fırladılar, 'Müvekkilimize hakaret ediyor' dediler. Reis, 'Sözünüzü geri alın' dedi. 'Niye geri alayım ki? İç etme, zimmetin öztürkçesidir' dedim. Değil halbuki. Bu sırada Horzum elini sallayarak bana tehdit hareketi yaptı. Reis'e, yaptığı hareketi gördünüz mü dedim. Horzum'a çok sinirlenip bağırdı. O gün bugündür, iç etme kelimesi Türk hukuk lisanına geçti."
   <br/>
   <br/>
   Horzum davasını meslek hayatının ilk iz bırakan olayı olarak nitelendiren Avukat Ahmet Pekin, 8 Eylül 1946'da İstanbul'da dünyaya geldi. Zengin aile çocukları genelde liseyi Türkiye'de, üniversiteyi yurtdışında okuma yoluna giderken, o liseyi Amerika'da, üniversiteyi İstanbul'da bitirdi. Öğrenci değiş tokuşu ile ilgili bir program çerçevesinde liseyi Colorado eyaletinin Denver şehrinde okudu. Her zaman avukat olmak istediği için, Türkiye'deki bir hukuk fakültesini bitirmesi gerektiğini düşünerek 1963'te İstanbul'a geldi, hukuk fakültesine girdi.
   <br/>
   <br/>
   Batık banka patronlarını savunamam
   <br/>
   <br/>
   Fakülteyi 1967'de bitirip askerliğini yaptıktan sonra avukat babası Fethi Pekin'in bürosunda mesleğe başladı. Ancak, babasının verdiği  2 bin lira aylık yeterli gelmedi. İzmir İktisadi Ticari Bilimler Akademisi'nin Ticaret Hukuku kürsüsüne asistan alınacağını gazete ilanından görünce, buraya başvurdu. Burada dört bin lira maaşla dört yıl öğretim üyeliği yaptı.
   <br/>
   <br/>
   Öğretim üyeliğinden istifa ettikten sonra 1982 yılına kadar İzmir'de avukatlık yapan Pekin, bu tarihte İstanbul'a geldi: "İzmir o tarihte de  iş potansiyeli çok gelişmemiş bir şehirdi. Kendi kendime, 'İlerlemek için değişik konular görmen lazım; değişik konular görmen için de, şehir değiştirmen lazım' dedim. Bir sene İzmirİstanbul arasında gidip geldim. Ondan sonra İstanbul'da kaldım."
   <br/>
   <br/>
   İstanbul Taksim'deki ofisinde konuştuğumuz Avukat Pekin, geçen yıl bir trilyon liraya yakın, bu yıl da 1,6 trilyon lira vergi ödeyecek kadar mesleğin zirvesine çıktı. Konuşmamıza zaman zaman avukat oğlu Fethi Pekin de katıldı. Avukat dedesinin adını taşıyan Fethi Pekin'le, Pekin ailesi üçüncü kuşakta da avukatlığı sürdürmüş oluyor.
   <br/>
   <br/>
   Horzum davasından yıllar sonra, Türkiye bu sefer batık banka davalarıyla tanıştı. Ama ilginç olan, finans konularında önde gelen birkaç avukattan biri olan Pekin'in bu davaların hiçbirinde olmamasıydı. Acaba batık banka patronlarından kendisine "Bizi savun" önerisi mi gelmemişti? Pekin, "Öneri geldi tabii. Aşağı yukarı hepsinden öneri geldi; ama hiçbirini kabul etmedim" diyor: "Hozum davasında bana Horzum'un avukatlığı teklif edilseydi kabul etmezdim. Avukat her ne kadar savunma mesleğini yerine getiren kişi ise de, savunduğu kişi ile bir şekilde bütünleşir, onun bir parçası haline gelir. O nedenle savunacağı insanı seçme hakkı var. Burada seçim şöyle yapılır. Bana anlatılan olayda, anlatan kişinin savunalacak yeri kalmış mı? İkincisi de, savunalacak yeri kaldıysa savunulmaya değer mi? Bu iki tane kuralı yan yana getirdiğiniz zaman, bu batık bankalarda benim avukat olarak görev yapmam sözkonusu olamazdı. Ben o insanlar suçludur diye böyle söylemiyorum. Sakın yanlış anlamayın. Benim için kesinleşmiş mahkeme kararına kadar herkes suçsuz. Ama bu büro olaya şöyle bakar. Ben hakim olsam ne karar veririm? Eğer, aleyhte karar veririm diye bir kanıya sahip olursam, o zaman o görevi kabul etmemem lazım."
   <br/>
   <br/>
   Topal ve Özkan'ın kumarhaneleri
   <br/>
   <br/>
   Avukat Pekin'in ismi zaman zaman, Ömer Lütfi Topal ve Sudi Özkan'ın kumarhaneleri ile ilgili işlemlerde gündeme gelmekteydi. Örneğin Topal, Sheraton otelinin kumarhanesini devralırken işlemleri yapan Avukat Pekin'di. Bu konulara şu açıklığı getiriyor: "O tarihte, Sheraton'un kumarhanesini işleten Laser İnvestment adlı İngiltere'deki bir şirketti. Ve dünyanın çeşitli ülkelerinde restoran ve gazino zinciri vardı. Biz Laser İnvestment'ın avukatıydık. Gazinoların yasal olduğu dönemde biz onların adına Turizm Bakanlığına başvurduk, izinlerini filan aldık, şirketi kurduk. Sheraton otelinin gazinosunun çalıştırılması iznini aldık ve bunlara zaman zaman hukuki konularda hizmet verdik. Sonra Laser İnvestment İngiltere'de iflas edince administratorlar (iflas görevlileri) bu şirketi satmaya karar verdi. İngilizler ile Topal, şirketi almak üzere kendi aralarında anlaşmışlar. Biz şirket hisselerinin alım satımı ile ilgili sözleşmeyi hazırladık, Yabancı Sermaye Genel Müdürlüğü'nden izinleri aldık ve hisseleri devrettiler. Ömer Lütfi Topal'ı sonradan duydum ben. Çünkü bu hisseleri devralan yabancı bir şirketti. Bu yabancı şirketin sahibi Ömer Lütfi Topal'mış meğerse. Ama bizim önümüze gelen evrakların içinde ortak olarak adı görünmüyordu. Sonra, Türkiye'de bir başka gazino grubu vardı. Onlar da Avustralyalıydı: K.R. Limited Company. Bunların Büyük Efes, Çırağan Sarayı, Swiss Otel, Ankara Oteli ve bazıları Kıbrıs'ta, 67 tane gazinosu vardı. Bunların açılması ile ilgili işlemleri yine biz yaptık. Sonra bunları Sudi Özkan'a sattık."
   <br/>
   <br/>
   Motorola Türk yargısına güvenmedi
   <br/>
   <br/>
   Amerikan Şirketi Motorola ile Uzan ailesi arasındaki 2 milyar dolarlık davanın dosyası da ilk önce Avukat Ahmet Pekin'e geliyor. Motorola'nın iddiasına göre Cem ve Hakan Uzan kardeşler, Uzanlar'a verilen krediler karşılığı Motorola'ya teminat olarak verilen Telsim hisselerini, Motorola'nın haberi olmadan Telsim'in genel kurulunu toplayarak üzerlerine geçirmişlerdi.
   <br/>
   <br/>
   Motorola'nın amacı, Türkiye'de dava açarak bu hisseleri geri almaktı: "Motorola bizim büromuzun hukuki görüşlerini aldı. Ancak bu davada Motorola ne yazık ki, Türk hukuk sisteminin, Türk adaletinin tam işleyeceğine inanmadı. O nedenle Türkiye'de herhangi bir dava açmak istemediler. Türkiye'de açılacak dava, bu meşhur sermaye artırımı ile ilgili genel kurul kararının iptali davasıydı. Türk mahkemelerinden tarafsız bir karar çıkacağına pek güvenemediler. Bu nedenle Amerika'daki davayı açtılar."
   <br/>
   <br/>
   Avukat Pekin, Motorola'nın bu tavrına karşılık, dünyaca ünlü "John Deer" traktör ve tarım aletleri üreticisi Amerikan şirketinin Mehmet Hattat'la ihtilafı ile ilgili davayı İstanbul Ticaret Mahkemesi'nde açtıklarını ve Amerikalıların davayı kazandığını belirtiyor. Davanın konusu şöyleydi: Amerikalılar Hattat'la, Türkiye'de traktör fabrikası kurulması için ortak şirket kuruyorlar. Ancak şirketin devam edemeyeceğini anlayarak Hattat'a, "Hisselerini bize sat, kendi başımıza devam edelim" diyorlar. Mehmet Hattat bu hisseler karşılığı çok büyük bir rakam isteyince şirketin tasfiyesi için Avukat Pekin'e başvuruyorlar. İstanbul 2. Ticaret Mahkemesi'nde görülen dava Amerikalıların isteğiyle sonuçlanıyor ve şirket tasfiye ediliyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-11019-34-ozal-bastirmasa-horzum-beraat-edecekti.html), [web.archive.org (arşiv bağlantısı)](http://web.archive.org/web/20131011033638/http://www.aksiyon.com.tr:80/aksiyon/haber-11019-34-ozal-bastirmasa-horzum-beraat-edecekti.html)
