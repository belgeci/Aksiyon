# İsrailli işadamı Ofer'ın Ceyhan Projesi

*Faruk Mercan 2004.09.13*

<div>
 <p>
  <font>
   Ofer Şirketler Grubu Başkanı ünlü İsrailli işadamı İdan Ofer, Mavi Akım projesi ile Türkiye'ye getirilecek olan Rus doğalgazını Ceyhan körfezinden Ortadoğu ve Avrupa'ya pazarlamak istiyor. Bir süre önce özel uçağı ile Ceyhan'a gelip incelemeler yapan Ofer, tesisi kurabileceği arazi baktı.
   <br/>
   <br/>
   "Ruslar, Karadeniz'in altından geçerek Samsun'a çıkan ve oradan Ankara'ya uzanan Mavi Akım doğalgaz hattının, Ceyhan'a kadar uzatılmasını ve burada tesis edilecek terminalle Rus doğalgazının İsrail'e kolayca satılmasını istiyor."
   <br>
    <br>
     Bu satırlar, Akşam gazetesinde strateji üzerine yazılar yazan emekli Orgeneral Kemal Yavuz'un 1 Eylül 2004 tarihli makalesinden alındı. Eğer, o gün Rusya'nın Kuzey Osetya bölgesinde okul baskını olayı meydana gelmese ve Rusya Devlet Başkanı Vladimir Putin, Türkiye ziyaretini iptal etmeyip 2 Eylül günü Ankara'ya gelseydi muhtemelen bu konu da ele alınacaktı.
     <br>
      <br>
       İsrailli bir iş adamının 24 Haziran 2004 günü özel uçağı ile Adana'nın Ceyhan ilçesine yaptığı ziyaret, bir tarafında Rusya'nın doğalgaz şirketi Gasprom, diğer tarafında Türkiye'nin bulunduğu Mavi Akım projesini daha da ilginç hale getiriyor. 24 Haziran'da Ceyhan'a günü birlik gelen, Belediye Başkanı Hüseyin Sözlü ile görüşüp Ceyhan Körfezi'ni gezen kişi Ofer Şirketler Grubu (Ofer Brothers Group) Başkanı İdan Ofer'di.
       <br>
        <br>
         Ofer Grubu bütün dünyada denizcilik, bankacılık, petrol, alış veriş merkezleri, oteller, enerji konuları, uluslararası alışveriş merkezleri, yüksek teknoloji ve inşaat işleri ile ilgileniyor. 820 milyon dolara İsrail devletinin elindeki gemicilik şirketinin yüzde 98'ini alan, Rusya'da da yatırımları olan Ofer; 1982'de İngiltere'de London Bussines School'dan mezun olmuş. Ofer'in bir diğer özelliği "Davos Zirvesi" olarak bilinen ve devlet başkanlarıyla başbakanları iş adamları ile buluşturan Dünya Ekonomik Forumu toplantılarının müdavimlerinden olması.
         <br/>
         <br/>
         Rus doğalgazını Ceyhan üzerinden satmak
         <br/>
         <br/>
         24 Haziran günü Ceyhan'a gelen Ofer, önce Belediye Başkanı Hüseyin Sözlü ile görüştü, ardından başkanla birlikte Ceyhan Körfezi'ni gezdi. Ofer ile yaptığı görüşmeyi anlatan Belediye Başkanı Sözlü, "Ankara'ya kadar gelecek olan Rus doğalgazını, Ceyhan'da kuracağı terminalle Ortadoğu ülkeleri ve Avrupa'ya pazarlamak istediğini belirtti. Bizden hiçbir talebi olmadı. Kendisine Ceyhan Körfezi'ni gezdirdim. Oradaki bir arsaya baktı. Hükümetin kendilerine serbest bölgede de yer tahsis edebileceğini, burada 10 bin dönüm kadar boş kullanım alanı olduğunu söyledim. Teşekkür edip ayrıldı" diyor. Ofer, o gün Tekfen'in Ceyhan'daki yetkilisi Alpaslan Sümer ile de bir görüşme yaptıktan sonra, Ankara'ya uğramadan Türkiye'den ayrıldı.
         <br/>
         <br/>
         Ofer, Ceyhan'a yaptığı bu ziyaretten 25 gün önce İsrail'de Rus Gasprom heyeti ile buluşmuştu. Mayıs ayı sonunda İsrail'e giden ve Başbakan Ariel Şaron başta olmak üzere İsrailli yetkililerle görüşen Gasprom heyetinin buluştuğu tek işadamı Ofer'di. Görüşmelerin odağında ki konu, Ankara'ya kadar uzanacak olan Rus doğalgazının İsrail'e nasıl ulaştırılacağıydı. Birinci seçenek, tıpkı Karadeniz'e döşenen borular gibi, Akdeniz'e döşenecek 384 kilometrelik borularla gazın İsrail'in Hayfa limanına ulaştırılmasıydı. İkinci seçenek ise, Rusya veya Türk limanlarında kurulacak doğal gaz terminalleriyle sıvılaştırılmış olan doğalgazın gemilerle İsrail'e taşınması.
         <br/>
         <br/>
         Ofer'in Ceyhan projesini sorduğumuz Zaman gazetesi dış politika yazarı Fikret Ertan, Rus doğalgazının İsrail’e götürülmesi için Akdeniz'in altına boru hattı döşenmesinin birkaç sene sürebilecek uzun bir iş olduğuna dikkat çekiyor. İsrailli iş adamlarının doğalgaz projeleri ile ilgilenmesinin yeni olmadığını belirten Ertan, "Türkmenistan'da bütün doğalgaz ve enerji işlerini yapan Merhav şirketi, Orta Asya'daki İsrail sermayesinin en önemli ayağı" diyor.
         <br/>
         <br/>
         Türkiye'de enerji konularında önde gelen uzmanlardan biri olarak kabul edilen ve Bakü-Ceyhan petrol boru hattı projesinde aktif olarak yer almış eski bir bürokrat olan Necdet Pamir, Türkiye'nin Rusya'dan aldığı doğalgazın kademeli olarak 16 milyar metreküpe kadar çıkacağına işaret ederek, "Hepsini tüketemeyeceğimiz bu gazın bir kısmını İsrail'e verebileceksek Ofer'in projesi desteklenebilir" diyor. Mavi Akım projesinde Türkiye'nin imzaladığı yükümlülükler sebebiyle önümüzdeki 16 yıl içinde tüketemeyeceği gazın karşılığında 14 milyar dolar para ödemek riski altında bulunduğunu belirten Pamir, "Bu rakam hazine raporlarında yer alıyor. Dolayısıyla bu riskimizi azaltacak her projeye sıcak bakarım. Ama bir şüphe var. Acaba İsrail halen almakta olduğumuz gazı mı alacak, yoksa Rusya onlara yeni gaz mı satacak? Çünkü Rusya'nın Mavi Akım'a paralel yeni bir doğalgaz boru hattı yapma fikri hep var" diyor.
         <br/>
         <br/>
         Rus gazının Türkiye'ye getirilmesi çalışmalarının başından itibaren İsrail'in işin içinde olduğuna dikkat çeken Pamir'e göre İsrail, doğalgaz ihtiyacını Arap olmayan ve tarihsel süreç içinde hiç bir zaman kendisine düşmanlık yapmamış Türkiye üzerinden karşılamayı kendi açısından akılcı buluyor. Bu arada gazeteci Fırat Gazel'in "Mavi Akım, Avrasya'da Çözümsüzlüğün Öyküsü" adını taşıyan kitabındaki bazı bilgiler de, İsrailli iş adamlarının başından beri Mavi Akım projesinin içinde yer aldığını gösteriyor. Kitaba göre, 'Mavi Akım'ın başlangıçtaki ismi "Lasseree projesi" idi. 1990'ların başında İsarilli iş adamı Yosef Ram'ın Del- Men şirketi ve Kanadalı Trans-Kanada şirketinin geliştirdiği bu projenin amacı, Rus veya Türkmenistan gazını Türkiye üzerinden İsrail'e ulaştırmaktı. Rus gazının alternatifi Türkmen gazı olduğundan, yine bir İsrailli iş adamına (Yosef Maiman) ait olan Türkmenistan'daki Merhave şirketi de projeyle ilgiliydi.
         <br/>
         <br/>
         Lasserre'nin fikir babaları Ankara'da ilk somut adımları 1994'te attı. Çeşitli kaynaklardan İsrail’e gaz taşınması konusunda Botaş ile mutabakat hazırlandı. Buna göre dört alternatif vardı: 1. Bulgaristan-Türkiye sınırında verilecek Rus doğal gazı, 2. Gürcistan-Türkiye sınırında verilecek Rus veya Türkmenistan doğal gazı 3. Her iki ihtimalin birden uygulanması, 4. Limanlarda kurulacak olan doğal gaz terminallerinden gazın gemilerle İsrail'e taşınması.
         <br/>
         <br/>
         İkinci alternatif karadan
         <br/>
         <br/>
         Temmuz 1995'te projeye resmen Rusya'nın doğalgaz şirketi Gasprom da giriyor, ortak bir çalışma grubu oluşuyor ve "gizlilik anlaşması" yapılıyor. 1996'da bu sefer İsrail'de bir araya geliniyor. İsrail tarafı, Türkiye'nin gaz ihtiyacını 8-10 milyar metre küp, İsrail'in ihtiyacını ise 5-8 metreküp olarak öngörüyor. Gazın Akdeniz'e döşenecek olan boru hattıyla taşınması durumunda güzergah üzerinde bulunan Kıbrıs, Suriye, Filistin ve Lübnan'a da gaz satılması planlanıyor. İkinci alternatif ise gazın karadan İsrail'e ulaştırılması. Kitabında bu süreci anlatan Gazel, "Lasserre, esas itibariyle İsrail'in bir Kafkas koridoru oluşturma projesiydi ve hedefi Türkmenistan, Azerbaycan, Türkiye gibi ülkelerle ortak çalışma iklimi oluşturup; bu ülkeler sayesinde ezeli düşmanı İran'ı çevrelemekti" diyor.
         <br/>
         <br/>
         Bir diğer dikkat çekici nokta, alternatifsiz kalmak istemeyen İsrail'in Mısır'dan boru hattıyla gaz ve Katar'dan sıvılaştırılmış gaz alma projelerini yedek tutması. Türkiye, Rus ve İran doğalgazı haricinde halen Cezayir ve Nijerya'dan da sıvılaştırılmış gaz alıyor. Bu alımlar sebebiyle Türkiye, şu anda ihtiyacından fazla gaz alımı yapıyor. Resmi rakamlara göre 2004 yılında 22 milyar metreküp gaz ihtiyacımız varken, bugün 29 milyar metreküp gaz alıyoruz. Bu handikabın en önemli sebebi, Mavi Akım anlaşmasında attığımız imza sebebiyle ihtiyaç olsun veya olmasın artırarak almak zorunda olduğumuz Rus doğalgazı.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2869 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=15466), [web.archive.org (arşiv bağlantısı)](http://web.archive.org/web/20060527095157/http://www.aksiyon.com.tr:80/yazdir.php?id=15466)
