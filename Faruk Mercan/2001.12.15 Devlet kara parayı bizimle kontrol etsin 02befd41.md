# Devlet kara parayı bizimle kontrol etsin""

*Faruk Mercan 2001.12.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Devlet kara parayı bizimle kontrol etsin" Önce, Türkiye'de bulunan Picasso tablolarının hepsinin sahte olduğu çıkışını yaptı. Ardından, önünün açılması halinde müzayede işinin milyar dolarlık rakamlara vuracağını ve Ankara'nın paraya boğulacağını söyledi. Şimdi yine tartışmaya neden olacak bir söz söylüyor: "Devlet kara parayı biz müzayedecilerle kontrol altına alabilir"
  </font>
 </div>
 <div id="newsText">
  <font class="detail-text">
   1995'te açtığı Eskidji Müzayede Evi'ni altı yıl gibi kısa bir sürede dünyanın ilk beşi arasına sokan Dikran Masis'ten sözediyoruz.
   <br/>
   <br/>
   1970'ler Türkiyesi'nde olsa olsa 20 sanayici vardı. Bunlardan biri onun babasıydı. Daha 13 yaşındayken, babasının fabrikasında hamal olarak çalışmaya başladı, sırtına konulan masaları taşıdı. İngiltere'de işletme okuyup döndükten sonra bu kez genel müdür koltuğuna oturdu; ancak, babasıyla "kuşak çatışması" yaşadı.
   <br/>
   <br/>
   Ne sihirbazım, ne de hokkabaz
   <br/>
   <br/>
   1973'te babasından ayrılmakla herşeyini kaybetti. Süpermarket açıp, kamyonların üzerinde konserve satmasından sonra bir bankanın isteği üzerine İngiltere'den getirip Rahmi Koç'dan aldığı arabaya taktığı zırh Türkiye'de bir dönemi başlattı. O dönemde para çuvallara konup taksiyle taşınıyordu. 1978'de, tarihe "Çapa soygunu" olarak geçen kanlı soygun olayından sonra bankalara tam 780 adet zırhlı araba sattı.
   <br/>
   <br/>
   Merkez bankasında bile sadece yeni paraları sayabilen bir alet varken, "Akıllı Ayşe" adı takılan makinayı da Türkiye'ye o getirdi. Özallı yıllarda, bir çok tüketim malının Türkiye'deki distribütörlüğü işine girdi:
   <br/>
   <br/>
   "Bir gün rahmetli Özal ve Üzeyir Garih'le Etiler 29'da birlikte oturuyoruz. Sayın Özal soruyor bana, 'Nasıl gidiyor?' 'Sabah devalüasyon, akşam faizler yükseliyor, aptala döndük' dedim. Garih, Özal'a döndü dedi ki, 'Bizimki rüzgâra karşı duruyor, pantolonunu ıslatacak.' Hayatımda unutamadığım bir laftır. Hakikaten pantolonumu ıslattım. O şirket 66,5 milyon dolar zarar etti. İcralara düşmedik ama, büyük bir birikimi alıp götürdü."
   <br/>
   <br/>
   1990'larda, bir prodüksiyon şirketiyle müzik piyasasına girdi. Tam 27 sanatçısı vardı. Türkiye'de sanatçılarla yüzde ile çalışmayı ilk o getirdi. Ardından birkaç yıl Bostancı Gösteri Merkezi'ni işletti. Yakından tanıdığı sanat ve şov dünyasını "imza ve sözün geçmediği, bu yüzden para kazanılamayan laubali bir sektör" olarak tanımlayan Masis, 1995'e kadar, aynı zamanda antikayı da çok seven ve bu yüzden ABD ve Avrupa'daki hemen bütün müzayedelere katılan bir kişiydi.
   <br/>
   <br/>
   Eskidji'nin anlamı
   <br/>
   <br/>
   Eskidji Müzayede Evi'ni açma kararını, Almanya'daki bir arkadaşınının gönderdiği porseleni götürdüğü antikacıdan, "Bunların değeri çok aşağı, yüksek değerdeki şeyleri satarız" cevabının gelmesi üzerine aldı:
   <br/>
   <br/>
   "Türkiye'deki müzayedecilik sadece çok zenginlerin ilgilendiği bir işti, bana ters geldi. Dolapdere'deki binayı babamdan aldım, içini dekore ettim. 120 tane kırık dökük porselen, cam eşyayla ilk müzayedeyi yaptım. Çok kalabalıktı, herşey satıldı. Geriye birşey kalmadı. Yepyeni bir şirket, kimse de malını getirmiyor. Birinci sene Türkiye'den pek birşey gelmedi bize, devamlı ithalat. İkinci sene, ufak ufak gelmeye başladı. Şimdi hiç ithalatımız yok."
   <br/>
   <br/>
   Acaba Eskidji isminin özel bir anlamı mı vardı?
   <br/>
   <br/>
   "Hiç bir anlama gelmiyor. İçinde 'i' harfleri bulunan isimlerin hepsi güzeldir. Bu da benim size sırrım. Şimdi 'Eskidji'nin içindeki harflere 'o' koyun. Eskodjo, berbat bir isim."
   <br/>
   <br/>
   Batık bankaların mallarını devlet adına tasfiye öncesinde, Darülaceze'nin mücevherlerini, Printemps mağazaları ve Darüşşafaka ile Turing'in mallarını satan Dikran Masis, müzayede evinde sadece antika eşyalar ve tabloların satıldığı kanısının yanlış olduğunu belirtiyor:
   <br/>
   <br/>
   "Her şey satılır. Farzedin ki bir otomobil fabrikasının elinde 2000 model otomobiller kaldı. Göndersin, hepsini üç günde satayım. İnternete girin, Ford fabrikasının elinde kaldığı otomobilleri hangi müzayede evine verdiğini görürsünüz. Çünkü müzayedede fiyat oluşuyor. Nasıl oluşuyor? Herkesin gözünün önünde ve şeffaf oluşuyor."
   <br/>
   <br/>
   Sanat piyasası 300 milyar dolar
   <br/>
   <br/>
   Masis, müzayede geleneği çok eski bir ülke olmamıza rağmen (Fransa'dan sonra 1914'te Mezat Kanunu çıkaran ikinci ülkeyiz), Türkiye'de müzayedeciliğin bugün gelişmemiş olmasını devletin tutumuna bağlıyor:
   <br/>
   <br/>
   "Devlet şeffaflığı sevmemiş, beğenmemiş. Varolan birşeyi de durdurmuş. Kapalı zarf usulüyle satış Türkiye'de ihtilal döneminde icat edildi. Bakın, Miami şehrinin tümünü Amerika nasıl satmış? Miami diye bir yer yoktu ki. Yedi tane müzayedeci bulmuşlar, arsaları bölmüşler, meydanlara çıkmışlar. Çatır çatır satmışlar. Çünkü arz ve talep en yüksek noktada birleşiyor. Mesela Vakko müzayede yapsa daha çok satar. Ben Vitali Bey'den rica edeyim. Birgün Vakko'ya girip Eskidji müzayedesi yapayım. Hayatında Vakko mağazasında sattığı malı ben o gün satacağım. Çünkü, müzayede dünyanın en süratli, en şeffaf ve en etkili perakende satış yöntemidir. "
   <br/>
   <br/>
   Hazır bulmuşken, insanın, bir tablo için birkaç milyon doları gözünü kırpmadan verdiğini hatırlatıyor, bunun hikmetini merak ediyoruz. Korkunç rakamlardan bahsediyor: "Olağanüstü bir yatırımdır da ondan. İki milyon dolarını önüne koysan aynı zevki verir mi? Bir kere dünyada bir sanat piyasası var. Bu piyasanın faturalı görünen kısmı 42 milyar dolar. Ben diyorum ki, 300 milyar dolar."
   <br/>
   <br/>
   Bu 300 milyar doların Türkiye'ye düşen miktarının çok küçük olduğunu, 1520 milyon doları geçmeyeceğini anlatıyor. Ülkemizde sadece sanat eseri müzayedeciliği yapılıyormuş; "Auction' diye internete girin, adamların müzayedede neler sattığını görün. Elbise, cam eşya, fabrika, otomobil, gayrimenkul. Aklınıza ne geliyorsa müzayedede satılıyor."
   <br/>
   <br/>
   Kara para kontrolünü sağlar
   <br/>
   <br/>
   En kritik konuya geliyoruz; müzayede piyasasında kara para aklanması söylentilerine. Batılı ülkelerin, yasalarla müzayedeciliği teşvik ettiğini anlatıyor: "Devlet müzayedeciliği teşvik ediyor. Kara para girmesin, kara parayı kontrol etsin diye. Ahmet Efendi gelip benden 10 milyon dolara tablo aldığı zaman devlet bunu görmeyecek mi? Neden bu, Amerika'da, İngiltere'de çok büyük bir iş. Çünkü devlet diyor ki, her şey takip edilebilir olsun. Müzayededeki herşeyi takip edebilirsiniz. Almanya'da ticarethanen var, zarar ettin. Kapattın ve satacaksın. Alman Maliye Bakanlığı diyor ki, müzayede yoluyla satarsan sattığın her rakamı defterine zarar diye yazarsın, ama elden satarsan tanımam diyor. Şimdi kürkçü dükkanın var, zarar ettin. 200 bin marka aldığın kürklerin 100 bin marka satıldı. Bunu zarar olarak defterine yazarsın. Bizde ne yapıyoruz? El altından 100 bin marka satıyorsun. Adama 5 bin marklık fatura veriyorsun. Devlete diyorsun ki ben kürkleri 5 bin marka sattım. 95 bin markı açıktan cebine atıyorsun. Bunu maliye nasıl takip edebilir? Edemez."
   <br/>
   <br/>
   Yolsuzluğun iki unsuru
   <br/>
   <br/>
   Masis, dünyadaki müzayede piyasasını kontrol eden Sotheby's ve Christie's şirketlerinin sahiplerine ABD'de verilen hapis cezası ve 540 milyon dolar para cezası için şu yorumu yapıyor:
   <br/>
   <br/>
   "Sektörün büyüklüğünü, ciddiyetini düşünün. Devlet müzayedeciliği o kadar ciddiye alıyor ki, dünyanın en büyük iki müzayede şirketini batırabilecek kadar cezayı da göze alıyor. 540 milyon dolar, cezaya bakın. Bütün mesele, ikisinin oturup komisyonlarda anlaşmasıdır. Dediler ki bize eser getiren şahıslardan aynı komisyonu alalım. Tekel yasasına aykırı hareket ettiler. Yoksa bir hile hurda yapmadılar."
   <br/>
   <br/>
   Masis, harçlar ve vergiler yüzünden dünyanın en tercih edilen satış sistemi olan müzayedenin bugün Türkiye'de bloke edildiğini ve bunun yolsuzlukları besleyen sistemlerden biri olduğunu düşünüyor:
   <br/>
   <br/>
   "Belediyeye harç vereceksin. Belediye harcı bir hizmet karşılığı verilir. Aksi takdirde o haraç olur. İkincisi, bir de vergi konulmuş. Kullanılmış yemek masasını satarken KDV yok. Ama kullanılmış yemek masanı getirip müzayedeye koyarsan KDV var. Yani devlet sana diyor ki, bırak be kardeşim müzayedeyi, elinin altından sat şunu. Antikacıya giriyorsun, eseri alıyorsun. Fatura yok, hiçbirşey yok. Koltuğunun altına koyup getirip evine asıyorsun. Öbür taraftan müzayedede, herkesin önünde teşhir ediliyorsun. Harc ödüyorsun, olmaması gereken KDV'yi ödüyorsun."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-8309-34-devlet-kara-parayi-bizimle-kontrol-etsin.html), [web.archive.org (arşiv bağlantısı)](http://web.archive.org/web/20130623083307/http://www.aksiyon.com.tr:80/aksiyon/haber-8309-34-devlet-kara-parayi-bizimle-kontrol-etsin.html)
