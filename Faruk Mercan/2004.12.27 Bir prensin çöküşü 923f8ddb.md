# Bir prensin çöküşü

*Faruk Mercan 2004.12.27*

<div class="pNewsDetailMainContent" itemprop="articleBody">
 Beş yıl öncesine kadar ihtişam ve debdebenin sembol ismi olan Ali Balkaner, inanılması güç bir çöküş yaşadı. 1,5 milyar dolarlık serveti gitti, tek oğlu öldürüldü, 34 yıl hapis cezası aldı.Ali Balkaner, eşi Pelin Balkaner ile birlikte İstanbul sosyetesi denilen cemiyet hayatında adeta bir ihtişam sembolüydü. Evlilik yıldönümlerinde dostlarına verdiği davetler dillere destan olan Balkaner, zenginliği 1990'lı yıllarda yakalamış "yeni yetme" sosyeteden değildi. Çocukluğunda okula mercedesle gidecek kadar, adeta masallardakine benzer bir prens gibi büyümüştü.
 <br/>
 <br/>
 Bu yüzden, İstanbul'daki bütün görkemli davet ve partilerin baş konuklarından biriydi. Yaşadığı debdebeli hayatın en çarpıcı fotoğraflarından biri eşi Pelin, oğlu Hakan ve gelini Sibel Barış ile Venedik nehrindeki gezinti sırasında verdiği pozdu.
 <br/>
 <br/>
 İşte böylesine şaşaalı bir hayatın aktörü olan 61 yaşındaki Ali Balkaner, 1999'dan itibaren beş yıl içinde adeta dramatik bir çöküş yaşadı. 1999'da sahibi olduğu Yurtbank'a el konulmasından sonra, 2000 yılında tutuklandı ve cezaevine kondu.
 <br/>
 <br/>
 İstanbul Devlet Güvenlik Mahkemesi'ndeki duruşmalara elleri kelepçeli olarak getirildiğinde, cezaevi aracından indirilir indirilmez bankasında parasını kaybeden kişilerin hakaret dolu protestoları içinde içeri alınışı, duruşmada mahkeme heyetinin önünde gözyaşları içinde yaptığı savunmalar, salondan çıkarıldıktan sonra yine elleri kelepçeli cezaevi arabasına bindirilirken parasını kaybeden öfkeli insanların aynı hakaretlerine maruz kalarak cezaevi aracına bindirilişi, yıkılışının çarpıcı sahneleriydi.
 <br/>
 <br/>
 20003 yılı nisan ayında Balkaner Plaza'da tek oğlu Hakan Balkaner'in aile çevresinden Tuncay Baktimur tarafından öldürülmesi, Ali Balkaner için tam bir çöküş oldu. "Bankasında parasını kaybeden insanların ahı oğlunu vurdu." gibi söylentiler, onu daha da çökertti.
 <br/>
 <br/>
 Son darbeyi ise 17 Aralık 2004 günü yedi. Yurtbank davasından yargılandığı İstanbul 8. Ağır Ceza Mahkemesi, Ali Balkaner'i 34 yıl ağır hapis cezasına çarptırdı. Balkaner, o gün mahkeme salonunda yine gözyaşları içinde kendini savundu, "Onurumu kurtarmak istiyorum. Devlet mal varlığım üzerindeki tedbiri kaldırsın, herkesin parasını ödeyeyim." dedi. Ancak mahkeme onu bankayı dolandırmak suçundan 34 yıl hapse çarptırdı. Mahkeme'nin kararını duyunca baygınlık geçiren Balkaner, hakkında verilen gıyabi tutuklama kararı üzerine kaldırıldığı hastaneyi terkedip kayıplara karıştı.
 <br/>
 <br/>
 İhtişam dolu 56 yıllık bir hayattan sonra, beş yıl içinde bu sarsıcı olayları yaşayan Ali Balkaner'in çocukluğu ve iş hayatının ilk yılları Ankara'da geçti. Ankara Üniversitesi İktisadi ve Ticari İlimler Akademisi'ni 4. sınıfta terk eden, İstanbul'a 1985'te yerleşen Balkaner, toptan gıda ve market işlerinden sonra, bir dönem Türkiye'nin önde gelen zenginlerinden olan dedesi Ali Haydar Albayrak'tan miras kalan çok miktardaki gayrimenkulle, müteahhit olarak işlerini sürdürdü. Kazandıklarıyla yeni arsalar aldı, 1993'te bir jilet fabrikasını satın aldı ve bir mermer fabrikasına ortak oldu.
 <br/>
 <br/>
 Balkaner'in iş hayatındaki en yakın dostlarından biri Cavit Çağlar'dı. Moris Sadioğlu, Vedat, İsak ve Zeki Moreno ve Rober Susar gibi Musevi cemaatine mensup önde gelen işadamları da Balkaner'in arkadaşlarıydı. Bunlardan bazıları ile Çağlar vasıtasıyla tanıştı. Musevi iplik tüccarı Nesim Malki 1995'te Bursa'da öldürülünce, Malki'ye ait Kıbrıs'taki Tunca Bank'ı satın alan kişi Balkaner'di.
 <br/>
 <br/>
 Daha önce Eurocredit Bank ismiyle Ali Rıza Çarmıklı'ya ait tek şubeli bir banka olan Yurtbank, Ali Balkaner ve İhlas Holding'in sahibi Enver Ören tarafından 1994'te ortaklaşa satın alındı. İsmi Yurtbank olarak değiştirilen bu bankanın bütün hisseleri 1997'de Balkaner'e geçti. Ali Balkaner, iki yıl sonra 1999'da bankasına el konulduğu tarihte kişisel servetini anlatırken; "Üzerime ve sahip olduğum şirketlere kayıtlı şu anda tek tek sayamayacağım menkul, gayr-i menkul, fabrika ve bir çok projelerim mevcuttur. Kayıtlar incelendiğinde bunlar daha net olarak ortaya çıkacaktır. Ama benim bildiğim, üzerime kayıtlı olan bu mal varlığım yaklaşık 1,5 milyar dolar civarındadır." diyor.
 <br/>
 <br/>
 Balkaner'in tamamı 36 sayfa olduğu belirtilen video kaydındaki ifadelerinde yer aldığı belirtilen şu bölüm büyük tartışmalara yol açtı: "Bizler 18 büyük aileyiz. Hepimizin bağlı olduğu bir başkanımız var. 18 büyük aile bir havuz oluşturduk. Tüm ekonomi bunların elinde toplanıyor. İstanbul Menkul Kıymetler Borsası'nı manipüle eden kişi bizim bağlı olduğumuz başkanımızdır... Tokyo Borsası'nda 800 milyon dolar kaybetti, bana mısın demedi."
 <br/>
 <br/>
 Bu anlatımlara göre, çeşitli alanlarda yatırımları yönlendiren 18 aile, her birinin başında da bir başkan vardı. Balkaner, bu 18 aileden borsayla ilgilenene dahildi.
 <br/>
 <br/>
 Ali Balkaner'in 34 yıl hapis cezası almasından sonra gözler diğer batık banka davalarına çevrildi. Egebank davasında Yahya Murat Demirel ve İmar Bankası davasında Bahattin Uzan'ın avukatlığın yapan Emin Canacankatan, batık bankalara aynı dönemde el konulduğunu, dava dosyalarında banka patronlarına benzer suçlamalar yöneltildiğini, ancak bunun her davadan benzer mahkumiyet kararları çıkacağı anlamına gelmediğini belirtiyor. Canacankatan, "Her dava başlı başına bir olay. Her dosyanın kendine ait bilgileri, delilleri tanıkları vardır." diyor.
 <br/>
 <br/>
 Batık banka operasyonlarını yapan dönemin İçişleri Bakanı Sadettin Tantan ise şu değerlendirmeyi yapıyor: "Kıbrıs'taki off-shore bankası kapatıldığında ortaya birçok mağdur çıktı. Bir ekip kurup gizli bir araştırma yaptırdık. Bu çalışma sırasında Balkaner'le ilgili bir borsa dosyasının 1,5-2 yıldır savcılıkta bekletildiğini gördük. Mahkemeyi ikaz ettik. Ali Balkaner'i içeri aldığımız zaman 18 kişilik bir aileyiz demişti. Tantan yargısız infaz yaptırdı, işadamlarını kaçırttı diye aleyhimize bir sürü yayın yapıldı. Ama bakın Ali Balkaner de Cavit Çağlar da ceza aldı. Mahkeme kararları neyin ne olduğunu gösterdi."
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/bir-prensin-cokusu_514721), [web.archive.org (arşiv bağlantısı)](http://web.archive.org/web/20150511161401/http://www.aksiyon.com.tr:80/dosyalar/bir-prensin-cokusu_514721)
