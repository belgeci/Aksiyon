# Polisten beyaz mücadele

*Faruk Mercan 2004.10.11*

<div>
 <p>
  <font>
   İstanbul Emniyeti’nin üst düzey yöneticilerini on gün ABD’de ağırlayan ve İstanbul’da zirve düzenleyen ABD Uyuşturucu ile Mücadele Ajansı, yıllık hacmi 50 milyar dolar olan eroinle savaşta Türk polisine öncü rol biçiyor. Peki, iki ülkenin uyuşturucuyla mücadele politikası örtüşüyor mu?
   <br/>
   <br/>
   İstanbul Emniyet Müdürü Celalettin Cerrah, yardımcısı Şammaz Demirtaş, Narkotik Şube Müdürü Tufan Ergüder ve Mali Şube Müdürü Mustafa Aktaş’ı taşıyan helikopter,  Kaliforniya eyaletindeki San Diego’dan havalanıp Meksika sınırına yöneldi. Amerikan Uyuşturucu ile Mücadele Ajansı (DEA) Başkanı Karen Tandy’nin Washington ve New York’ta ağırlamakta olduğu İstanbul Emniyeti’nin üst düzey yöneticilerine, uyuşturucunun Güney Amerika’dan ABD’ye girdiği Meksika sınırı havadan gösterilmekteydi.
   <br>
    <br>
     Dört polis müdürünün on gün süren gezisinde önemli ziyaret duraklarından biri, Amerika’nın etkili gazetesi New York Times’ın eski binasında açılan ve uyuşturucunun terörle ilişkisini gösteren müzeydi. Müzede, 11 Eylül saldırıları ile çöken Dünya Ticaret Merkezi ikiz kulelerinin enkazından parçalar da vardı. El Kaide’nin 11 Eylül saldırıları ile uyuşturucu trafiği arasında bu kadar somut bağ kuran ABD’nin amacı, yıllık hacmi 50 milyar dolar olan Afganistan kaynaklı eroin ile savaşta Türk polisinden beklentilerin güçlü bir biçimde ifade edilmesiydi.
     <br>
      <br>
       Yeni politikanın ilk işaretleri
       <br>
        <br>
         Amerikalıların Türk narkotik polisinin son dönemde İstanbul’da yaptığı büyük uyuşturucu operasyonlarından oldukça etkilendiğini gözlemleyen Türk polis heyetinin 15 Eylül günü İstanbul’a dönmesinden iki hafta sonra, bu sefer DEA Başkanı Tandy İstanbul’a geldi.  28—29 Eylül tarihleri arasında İstanbul’da yapılan uyuşturucu ve kara para zirvesine ABD ve İngiltere ile birlikte, Rusya, Hindistan dahil 19 bölge ülkesi katıldı.
         <br/>
         <br/>
         Gerek İstanbul zirvesinde, gerekse İstanbul Emniyeti’nden dört ismin yaptığı ABD temaslarından sonra; Türk narkotik polisinin uyuşturucu ile mücadelede yeni bir politika mı izleyeceği sorusu gündeme geliyor. Kısa bir süre önce, Orta Asya ve Balkanlari kapsayan bölge karargahını Ankara’ya kuran Amerikan tarafı, 7 Ocak 1993’te Akdeniz’de Lucky—S gemisinde 14 ton uyuşturucu yakalandığı dönemde İstanbul Narkotik Müdürü olan Mestan Şener’in ismini anarak, İstanbul Emniyeti’nin yeni kadrosuna bir rol biçiyor ve bu türden büyük operasyonlar bekliyor. Gerçi İstanbul narkotik polisi 2004 yılı içinde neredeyse 10 tona yaklaşan eroin yakalayarak Amerikalıları şimdiden sevindirmiş durumda; ama Amerikan tarafının beklentileri daha da yüksek.
         <br/>
         <br/>
         Türkiye’nin yürüteceği uyuşturucu mücadelesinin bundan sonra nasıl bir seyir izleyeceğini görebilmek için, önce İstanbul zirvesinde ortaya çıkan bazı bilgilere bakmamız gerekiyor. DEA’nın uydudan tespit ettiği görüntülere göre Afganistan’daki tarlalarda bu yıl ekilen haşhaş miktarı 80 bin dönüm. Dünyada her yıl dolaşıma çıkan 410 ton eroinin yaklaşık 380 tonu Afganistan’daki bu tarlalardan üretiliyor. Piyasalardaki değeri 50 milyar dolar civarında olan bu 380 ton eroinin yaklaşık 90—100 tonu İran güzergahını takip ederek Türkiye üzerinden Avrupa ve ABD’ye sevk ediliyor. Türkiye üzerinden geçen trafiğin parasal değeri 4 milyar Euro civarında. Bu astronomik rakamlara rağmen her yıl bütün dünyada yakalanan eroin miktarı yaklaşık 60 ton. Bunun 5—10 ton arasındaki kısmı Türkiye’de ele geçiriliyor.
         <br/>
         <br/>
         Afgan çiftçisinin eline geçen para
         <br/>
         <br/>
         “Eroin parasının yalnızca 3 milyar doları Afgan haşhaş çiftçisinin eline geçiyor. Orada alternatif hangi tarım yapılırsa yapılsın Afgan çiftçisi bu parayı kazanır” diyen DEA, eroini Afganistan’da boğmayı şu andaki stratejisi olarak benimsemiş durumda. Ancak bu stratejinin önünde iki önemli engel var. Birincisi, Amerika, Afganistan’da haşhaş üretilen ve “Belucistan” denilen bölgeyi kontrol edemiyor. Üstelik ABD, Üsame bin Ladin’in de halen bu bölgede saklandığına inanıyor. Eroin trafiğini elinde tutan Beluci aşiretinin yaşadığı ve bir bölümü İran tarafında kalan bu bölgedeki halk yerel dillerinin yanında Arapça da konuşuyor. ABD’nin eroini kaynağında bitirme stratejisinin önündeki ikinci engel ise, batıya yapılan sevkiyattaki ana güzergah olan İran ile Amerika’nın bir ilişkisi ve işbirliğinin olmaması. Nitekim İran, İstanbul’daki zirveye katılan 19 ülke arasında yoktu.
         <br/>
         <br/>
         Türk narkotik polisine göre de, son yıllarda uyuşturucu trafiğinde İran daha da önem kazandı. Son yıllarda İran’ın Türkiye sınırında çok miktarda eroin laboratuvarı açıldığı düşünülüyor. Son olarak mayıs ayında İstanbul’da yakalanan bir ton eroin, direkt Belucistan bölgesinden gelmişti. Bu yüzden İstanbul polisi bu operasyona Beluci aşiretinin sembolü ‘Uçan Kartal’dan esinlenerek “Kartal” adını verdi.
         <br/>
         <br/>
         İşte genel görüntüsü bu olan uyuşturucu trafiğinin önüne geçilmesinde en kritik sorulardan biri şu: “Türkiye ile ABD’nin uyuşturucu ile mücadele politikaları tam olarak örtüşüyor mu?” Aslında bugüne kadar bu konuda önemli bir çelişki ortaya çıkmadı. Çünkü Türk narkotik polisinin 1960’ların başında kurulmasının temelinde bile ABD’nin yardımı var. Şu ana kadar, “eroin tüketen” bir ülke durumuna gelmeyen Türkiye’nin de öncelikli hedeflerinden biri, ABD’nin arzu ettiği gibi, olabildiğince yüksek miktarda uyuşturucu yakalanması. Bir diğer hedef ise, uyuşturucu trafiğinin başındaki organizasyonları tam anlamıyla çökertmek.
         <br/>
         <br/>
         Neden hiç Avrupalı sanık yok?
         <br/>
         <br/>
         Ancak yine de zaman zaman narkotik polisinin bu politikasına bazı eleştiriler yöneltiliyor. Bugüne kadarki en çarpıcı muhalefeti, yıllardır İstanbul’da büyük uyuşturucu davalarına giren ünlü ağır ceza avukatı Ekrem Marakoğlu dile getirdi. Yayımladığı “Kırmızı Kadife” kitabında da bu eleştirilerini sürdüren Marakoğlu, DEA’nın hâlâ bir başarı modeli olarak andığı 1993’teki Lucky—S operasyonuna farklı bir yaklaşım getiriyor:
         <br/>
         <br/>
         “Benim yaklaşımım şu: Uyuşturucunun hudutlarımızdan girmesini engellemek için mücadele edelim. Bunların yönünü değiştirelim. Gitsinler başka yerden geçirsinler. Biz böyle yapmıyoruz, bize böyle yaptırmıyorlar. Uyuşturucuyu ele geçirmek için Türk insanının bu işe bulaşması sağlanıyor. Mesela, Pakistan’ın Karaçi limanından hareket eden Luck—S gemisi, Akdeniz’in uluslararası sularında yakalandı. Niye Pakistan’da yakalanmadı? Lucky—S’teki bu malın sahibi Pakistanlı Bizur Hacı denilen kişiye Türkiye’den milyarlarca lira para gidiyor. Burada zararı Türk kaçakçısı, Türk ekonomisi görüyor. Kara veya ak, neticede bu para Türkiye’den çıkıyor. Avrupa bağlantılı yüzlerce uyuşturucu dosyası var. Hiçbirinde Avrupalı sanık yok. Peki bu eroini Türkler mi içecekti? Öyle bir politika izliyorlar ki, uyuşturucuyu kendi eteklerine bulaştırmamak için ne lazımsa yapıyorlar ve Türkleri bir maşa gibi kullanıyorlar. Bu mücadelede Türk insanı bir maşa gibi kullanılıyor. Bu sebeple, uyuşturucu mücadelesindeki yöntemi milli menfaatlerimizi düşünerek yeniden gözden geçirmek lazım diyorum. İkinci önemli konu ise şu: 1980’den önce bir Amerikalı senatör, Türkiye’deki haşhaş tarlalarını bombalayalım demişti. Peki Avrupa’dan asit gelmezse eroin nereden yapılacak? Asit Anhidrit’in kontrolünü niye avuçlarının içinde tutmuyorlar?”
         <br/>
         <br/>
         Ekrem Marakoğlu, 15 Kasım 1992’de yine Akdeniz’in uluslararası sularında DEA ve Türk narkotik polisinin ortak operasyonuyla batırılan 3,1 ton uyuşturucu yüklü Kısmetim—1 gemisi olayını da hatırlatıyor: “Kısmetim—1 gemisinin batmasında fatura gemi mürettebatına yüklendi. Fırtınalı bir havada, hava şartları bozunca gemi yön değiştiriyor. Yön değiştirme, niyet değiştirme anlamına gelmez. Sırf o fırtınadan korunmak amacıyla gemi yön değiştiriyor. Bunun üzerine geminin üzerine gidiliyor. O tarafa değil, bu tarafa yöneleceksiniz deniyor. Dalgaların geliş tarafına yönlenince gemi batıyor. Bunun aslında incelenmesi, irdelenmesi lazım. Bu gemi niye battı? Amerika için, DEA Teşkilatı için önemli olan uyuşturucunun imha edilmesidir. Ama Türkiye için bu böyle değil, suçluyu suç delilleri ile birlikte yakalamak Türk polisinin görevi. Burada suçlular suç delilleri ile yakalanmadı.”
         <br/>
         <br/>
         Uyuşturucu organizasyonlarını ortaya çıkarmak
         <br/>
         <br/>
         Marakoğlu’nun sözünü ettiği “Türkiye için önemli olan uyuşturucu organizasyonlarını ortaya çıkarmak” tezi aslında bir süredir narkotik polisinin daha da önem verdiği bir konu. Nitekim Ankara’daki Emniyet Kaçakçılık Daire Başkanlığı, 1995’te geliştirdiği “Asena” projesi ile uyuşturucu trafiğini elinde tutan 40 büyük grup ve aile üzerinde çalışma başlattı. Özellikle son beş yıldır narkotik polisi bu konu üzerinde daha da yoğunlaşmış durumda. Nitekim son yıllardaki büyük uyuşturucu operasyonları geliştirilmekte olan bu yeni politikaya bağlanıyor.
         <br/>
         <br/>
         Türk narkotik polisinin uyuşturucu mücadelesinde yüksek bir performans sergilemesi, Amerika için bir başka açıdan da büyük önem kazanıyor. Uyuşturucunun Amerikan ekonomisine yılda 60 milyar dolar zarar verdiğini düşünen DEA’nın sosyal verileri bunu bütün çıplaklığı ile ortaya koyuyor. Bu verilere göre Amerikan halkının yüzde 46’sı madde bağımlısı (amfetamin türünden haplar), yüzde 30’u ise esrar (marihuana) kullanıcısı. Sadece bu yıl ABD’de hap üretilen sekiz bin adet laboratuvar basılmış. Oranı henüz bilinmeyen eroin bağımlıları da bunlara eklendiğinde ABD için vahim bir tablo ortaya çıkıyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1550 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=16667), [web.archive.org (arşiv bağlantısı)](http://web.archive.org/web/20060104064313/http://aksiyon.com.tr:80/yazdir.php?id=16667)
