# Borsacı cinayetinde kayıp belgeler

*Faruk Mercan 2004.12.06*

<div class="pNewsDetailMainContent" itemprop="articleBody">
 Sekiz yıl önce, 1 Aralık 1995 tarihinde İstanbul'da öldürülerek arabasının içinde ateşe verilen borsacı Yener Kaya'nın cinayet dosyasındaki bazı belgeler çalındı. Bu belgeler, cinayetten sonra takibe alınan iki ünlü işadamının telefon dökümleriydi.30 Kasım 1995 tarihinde, Ankara'ya gitmek üzere İstanbul'dan uçağa binen Yener Kaya, Doğru Yol Partisi'nden milletvekili adayıydı ve partinin toplantısına katılacaktı. Ankara Esenboğa Havaalanı'nda taksi beklerken Şahin Özer'le karşılaştı. Kendisi de milletvekili adayı olan Şahin Özer, "Bizim arabayla gidelim." deyince, DYP lideri Tansu Çiller'in Atatürk Orman Çiftliği'nde verdiği yemeğe katıldılar. Yener Kaya, yemekten sonra Şahin Özer'e, "Anadolu Ajansı'nda işim var. Oraya gideceğim." dedi ve çiftlikten ayrıldı.
 <br/>
 <br/>
 Aynı günün akşamı, yolcuları arasında Yıldırım Aktuna, Kürşat Tüzmen, Gürol Soylu, Mehmet Kuriş gibi isimlerin de bulunduğu uçakla İstanbul'dan Ankara'ya dönen Borsacı Yener Kaya'yı Atatürk Havalimanı'nda en son gören kişi, o tarihteki İstanbul Menkul Kıymetler Borsası Başkan Yardımcısı Abdullah Akyüz oldu. Akyüz'ün, "Sarışın bir kadınla beraberdi." sözleri üzerine polis o sarışın kadını buldu.
 <br/>
 <br/>
 "Sarışın kadın" S.Ş., 30 Kasım 1995 akşamı Ankara'dan İstanbul'a gelen uçaktaki yolculardan biriydi ve reklamcıydı. Polise, "Şirketin Ankara'daki işleri için gitmiştim. Yener Kaya'yı havaalanında görünce selam verdim. Çünkü eskiden aynı gazetede beraber çalışmıştık." dedi. İlginç olan S.Ş.'nin, o gün İstanbul'dan Ankara'ya giderken de Yener Kaya ile aynı uçakta olmasıydı. Kaya, geçmişte bir süre Cumhuriyet ve Dünya gazetelerinde yazılar yazmıştı.
 <br/>
 <br/>
 İki ihtimal
 <br/>
 <br/>
 Polis, Yener Kaya cinayetini soruştururken, iki ihtimal üzerinde durmaktaydı. Birinci ihtimal, olayın bir "aşk cinayeti" olmasıydı. Araştırmada sadece S.Ş, üzerinde durulmadı. Kaya ile görüşen bir diğer kadın E.K. idi. İkinci ihtimal ise, son günlerinde borsada büyük paralar kaybeden Yener Kaya'nın, parasını alamayan bazı müşterileri ya da alacaklıları tarafından ortadan kaldırılmış olmasıydı. Kaya'nın, kafasına kurşun sıkılarak öldürüldükten sonra arabasıyla birlikte ateşe verilip yakılması, olayın önceden planlandığının işaretiydi. O gün Ankara'dan İstanbul'a dönmesi beklenmiş, bir şekilde enterne edilerek etkisiz hale getirilmiş ve öldürülmüştü. Dikkat çekici nokta, arabanın çok hızlı yanmış olmasıydı. Polise göre, uçak yakıtı gibi yanıcı etkisi çok büyük bir madde kullanılmıştı.
 <br/>
 <br/>
 İstanbul Devlet Güvenlik Mahkemesi'nde yaptığı batık banka soruşturmaları ile isminden söz ettiren Savcı Ercan Cengiz, Bağcılar Cumhuriyet Başsavcısı olunca Yener Kaya cinayeti dosyasını tozlu raflardan indirdi. Dosyayı inceleyen Cengiz, cinayetten hemen sonra ünlü işadamları F.M. ve Ş.K.'nin telefonlarının polis tarafından takibe alındığını, ancak bu takibe ilişkin belgelerin dosyada bulunmadığını gördü. Ayrıca, Yener Kaya'nın öldürüldüğü gün, "0 532 213 75 .." numaralı cep telefonuyla yaptığı görüşme kayıtları da dosyada yoktu. Savcı Cengiz, Turkcell'den bu kayıtları istedi, ancak olumlu cevap alamadı. Çünkü cep telefonu şirketleri, geriye doğru altı aylık kayıtları saklıyor. Bilinen, o gün Kaya'nın İstanbul'a indikten sonra saat 20.50'de, arkadaşı Ali Alpay ile konuştuğu. Yener Kaya ailesinin avukatı Emin Canacankatan, cinayetin aydınlanma şansı kalmadığı için dosyayı artık takip etmediğini, dolayısıyla kayıp belgelerden haberi olmadığını söylüyor.
 <br/>
 <br/>
 İki ünlü işadamı
 <br/>
 <br/>
 Bir diğer önemli gelişme, işadamı Cüneyt Yaşar Kılıç'ın kaçırılarak fidye istenmesi üzerine gözaltına alınıp tutuklanan Kürşat Yılmaz'ın İstanbul Emniyeti Organize Suçlar Şubesi'nde verdiği ifadede de, dosyada telefon dökümleri kaybolan iki ünlü işadamından söz etmesiydi. Kürşat Yılmaz, Günaydın gazetesinin sahibi Bekir Kutmangil'i öldürmek suçundan cezaevinde tutukluyken ölen İbrahim Cici'den dinlediği iddiaları ifadesinde anlattı. İbrahim Cici'nin iddiasına göre Yener Kaya, namus meselesi yüzünden ünlü bir işadamının emriyle Kabadayı Ayvaz Korkmaz'ın adamları tarafından öldürüldü. İşadamı, işi uyuşturucu kaçakçısı Hüseyin Uzun'a havale etmiş, Uzun da arkadaşı Ayvaz Korkmaz'ı devreye sokmuştu. Ancak Kürşat Yılmaz, Bağcılar Adliyesi'nde savcıya verdiği ifadede, Cici'den dinlediklerini tekrarlamadı ve "Yener Kaya'yı tanımıyorum." demekle yetindi. Savcıya ifade veren Ayvaz Korkmaz ise iddiaları reddederek, "Yener Kaya öldürüldüğü zaman Hüseyin Uzun'la aramızda konuşurken, 'Kim yaptıysa, çok vahşi adamlarmış.' diye üzülmüştük." dedi.
 <br/>
 <br/>
 İlginç olan, İbrahim Cici'nin suçlamasına muhatap olan Hüseyin Uzun'un da Cici'ye benzer bir suçlama yöneltmesiydi. İstanbul Emniyeti Narkotik Şube'de gözaltına alınıp sorgulanırken 26 Aralık 1998 günü nezarette intihar eden Uzun, Cici'nin Yener Kaya cinayetinin azmettiricisi olarak gösterdiği işadamının adını vererek, bu kişinin Cici'ye daha önce bir namus cinayeti havale ettiğini öne sürdü. Uzun ve Cici, bu şekilde birbirlerini suçlarken, ikisi de hayattaydı. Ama artık ikisi de yaşamıyor. Uzun'un nezarethanede intiharından sonra, Cici de 19 Ocak 2001 günü Eskişehir Cezaevi'nde "kalp krizi" geçirerek öldü.
 <br/>
 <br/>
 Yener Kaya cinayetinin ilk günlerinde, polise başka bazı ihbarlar da gelmişti. Örneğin, 2 Aralık 1995 tarihinde 155 imdat telefonunu arayan bir erkek, olayın sorumluları olarak A.U., M.K., ve O.A. olmak üzere üç  şahsın ismini verdi. İddiasına göre, M.K. eski Dev-Sol mensubuydu. O.A. ise, milliyetçi kökenliydi ve bir dönem İstanbul'da düğün salonu işletmişti. 18 Aralık 1995'te polisi arayan bir diğer ihbarcı ise, "Vizeci Halit" lakaplı kişinin gözaltına alınıp sorgulanmasıyla cinayetin aydınlanacağını iddia etmekteydi. Yener Kaya cinayeti soruşturmasını, o tarihte İstanbul Emniyeti Cinayet Büro Amiri olarak görev yapan Şentürk Demiral ve Komiser Mehmet Arslan yaptı. Şentürk Demiral, Kaya'nın İstanbul'a gelişi ile öldürülüşü arasındaki 2,5 saatlik zamanda kimlerle görüştüğünü tespit edemediğini belirtiyor.
 <br/>
 <br/>
 Kaya'nın eşi Gülseren Kaya, olayın aydınlatılması umuduyla mafya olarak bilinen kişilerden MHP lideri Alparslan Türkeş'e kadar çeşitli kişilere müracaat ettiğini, ancak işin peşini bırakması için tehdit telefonları aldığını söylüyor. Bütün bu bilgiler, Yener Kaya'nın ölümcül ilişikisinin onun hayat hikâyesinde gizli olduğunu gösteriyor. Kaya, 1950'de İstanbul'da dünyaya geldi. Babası emniyet amiri, annesi öğretmendi. İstanbul'da Saint Benoit Fransız Lisesi ve İstanbul Üniversitesi Edebiyat Fakültesi Sosyoloji bölümünden mezun oldu. Ardından, bir de iki yıllık Yüksek İslam Enstitüsü'nü bitirdi.
 <br/>
 <br/>
 1974-75 döneminde askerliğini yaptıktan sonra Koç Holding'de iş hayatına atıldı. 1978'de İstanbul Paşakapısı Cezaevi'nde idare memuru olan Kaya, 1978-82 arasında Elazığ Cezaevi'nin ikinci müdürlüğünü yaptı. İlginç olan daha sonra tutuklanıp cezaevine girmesiydi. DEV-YOL davasından yargılandı. Ancak yakın arkadaşı gazeteci Meriç Köyatası'nın da işaret ettiği gibi, "gençlik yıllarındaki" bu sol görüşlerini terk etti ve zaman içinde merkez sağa kaydı. Zaten Doğru Yol Partisi'nden milletvekili adayı olması da bunu göstermekteydi.
 <br/>
 <br/>
 İflas edince alacaklı kuyruğuna giren ünlüler
 <br/>
 <br/>
 Cezaevinden çıktıktan sonra, uzaktan akrabası olan ve "Banker Kastelli" olarak bilinen Abidin Cevher Özden'in yanında yatırım uzmanı olarak çalıştı. Kastelli iflas edince onun yanından ayrıldı. Bilahare 1987'de borsa komisyonculuğuna başladı ve kurucuları arasında bulunduğu İstanbul Menkul Kıymetler Borsası'nın yönetimine girdi. Ama 1994 ekonomik krizinde büyük sarsıntı yaşadı. Banker Kastelli'nin yanında birlikte çalıştığı Ali Alpay'ın anlattığına göre, 1995 seçimlerinde milletvekili seçilip bu durumdan kurtulmak istedi.
 <br/>
 <br/>
 "Yener Kaya Menkul Değerler" şirketinin 2 bin 700 müşterisi vardı. Şirket, 1995 yılında borsada yaklaşık 133 milyon dolarlık alış-satış yapmıştı. İşlem hacminin yüzde 95'i Ereğli (yüzde 35), Kartonsan (yüzde 30) ve Çukurova (yüzde 18) hisse senetleri üzerinde yoğunlaşmıştı. Ölümünden sonra şirket iflas edince, iflas masasına gelip ismini yazdıran alacaklılar arasında çok sayıda ünlü işadamı da vardı. Yener Kaya'nın öldürülmesinden sonra cevabı aranan kritik sorulardan biri, işte bu şirketle ilgiliydi.
 <br/>
 <br/>
 Müşterilerinin çoğunluğunu Musevilerin oluşturduğundan tutun, Güneydoğu kökenli bazı işadamlarının paralarını borsada akladığına kadar bir dizi söylenti vardı, ama delil yoktu. Onu bu şekilde öldürenlerin, aslında başka bazı isimlere "şiddetli bir mesaj" gönderdikleri iddiası da bir temele oturtulamadı.
 <br/>
 <br/>
 Kefil Nesim Malki
 <br/>
 <br/>
 Kaya, 2K İnşaat, Plato Bilgisayar ve Özde Kimya şirketlerinin  sahibi olmasına rağmen resmiyette bu şirketlerde ismi gözükmüyordu. Dosyaya göre,  Kaya'nın öldürülmesinden sonra S.Ö., C.T., N.G., R.A. ve M.E. isimli kişiler hakkında, üzerlerinde hisse senedi olup olmadığı konusunda Menkul Değerler şirketlerinde araştırmalar yapılmış. İşte bu isimlerden olan S.Ö., Yener Kaya ile bir ihtilafında, kendisini arayan bir kişinin, "Ben Savaş Çakıcı'nın yeğeniyim. Yener Abimle uğraşma." dediğini belirtiyor. Bir diğer ifadeye göre, A.I. isimli bir kişi, bir başka ihtilafında Yener Kaya adına devreye giriyor. Kaya'nın yakın arkadaşlarından işadamı Ali Alpay, N.P. isimli işadamından söz ediyor ve "Yener Kaya'nın öldürülmesinden sonra o da battı." diyor.
 <br/>
 <br/>
 Ali Alpay, başka bazı ilginç iddialarda daha bulunuyor. Buna göre Yener Kaya, öldürülmesinden kısa süre önce Türk Ticaret Bankası Bursa şubesinden bir trilyon lira kredi aldı ve kefili de Nesim Malki'ydi. Alpay'a göre, öldürüldüğü tarihte Yener Kaya'nın 2 milyon dolar civarında borcu vardı. Bir diğer iddiaya göre Yener Kaya, Nesim Malki'nin adamı Alaattin Çalışkan adına Köytaş'ın Denizli'deki fabrikasından büyük miktarda hisse senedi aldı. Kaya'nın şirket koordinatörü Hamit Kaya İçel, "Malki'nin, ölümünden 7-8 ay önce Yener Kaya Menkul Değerler'i satın almak istediğini Yener bana söyledi. Malki, sonradan Sümerbank'a yönelmiş." diyor.
 <br/>
 <br/>
 Hem eşi, "Ekonomik sıkıntıya girmişti." diyor, hem de borsa kayıtları, Kaya'nın sebebi bilinemeyen bu çöküşünü gözler önüne seriyor. Kayıtlara göre, 1994'teki alış-satış tutarları 500 milyar civarında iken, 1995'te 8,5 trilyona yükseliyor. Kaya, 19 Nisan 1995 günü hesabına giren yaklaşık 2,5 milyon doların 2 milyonunu Ereğli hissesi alımları sebebiyle oluşan takas borcunun kapatılmasında kullanıyor.
 <br/>
 <br/>
 Alacaklılar ailesini rahatsız etmedi
 <br/>
 <br/>
 Dolayısıyla öldüğünde geriye servet değil borç bıraktı. Nitekim, Gülseren Kaya, eşinin imzaladığı çekler sebebiyle o tarihte 80 milyarı bulan borçları ödemek için İstanbul'da Polat Koru Sitesi'ndeki evini alacaklılara devretti. Kayıtlara göre ev, 9 Ocak 1996'dan önce Ahmet Kılıç Suerdem'e, sekiz gün sonra da Mehmet Atilla Sevimli'ye geçiyor.
 <br/>
 <br/>
 Yener Kaya'dan geriye eşi ve üç çocuğu kaldı. Kaya'nın alacaklıları, çekleri ödemek için evini bile devredip kiraya çıkan aileyi rahatsız etmedi. Kaya'nın yakın dostu olan zamanın Borsa Başkanı Tuncay Artun, özellikle çocuklarının öğrenimi ile ilgilenme sözü vermişti. Ancak bir süre sonra Tuncay Artun da vefat etti. Bugün Gülseren Kaya, hem çocukları için hayat mücadelesi veriyor, hem de devletin eşini öldürenleri bulmasını bekliyor. Adli Tıp'ta 20 gün bekletilen Kaya'nın cesedini, mahkemeden veraset ilamı çıkararak Beykoz Mezarlığı'nda defnettiren ailenin avukatı Emin Canacankatan, Kaya için "İnanılmaz sevilen biriydi, Cenazesine binler geldi. Paşabahçe Camii'nden Beykoz mezarlığına kadar cenaze omuzlarda gitti. Cemaat 45-50 dakika yürüdü." diyor.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/borsaci-cinayetinde-kayip-belgeler_514821), [web.archive.org (arşiv bağlantısı)](http://web.archive.org/web/20151009123844/http://www.aksiyon.com.tr:80/dosyalar/borsaci-cinayetinde-kayip-belgeler_514821)
