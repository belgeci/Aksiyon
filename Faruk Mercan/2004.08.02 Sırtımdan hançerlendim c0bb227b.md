# Sırtımdan hançerlendim

*Faruk Mercan 2004.08.02*

<div bgcolor="#FFFFFF">
 <font class="content">
  <p>
   <!--- Resim Burada ---------->
   <img border="0" hspace="5" src="/web/20060116102411im_/http://www.aksiyon.com.tr/resim/504/32.jpg" vspace="5"/>
   <!--- Resim Burada ---------->
  </p>
 </font>
 <font class="content">
  Ünlü ağır ceza avukatı İlhami Yelekçi'nin, içinde çok önemli belgeler, şifreli bilgiler içeren not defteri, 650 milyar lira değerinde para, döviz, altın, çek ve alacak senetleri bulunan 300 kiloluk "sırlar kasası" altı aydır bulunamıyor.
 </font>
 <p>
  <font class="content">
   <b>
    İstanbul polisinin avukatı Yelekçi ağır konuştu:
    <br>
     Sırtımdan hançerlediler.
    </br>
   </b>
   <br>
    <br/>
    İstanbul Emniyeti Organize Suçlar Şubesi'nin eski müdürü Adil Serdar Saçan, 26 Ocak 2004 pazar gecesi saat 11'de, ünlü ağır ceza avukatı İlhami Yelekçi'yi cep telefonundan aradı. Bir süre önce polislikten ihraç edilen Saçan, Yelekçi'nin 20 yıldır İstanbul'da bazı davalarına girdiği 431 emniyet mensubundan biriydi. Onun telefondaki "Hürriyet gazetesinden bir muhabir, sende belgeler varmış diye beni aradı. Bende belge yok, olsa avukatıma verirdim cevabını verdim" sözleri üzerine şaşkınlık geçiren avukat Yelekçi, "Bugüne kadar bana neyini emanet ettin? Telefonunun dinlendiğini bildiğin halde niye böyle konuşuyorsun" karşılığını verdi. Eski polis müdürü Saçan, İlhami Yelekçi'nin bu çıkışı üzerine görüşmeyi noktaladı, telefonlar karşılıklı kapandı.
    <br/>
    <br/>
    Ertesi gün, 27 Ocak 2004 pazartesi gecesi, Avukat İlhami Yelekçi'nin Sultan Ahmet Adliyesi'ne elli metre mesafedeki bir binanın dördüncü katında yer alan ofisindeki 300 kiloluk çelik kasa sırra kadem bastı. İlginç olan, son yılların bu en esrarengiz hırsızlık olayında, hırsızların avukatlık ofisindeki güvenlik kamerasına, bina çevresindeki kız öğrenci yurdu gibi çeşitli kamu kuruluşları ve özel işyerlerine ait güvenlik kameralarına hiç yakalanmamış olmasıydı. Geriye, Yelekçi'nin ofisinde biri tam, diğeri yarım olmak üzere iki parmak izi bırakmışlardı. Olayı esrarengiz kılan bir diğer konu, sonuncusu bir hafta önce olmak üzere şubat ayından beri İstanbul'da yüzü aşkın kasa hırsızı yakalanmış olmasına rağmen, avukatın "sırlarla dolu" kasasının nasıl buharlaştığı hakkında hiçbir bir ipucuna rastlanmamış olmasıydı.
    <br/>
    <br/>
    Kasayı alanların hedefi neydi?
    <br/>
    <br/>
    Peki 300 kilogram ağırlığındaki çelik kasayı, o kadar güvenlik kamerasına yakalanmadan, o akşam kimler alıp götürdü? Kasayı alanların hedefi 650 milyar lira değerindeki para ve altınlar mı, yoksa avukat Yelekçi'nin askeri hakimlik döneminden itibaren 43 yıldır girdiği önemli davaların önemli belgeleri miydi? Veya asıl hedef Yelekçi'nin "İçinde hayatımı garantiye alacak notlar vardı" dediği şifreli satırları içeren not defteri miydi? İstanbul Emniyeti, son yıllarda meydana gelen bu esrarengiz kasa hırsızlığı olayını aydınlatabilecek ipuçlarını altı aydır arıyor. Ne var ki, 23 yıllık askeri hakimlik yaşamında ve 20 yıllık ağır ceza avukatlığında çok önemli davalara girdiği bilinen 66 yaşındaki Yelekçi'nin kasasına ne olduğu sorusu hâlâ boşlukta duruyor.
    <br/>
    <br/>
    Ancak, kasanın çalınmasından 45 gün önce İstanbul'da meydana gelen çok ilginç bir olaya dikkat çekiliyor. 12 Aralık  2003 günü İstanbul Emniyeti'ne gelen bir ihbarda, bir deponun adresi verilerek, "Burada Hizbullah'ın bombaları saklanıyor" denilmekteydi. İhbar üzerine depoya baskın düzenleyen Terörle Mücadele ekipleri, koliler ve çuvallar içinde çok miktarda belge, cd, video kasetleri, disketler, mikro teyp kasetleri ile karşılaştı. Video kasetlerinde İbrahim Tatlıses, Alaattin Çakıcı, Adnan Oktar, Sedat Peker, Ayvaz Korkmaz, Hüseyin Uzun ve bazı kadınlara ait sorgular vardı. Bütün bunlar, Organize Suçlar Şubesi'nde 1998—2002 arasında yapılmış sorgulara ait belge, görüntü ve ses kayıtlarıydı. Ayrıca üzerinde “Telekulak” yazan bazı kasetler vardı. Savcılık, soruşturmada bunların İstanbul Emniyeti Organize Suçlar Şubesi’nin eski Müdürü Adil Serdar Saçan’a ait olduğu sonucuna varıp, “çok gizli soruşturma evraklarını kurum dışına çıkarıp uhdesine almak” suçlamasıyla Saçan hakkında dava açtı.
    <br/>
    <br/>
    Sır kasasındaki sırlar dünyası
    <br/>
    <br/>
    45 gün önce meydana gelmiş bu olay, ve eski polis müdürü Saçan'ın bir gece önce Avukat Yelekçi'ye açtığı telefon, "sırlar kasası" olayını daha da esrarengiz hale getirmekteydi. Bununla birlikte, acaba olayı aydınlatacak bilgiler 66 yaşındaki Yelekçi'nin hayatındaki bazı kesitlerde mi gizliydi? Çünkü 20 yıldır İstanbul'da, aralarında İbrahim Şahin, Ayhan Çarkın, Şefik Kul, Mustafa Altınok gibi isimlerin de bulunduğu hemen hemen bütün polislerin işkence ve yargısız infaz davalarına giren kişi oydu. Hamdi Ardalı'dan Mehmet Ağar'a, Hasan Özdemir'den Niyazi Palabıyık'a kadar İstanbul'da görev yapmış çok sayıda Emniyet Müdürü ile yakın dostlukları vardı. Davalarına girdiği polis müdürlerinden 30 kadarı bugün Türkiye'nin çeşitli yerlerinde il emniyet müdürü olarak görev yapmaktaydı. Bu sebeple bazı sol örgütler tarafından "Kontrgerilla'nın avukatı" damgasını yemişti. Ayrıca Çapanlar’dan Diyarbakırlı Yıldırımlar’a kadar otuza yakın önemli uyuşturucu davasında, doksan kadar adam öldürme davasında avukat olarak görev yapmıştı. İşte böylesine değişik ilişkilerin odağındaki bir isim olan İlhami Yelekçi, avukatlığa başladığı 1984 öncesinde ise 23 yıl sürmüş olan bir askeri hakimlik geçmişine sahipti. O halde "sırlar kasası" olayına aydınlatacak sorular Yelekçi'nin 43 yıllık askeri ve sivil adliye macerasının bir yerinde gizli olabilir miydi?
    <br/>
    <br/>
    1938'de Erzurum'da dünyaya gelen Yelekçi ve 12 Mart 1971 döneminin ünlü Sıkıyönetim Savcısı Baki Tuğ, 1958'de Hukuk Fakültesi'nde birbirlerine kefil olarak birlikte askeri öğrenci oldular. Okulu bitirmelerinden sonra Baki Tuğ askeri savcı, İlhami Yelekçi ise askeri hakim oldu. Üsteğmen Yelekçi 1965'te Isparta'daki tümende askeri hakim olarak görev yaparken tümen komutanı Tümgeneral Kenan Evren'di. Yelekçi, "Evren Paşa, askeri hakim ve savcılarla çok samimiydi. Bazen beraber oyunlar oynardık. Terfi edip korgeneral olacağına dair hiç umudu yoktu. Bu benim son görevim derdi" diyor. Milliyetçi Hareket Partisi lideri Alparslan Türkeş'in, "1944 Milliyetçilik Olayı" kitabını imzalayıp verdiği kişilerden biri de Üsteğmen Yelekçi'ydi. Türkeş, 5 Şubat 1969 tarihini taşıyan ithafta, kitaba "Değerli Ülküdaşım İlhami Yelekçi'ye sevgilerle" cümlesini yazdı.
    <br/>
    <br/>
    İsrail'e para gönderen Yahudiler
    <br/>
    <br/>
    Avukat Yelekçi'nin askerlik hayatındaki dönemeç noktası 12 Eylül 1980 ihtilalinden sonra yaşanan sıkıyönetim döneminde oldu. Yelekçi, 1982'de Kayseri'deki İç Güvenlik Komutanlığı'nın askeri hakimi iken, Silahlı Kuvvetler tarihinin en büyük yolsuzluk olaylarından biri patlak verdi. Tam 13 albay, bir yarbay ve bir yüzbaşının adının karıştığı olayda, İstanbul'daki Musevi cemaatine mensup Mişon Şıkgören, İlya Şıkgören, Hakan Eriş ve müteahhit Erdem Sanberk gibi dönemin İstanbul'daki önde gelen işadamları, Hava İkmal Komutanlığı'na sattıkları paraşüt kolonları ve paraşüt ipliklerinde yolsuzluk yapmıştı. Sanıklardan Erdem Sanberk, yakın zamanda Dışişleri Bakanlığı Müsteşarlığı'ndan emekli olan Büyükelçi Özdem Sanberk'in kardeşiydi.
    <br/>
    <br/>
    Açılan üç ayrı dava sonucunda, İstanbul'daki Levazım Komutanı Albay Hulusi Torun başta olmak üzere 13 albay, bir yarbay ve bir yüzbaşı çeşitli cezalar alıp ordudan uzaklaştırıldı. O günün rakamlarına göre sadece 56 milyon liralık ilk davadan Mişon Şıkgören ve Hakan Eriş, 15 ve 22 yıl ağır hapis cezaları aldı. Yelekçi bu davayı anlatırken, "Mişon ve Eriş, o tarihlerde parayı İsrail'e götürüyorlarmış. 1980'de İsrail ile Filistin harp halindeydi. Bunlar aynı zamanda İsrail ordusunda askerlik yapıp Filistinlilere karşı çarpışıyorlardı" diyor. Diğer iki davanın boyutu ise yine 1982 rakamlarıyla 97 milyon liraydı.
    <br/>
    <br/>
    Davalar, 1981—83 arasında Milli Savunma Bakanlığı'nın (MSB) yaptığı satın almaları kapsadığından, soruşturmanın ucu Ankara'ya, MSB Levazım Komutanı Tuğgeneral Hüsamettin Cimcoz'a kadar uzanmıştı. Tuğgeneral Cimcoz'u yargılama yetkisi olmayan mahkeme hakkındaki dosyayı Genelkurmay'a gönderdi. Yelekçi şöyle devam ediyor: "O günün parasıyla bize 150 milyon lira rüşvet teklif ettiler. Dava elimizden alınmasın ve sonuna kadar götürüp sonuçlandıralım diye rüşveti teklif edenler hakkında yasal işlem yapmadık. Olaya karışan bütün albaylar ordudan tard edildi, iş adamları en ağır cezayı aldı. Davalar bittikten sonra, 1983'ün temmuz ayında Kayseri'deki görevimden alınıp Ağrı'daki tümene adli müşavir olarak atandım. Zaten bazı sanıklar, onu sürdüreceğiz diye haber göndermişti. Bu atama kararına tepki olarak Ağrı'da bir gün görev yapıp ordudan istifa ettim. 1984'te avukatlığa başladım."
    <br/>
    <br/>
    Hırsızların izi bulunamıyor
    <br/>
    <br/>
    Yelekçi'nin İstanbul polisinin davalarını üstlenmesi 1985'te Hamdi Ardalı'nın isteği ile gerçekleşiyor: "1986—1995 arasında İstanbul Emniyeti Terör Şubesinin işkence iddiası ile açılan bütün davalarını ücretsiz kabul ettim. Mahkeme masraflarını dahi ben veriyordum. 1995'te Mehmet Ağar Emniyet Genel Müdürü iken, çok cüzi bir ücretle Emniyet'in sözleşmeli avukatı oldum. 1986'dan bugüne kadar polisin 450'ye yakın davasına baktım. Bunların 346 tanesi işkence davasıydı. 50'nin üzerinde dava, polisin çeşitli örgütlerle girdiği çatışmalarla ilgiliydi. Bu çatışmalarda, aralarında Dursun Karataş'ın eşi Sebahat Karataş  ile Bedri Yağan’ın da bulunduğu 110 ölü vardı. 1995'teki Gazi Mahallesi olaylarında 17 kişi ölmüştü. Bu davaların hepsi beraatle neticelendi. Sadece Gazi davasında iki polis ceza aldı, onların da cezası tecil edildi. Bu davalarda yargılanan polislerin en az otuzu şu anda il emniyet müdürü. Halen bende 431 emniyet mensubunun vekaletnamesi var. Bu davalardan sonra örgütlerin hedefi oldum. Yaptığım bütün bu hizmetlerin karşılığı ise, 27 Ocak 2004 günü 300 kiloluk kasanın buradan alınıp götürülmesi oldu. Sırtımdan hançerlendim. Emniyet bütün birimleri ile bu olayın üzerine gittiği halde en ufak bir iz bulunamadı."
    <br/>
    <br/>
    Avukat Yelekçi'nin bütün bu sözlerinden en can alıcı olanını şüphesiz "Sırtımdan hançerlendim" cümlesi oluşturuyor. Çünkü Yelekçi, 27 Ocak 2004 gecesi kasayı alıp götürenlerin "Emniyet'in içinden" kişiler olabileceğini ima ediyor. Bu yöndeki sorumuza cevap verirken, "Adi hırsızlık dahil her ihtimali değerlendiriyorum. Ama, normal bir hırsızlık olsa, bugüne kadar yakalanan yüzün üzerindeki kasa hırsızından hiç mi birisi bir şey söylemezdi?" diyor. Girdiği bütün alengirli davalara rağmen, "Çoluk, çocuğuma bir kuruş haram yedirmedim" diyor. 20 yıldır İstanbul polisinin davalarını üstlenerek ülkeye hizmet ettiğini anlatırken, "Polis olmasa Türkiye'de 3—4 ihtilal olurdu" diyen Yelekçi, ihtilaller önlemiş olan İstanbul polisinden kasasını içindekilerle birlikte bulup geri getirmesini bekliyor.
    <br/>
    <br/>
    Kasanın içindekiler
    <br/>
    <br/>
    Sonuçta, 300 kiloluk "sır kasa" olayının sebebi muhtemelen şu sorularda gizli: Pazar gecesi Adil Serdar Saçan, neden Avukatı Yelekçi'yi aradı? Eski polis müdürü Saçan'ın 45 gün önce meydana gelen depo baskını olayında ve bu olayda isminin yer alması bir rastlantı mı? Avukat Yelekçi'nin "Hayatımı garanti altına alacak notlar" dediği defterde ne tür bilgiler vardı? Kasada saklanmayı gerektirecek kadar hayati öneme haiz diğer bilgi ve belgeler neydi? İsmi polisle özdeşleşmiş olan ve bazı sol gruplarca "Kontrgerilla'nın avukatı" olarak anılan İlhami Yelekçi bir örgütün planlı gasp eylemine mi maruz kaldı? Yoksa failler, sadece 650 milyar lira değerindeki para ve ziynet eşyasını hedefleyen adi kasa hırsızları mıydı?
    <br/>
    <br/>
    Kuşkusuz, doğru sorunun hangisi olduğunu, başında dürüstlüğü ile tanınan Emniyet Müdürü Tayfur Erdal Ceren'in bulunduğu İstanbul Asayiş polisi belirleyecek. Biz, Avukat Yelekçi'nin anlatımıyla, 'sırlar kasası'nda neler bulunduğunu belirterek yazımızı noktalayalım. İşte onun açıkladığına göre kasanın içindekiler: "Şifreli bilgileri içeren not defteri, Sıkıyönetim soruşturmalarından bugüne 43 yılın çok önemli bazı belgeleri, 100 bin doları bir iş adamı arkadaşına ait olmak üzere 185 bin dolar, 45 bin euro, beş bin İsviçre Frangı, 200 sterlin, yeni düğün yapmış çocuğuna ait yüze yakın bilezik, yüz elliye yakın cumhuriyet altını, annesinden kalma eski 12 altın, Merkez Bankası'ndan hatıra altın, hediye edilmiş altın kalem, çakmak ve tespihler, reşat altınlar, eşine ait iki metrelik altın zincir, annesinden miras kalma burma bilezikler, İngiltere'deki kızının bilezikleri, birkaç Trabzon bileziği, bir arkadaşına ait 500 bin dolarlık birkaç alacak senedi, birkaç arkadaşına ait çeşitli miktarda çekler."
    <br/>
   </br>
  </font>
  <br/>
  <!---- YAZI SONU ----------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=13583), [web.archive.org (arşiv bağlantısı)](http://web.archive.org/web/20060116102411/http://www.aksiyon.com.tr:80/detay.php?id=13583)
