# Niye sadece biz?

*Faruk Mercan Bilinmeyen-tarih*

<div>
 <p>
  <font>
   Yavuz Çaylan, 1958’in sonbaharında Malatya’nın kenar mahallesi Boztepe’de dünyaya geldi. Babası Sümerbank fabrikasında işçiydi. İlk ve ortaokuldan sonra, Malatya’nın ünlü Turan Emeksiz Lisesi’ne kaydoldu. Liseyi bitirdiği 1975’te babası da fabrikadan emekli olduğundan, ailesi ile birlikte İstanbul’a geldi. Bir konfeksiyon atölyesi açtılar.
   <br/>
   <br/>
   1977’de üniversite imtihanında Adana İktisadi ve Ticari İlimler Akademisi’ni kazandı. Sokaklarda birbiri ardına cinayetlerin işlendiği günleri yaşıyordu Türkiye. 1 Şubat 1979’da sıradışı bir cinayet meydana geldi. Başbakan Ecevit’e yakınlığı ile bilinen Milliyet Gazetesi Başyazarı Abdi İpekçi, İstanbul’da öldürüldü. Olaydan beş ay sonra İstanbul’da katil zanlısı olarak Mehmet Ali Ağca yakalandı. Mehmet Ali Ağca sorgusunda Yavuz Çaylan’ın ismini verdi. İddiaya göre, Ağca’yı olay yerine arabayla götürüp getiren kişi Çaylan’dı. Polis, Çaylan’ı Adana’da gözaltına alıp İstanbul’a getirdi. Çaylan ve Ağca, polis sorgularından sonra Selimiye Kışlası’na ve Maltepe Askeri Cezaevi’ne konuldular. Sıkıyönetim Askeri Mahkemesi’ndeki yargılama sonucunda Çaylan, Ağca’nın eylemini sonradan öğrendiği halde onu yetkili makamlara ihbar etmemek suçundan 3 yıl hapis cezası aldı.
   <br>
    <br>
     Bahçeli’yi genel başkan yapan ekipteydi
     <br>
      <br>
       12 Eylül askeri müdahalesi olduğunda Yavuz Çaylan, Çorlu Cezaevi’ndeydi. Selimiye Kışlası’nda 2-3 ay, Maltepe Askeri Cezaevi’nde bir yıl kaldıktan sonra, İstanbul Paşakapısı Cezaevi’ne, oradan da Çorlu’ya nakledilmişti. 12 Eylül’den sonra, Sıkıyönetim Askeri Mahkemesi’nin verdiği üç yıllık hapis kararı üst mahkeme tarafından bozuldu. Yeniden yargılanan Çaylan’a bu kez, Ağca’nın eylemine iştirak etmek suçundan 10 yıl hapis cezası verildi. 1979 Haziran ayında 21 yaşında bir üniversite öğrencisi olarak girdiği cezaevinden, 1984 sonunda çıktı. 1991’e kadar İstanbul’da ailesinin tekstil işiyle uğraştı. 1991-94 yılları arasında eşi ve çocukları ile birlikte Macaristan’da yaşadı. Tekstil ağırlıklı ticaret yaptı.
       <br>
        <br>
         Türkiye’ye dönmesinden sonra da, İstanbul Laleli’de, Rusya’ya parça deri ihraç eden şirketini kurdu. 1997’de ise Milliyetçi Hareket Partisi’nde fiilen politikaya girdi. Mehmet Gül’ün MHP İstanbul İl Başkanlığını aldığı 1997’de Çaylan da il yönetimine girdi ve İstanbul’da partinin teşkilatlandırma başkanı oldu. Çaylan ve arkadaşları, 1997’de MHP’deki liderlik yarışında Tuğrul Türkeş’e karşı Devlet Bahçeli’yi desteklediler. Bahçeli’nin genel başkanlığında yapılan olağan kongrede Çaylan, MHP’nin en üst karar organı niteliğindeki Merkez Karar Kurulu’na girdi. Üç yıl partinin Merkez Karar Kurulu’nda görev yapan Çaylan, Ağustos 2000’de İstanbul il başkanlığı için aday oldu. Ancak, medyadan yükselen, “İpekçi cinayeti sanığı MHP il başkanı adayı” sesleri üzerine geri çekildi. Desteklediği Hasan Hüseyin Ceylan il başkanı seçildi, kendisi de il başkan vekili görevini üstlendi.
         <br/>
         <br/>
         Erken seçim kararı alınınca milletvekili adayı oldu ve İstanbul’da 146 adayın yarıştığı teşkilat yoklamasına katıldı. İstanbul’un Avrupa yakasında Bakırköy’den Silivri’ye kadar uzanan 3. bölgede 54 aday içinde MHP tabanından en çok oyu o aldı. Ertesi gün gazete manşetlerindeydi ve bir anda MHP’de büyük bir sarsıntıya yol açtı. Ankara’da Genel Merkezi’n şimşeklerini üzerine çekti. MHP lideri Devlet Bahçeli sert bir açıklama yapıp, İstanbul’da teşkilatın oluşturduğu milletvekili listesini beğenmediğini, hiç kimsenin partiyi “lekelemesine” müsaade edilmeyeceğini belirtti. Ve 11 Eylül günü MHP’nin Yüksek Seçim Kurulu’na verdiği aday listesinde Yavuz Çaylan’ın ismi yer almadı.
         <br/>
         <br/>
         Ağca ve İpekçi cinayeti
         <br/>
         <br/>
         MHP’nin olay adamı haline gelen Yavuz Çaylan’la konuşmamızda, hikayeye en başından başladık ve 1979 yılına gittik. Acaba, Abdi İpekçi cinayeti öncesinde Mehmet Ali Ağca’nın davranışlarından herhangi bir şey sezinlemiş miydi? Çünkü Ağca, onun mahalle ve çocukluk arkadaşıydı. O da 1958’de Malatya Boztepe’de dünyaya gelmişti. Çaylan’ın bu soruya cevabı şöyle oldu:
         <br/>
         <br/>
         “Ben şimdi bu saat itibariyle, onu sezinlemiştim; arkadaşımdı, bunu böyle yapmış, yapmamış hiç tartışmam. Mahkeme bir karar vermiş, ben cezaevine girip yattım. Hiç onu da tartışmıyorum, yattım. Türkiye’de bir ben yatmadım ki. Bütün siyasetçiler, bütün üniversite öğrencileri yattı. Bir kısmı ceza aldı, bir kısmı öldürüldü, bir kısmı hayatını mahvetti. Bu sadece ülkücü hareketle alâkalı da değil. Sağda olan, solda olan, ülkücü olan, komünist olan kendisini idealist sayıyordu. O günün şartlarında da birşeyler yapmak gerekiyordu.”
         <br/>
         <br/>
         Hasan Fehmi Güneş sorguyu yönlendirdi
         <br/>
         <br/>
         Çaylan Adana’dan alınıp İstanbul’a sorguya getirildiğinde İçişleri bakanı Hasan Fehmi Güneş, İstanbul Emniyet müdürü ise Hayri Kozakçıoğlu’ydu. Çaylan, Hasan Fehmi Güneş’i anlatırken, “Onun derdi olayın gerçeği değildi. Bizim ülkücü oluşumuzdan MHP ile bir illiyet bağı kurulsun istiyordu. Yavuz ceza almış, almamış biz önemli değildik. Mehmet Ali’nin sorgusuna bizzat katıldığını kendisi zaten itiraf etti” diyor. İstanbul Emniyeti siyasi şubede o tarihte sol kökenli bir kadro bulunduğunu, bu ekip tarafından sorgulandığını belirten Çaylan, “Solcuların sorgusunu da sağ görüşlü polisler yapıyordu” diyor. Yıllar sonra o günleri hatırlayıp Güneş ve Kozakçıoğlu’na tepkisini dile getirirken; “Bugün Hasan Fehmi Güneş de, Hayri Kozakçıoğlu da, 19 yaşındaki çocuğunu versinler bana. Ben yapamam da, işkenceci birini bulayım, 19 gün işkence yapsınlar, eğer Türkiye’deki bütün satanistlerin suçunu kabul etmezse ben hiçbir şey bilmiyorum” sözlerini kullanıyor ve İpekçi davasının tekrar görüşülmesi halinde beraat edeceğine inanıyor.
         <br/>
         <br/>
         Güneş’in MHP’de ajanları vardı
         <br/>
         <br/>
         Çaylan, Hasan Fehmi Güneş’in MHP içinde ajanları olduğunu da iddia ediyor; “Saffet Alyaz diye bir arkadaşımız, zannediyorum Fikirtepe Eğitim Enstitüsü müdür muavininin vurulması davasından 36 yıl ceza aldı. Adamı kimse bulamıyor. Partinin içerisine bir ajan gönderiyor. O ajan her gün partiye gidiyor, orada seminerlere katılıyor. Sonra gidiyor diyor ki ‘Falan olayı filan şahıs işlemiştir’. Saffet Alyaz’ı alıyorlar, dayak, işkence, mahkum ediyorlar. Bu arkadaşı (ajanı) şahit getiriyorlar. Adam itiraf etti. Dedi ki, ‘Beni Hasan Fehmi Güneş görevlendirdi. Üsküdar MHP’ye gittim, oralarda bulundum.’ Adam itiraf edince savcı bu davadan çekildi. En sonunda Yargıtay bozdu ve Saffet Alyaz beraat etti.”
         <br/>
         <br/>
         Ülkücü görünce solcu olduklarını hatırlıyorlar
         <br/>
         <br/>
         Yavuz Çaylan, milletvekili adayı olması üzerine medyadan yönelen karşı rüzgarın arkasında, 1970’lerdeki olaylarda ve 12 Eylül döneminde yaşananların bir hesaplaşma biçiminde sürdürülmesini görüyor. Kendisine ve İbrahim Çiftçi’ye yönelik saldırı atağında medyada kümelenmiş bu eski hasımlarının büyük rolü olduğuna inanıyor ve o yılların önde gelen eylemcilerinden Nuri Çolakoğlu ile Ali Kırca gibi isimleri anıyor. Dev Genç’te, Dev Sol’da yetişen isimlerin bugün medyada olanlarının milyon dolarlarla maaş alıp liberal ve Amerikancı olduklarını, ülkücüleri gördüklerinde kırmızıyı gören boğalar gibi geçmişte solcu olduklarını hatırladıklarını belirtiyor. Oysa artık bu kişilerle bir problemlerinin kalmadığını belirten Çaylan şöyle devam ediyor:
         <br/>
         <br/>
         “12 Eylül’de ceza alanlar suçlu, beraat edenler suçsuz diye bir şey yok. Suçsuz bir adam ceza alıyor, suçlu bir adam beraat edebiliyordu. Şimdi değiştik, arındık, sosyal demokrat olduk diyorlar. Söylediğiniz zaman da diyor ki, ‘Kardeşim evet biz bu cezayı aldık ama biz faşist cunta zamanında ceza aldık. Sayılmaz ki bu’ diyor. Ama aynı faşist cuntadan biz ceza alınca bizimki haklı. Bugün gasptan yatmış Eşber Yağmurdereli kahraman, beraat etmiş bir İbrahim Çiftçi halen katil. Burada bir çelişki var.”
         <br/>
         <br/>
         MHP’yi dönüştürüyorlar
         <br/>
         <br/>
         Yavuz Çaylan, milletvekili aday listesine konulmamasından çok, Genel Başkan Bahçeli’nin, “Partiyi hiç kimsenin lekelemesine müsaade edilmeyecektir” sözlerine kırılmış. “Biz liste dışında kaldığımıza göre demek ki MHP’yi lekeleyecek kişiler bizmişiz, bu bizi yaralamıştır” diyor. Sadece İstanbul’da değil, Çorum, Antalya, Elazığ, Malatya, Kütahya’daki teşkilat yoklamasında liste birincisi çıkan isimlerin hiç aday listesine alınmadığını belirterek, MHP’de topyekün bir strateji uygulandığını vurguluyor. Ona göre MHP’ye bir misyon çiziliyor ve MHP’nin “dönüştürülmesi” amaçlanıyor. Alparslan Türkeş döneminde 1995 seçimlerinde, imaj ve vizyon uğruna MHP ile bağları daha zayıf olan, dışarıdan insanların milletvekili adayı yapıldığını, sonuçta MHP’nin barajı aşamadığını hatırlatıyor. Bugün MHP’de yaşanan sürecin 1995’te yaşanan sürece tam benzemese bile, Türkiye genelinde bir sıkıntı yaşandığını belirtip şöyle devam ediyor:
         <br/>
         <br/>
         “Milliyetçi Hareket Partisi’nde şu anda olan, partide bir prensip, bir ilke, bir strateji çizilmiş, o stratejide bize yer olmadığını anlatıyorlar. Ben bunu saygıyla karşılıyorum. Neticelerini göreceğiz. İnşaallah iyi olur. Ama bizim kalbimizi kırmaya, bizi refüze etmeye hiç kimsenin hakkı yok. Türkiye genelinde listenin dışına konulan arkadaşlara Genel Başkan, ‘Bu dönemde Türkiye zor bir süreçten geçiyor, partinin sizin adaylığınızdan dolayı sıkıntıları olabilir, siz aday olmayın’ derdi. Biz de bunu emir kabul ederdik. Benim ismim üzerinden MHP’ye zarar verenleri dışlıyoruz deyip Türkiye’de bir sürü insanı böyle yaptığınız zaman sıkıntı doğar. Benim MHP’de olmam MHP’yi kirletmez, beni MHP’den aforoz ettiğiniz zaman da MHP temiz olmaz. Milletvekili adayı olmak için profesör olmak lazımsa, o zaman ben beş sene burada çalışacağıma, giderdim İngiltere’de bir okula kaydolurdum, diplomamı alırdım, doktora yapardım.”
         <br/>
         <br/>
         Niye sadece biz?
         <br/>
         <br/>
         Bugün 43 yaşında, beş çocuk babası olan Yavuz Çaylan, milletvekili adayı olmasıyla yaşadığı sıkıntılı günleri anlatırken, üzerinde durulmaya değer şu tespitleri de yapıyor:  “Geçmişte yaşananların faturasının hepsini bize kesmelerine kızıyorum. Biz bedelimizi ödedik, haklı veya haksız. Ben diyorum ki mahkeme bir karar verdi, kendime göre vicdanen haksız bir karar bu. Bugün alsınlar namuslu hukukçular varsa, dosyamız sıkıyönetimde duruyor. Bütün bunlardan sonra Ecevit dünyanın en iyi adamı olarak yine iktidara geliyor, Demirel dünyanın en iyi adamı olarak yine iktidara geliyor. Hiçkimse sormuyor ki, ‘Kardeşim sen akşam televizyondan demeç veriyordun, faşistler şöyle diyordun ertesi gün kaç kişi ölüyordu, komünistler şöyle diyordun sabah kaç kişi ölüyordu?’ Yani niye sadece biz.”
         <br/>
         <br/>
         Kazadan önce Çatlı’yı uyardım
         <br/>
         <br/>
         Konuşmanın sonunda Yavuz Çaylan’a, “Abdullah Çatlı’yı tanır mıydınız?” sorusunu yöneltiyoruz. “Tanırdım. Abi derdik ona” diyor; “Ben 12 Eylül öncesinde burada görmedim. İsim olarak biliyoruz. Onlar firar dönemlerinde İstanbul’a gelmişlerdi. Ben Adana’daydım. Sonra biz cezaevine girdik, onlar yurtdışına gitti. Ama cezaevinden çıktıktan sonra, buraya geldiği zaman görüştük.”
         <br/>
         <br/>
         Aydınlık dergisinde, ‘2. MİT raporu’ adı verilen ve Abdullah Çatlı’nın Mehmet Özbay kimliği ile Türkiye’de bulunduğunu deşifre eden doküman çıkınca, Çatlı’yı uyardığını belirtiyor: “Durduk yerde çıkmaz bu işler. Okuyunca bir sıkıntı, operasyon olduğunu anladım. Bir iki sefer görüştüm. Dikkatli olun dedim. Nasıl bir ilişki içerisinde, ne yaşıyordu bilmediğimden uyardım kendisini. Aydınlık’ın bu yayınlarının sonucunda bir şeyler olabilir diye. Bunu birilerinin çıkarttırdığını, bunu bildiğini söyledi.”
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 642 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1895), [web.archive.org (arşiv bağlantısı)](http://web.archive.org/web/20050301175952/http://www.aksiyon.com.tr:80/yazdir.php?id=1895)
