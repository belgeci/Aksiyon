# 28 şubat'ta rtük-bçg kavgasi

*Faruk Mercan 2003.04.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   28 Şubat döneminde RTÜK ile BÇG arasında ilginç bir tartışma yaşanmış, bu arada frekans ihaleleri sorun olmuştu. Kanal ve frekans ihaleleri kısa bir aradan sonra şimdi de AK Parti hükümetinin gündeminde.
  </font>
 </div>
 <div id="newsText">
  <font class="detail-text">
   28 Ekim 1999 günü Başbakan adına Radyo ve Televizyon Üst Kurulu'na (RTÜK) bir yazı geldi. Yazının ekinde, ilginç bir "istihbarat raporu" yeralmaktaydı. Dönemin RTÜK Başkanı Kutlu Savaş gelen yazıyı ve ekindeki raporu okuduğunda gözlerine inanamadı. İstihbarat raporunda RTÜK üyelerinin çoğunun "irtica yanlısı" olduğu iddia edilmekteydi. Rapora göre, RTÜK'ün merkez ve bölge birimlerinde "kilit görevlere" Atatürk düşmanları yerleştirilmişti. RTÜK'ün İstanbul'daki hizmet binasının taşeron işleri irticacı bir şirkete verilmiş, iş bitirilmeden parası ödenmiş ve bu iş yarım kalmıştı. İstihbarat raporu şöyle devam etmekteydi: "Milletin parası irticai kesime yedirildi."
   <br/>
   <br/>
   Raporda isim verilerek, RTÜK İstanbul Bölge Müdürü'nün irticacı olduğu belirtilmekteydi. İddialar bunlarla sınırlı değildi. Bazı televizyon ve radyolarda yayınlanan program isimleri verilerek, RTÜK'ün bunlarla ilgili işlem yapmadığı öne sürülmekteydi. Dönemin RTÜK Başkanı Kutlu Savaş, bir komisyon kurarak araştırmasını yaptığı bu istihbarat raporu için, 2,5 ay sonra Başbakanlığa zehir zemberek bir cevap verdi. Ama Savaş'ın bu cevabından önce, sekiz yıldır kanal ve frekans ihalesini geciktiren, devleti bir kaç yüz trilyondan mahrum eden olaylar zincirini anmak gerekiyor.
   <br/>
   <br/>
   1994'te Meclis'ten geçen bir kanunla kurulan RTÜK'ün görevi en geç dört ay içinde kanal ve frekans planlamasını yapıp, ihale sürecini başlatmaktı. Belirlenen sürede de planlama yapıldı. Ardından, ortadaki karmaşanın önüne geçmek için yeni radyo ve televizyonların kurulmasını durduruldu. Plana göre, kanal ve frekans ihalesi 1996'da yapılacaktı.
   <br/>
   <br/>
   Ancak, ihale süreci sadece RTÜK'ün kontrolünde değildi. MGK, Ulaştırma Bakanlığı, Türk Telekom, Telsiz Genel Müdürlüğü gibi pek çok kurum işe müdahildi. İşler RTÜK'ün istediği hızla gitmiyordu. Derken 28 Şubat süreci geldi, çattı. MGK, ihale sürecinin durdurulmasını isteyince, 1997 sonunda dönemin Başbakanı Mesut Yılmaz, bu talebi RTÜK'e iletti. Üst Kurul da ihaleleri süresiz erteleme kararı aldı.
   <br/>
   <br/>
   Devletin kurumları arasında, ihale süreci için 1998 yılında bir uzlaşma noktasına gelinir gibi oldu. Milli Güvenlik Kurulu, frekans ihalesine girecek kuruluşların devletten "güvenlik belgesi" alma mecburiyeti getirilmesini istedi. Hükümetin girişimiyle bunun için bir yönetmelik çıkarılıp Resmi Gazete'de yayınlandı. Ancak RTÜK ile Başbakanlık ve MGK arasındaki bu kriz bitmedi. Mayıs 1999'da RTÜK, kanal ve frekans ihalesine girecek 16 ulusal televizyon kanalı için bütün işlemleri tamamlamıştı. Kuruluşların güvenlik belgeleri ise bir türlü düzenlenmiyordu. Bu belgeyi düzenleme görevi Başbakanlığa aitti.
   <br/>
   <br/>
   Bu durumda, ülke genelinde yayın yapan 260 televizyon ve 1200 radyo, devlete hiçbir ücret ödemeden kanal ve frekansları kullanmaya devam etti. Ayrıca, yeni radyo ve TV'lerin kurulması mümkün olmadığından bu alanda bir de fiili tekel oluşmuş oldu. İhaleleri yapıp bu işi noktalamak isteyen RTÜK Başkanı Kutlu Savaş, 16 Ağustos 1999 günü Başbakan Bülent Ecevit'e bir yazı göndererek, güvenlik belgelerinin tanzimi için talimat vermesini istedi. Savaş, Ecevit'ten bu talimatın çıktığına dair bir yazı beklerken, RTÜK'ün irtica ile içiçe olduğunu öne süren istihbarat raporunu önünde buldu. Raporun, Batı Çalışma Grubu ve onun devamı olarak Başbakanlık'ta kurulan Başbakanlık Takip Kurulu'nca düzenlendiği anlaşılmaktaydı. Öteki iddialar her neyse, dokuz RTÜK üyesinden beşinin irtica yanlısı olduğu suçlaması yenilir, yutulur bir iddia değildi.
   <br/>
   <br/>
   Raporda isim ve olay belirtilen konular hakkında soruşturma yapıp altı dosya hazırlayan Savaş, Başbakanlığa cevap verdi. Cevabın bazı bölümleri, sözkonusu istihbarat raporunu hazırlayan kişiler hakkında aynı sertlikte kaleme alınmıştı:
   <br/>
   <br/>
   "İftira ve mücerret isnatlara cevap vermek dahi gereksizdir. Ancak bürokrasi koridorlarındaki indi, subjektif, haksız ve yakışıksız iftira ve dedikoduların bir istihbarat raporunda yeralması Üst Kurulumuzca teessüfe şayan bulunmuştur... Sorumsuz, yetkisiz, mevzuattan habersiz bilgi derleyiciler, tek gözlük kullanarak iftiraya varan yorumları yaparken gerçeklerden uzaklaştıklarını fark bile edememektedirler..."
   <br/>
   <br/>
   Savaş, "İrtica yanlısı kurul üyelerinin sayıca çok olduğu" isnadı doğruysa, bunun hukuken takibi gereken bur suç olduğunu hatırlatarak, şöyle devam etmekteydi: "Üst Kurulumuzda irtica yanlısı Kurul üyelerinin sayıca çok olduğu ibaresi en az beş üyenin durumuna işaret etmek hedefindedir. İddia, mutlaka araştırılması, belgelenmesi gereken bir noktaya işaret ettiği cihetle bu konuda ve gerekli araştırmaların mutlaka yapılması yönündeki Üst Kurulumuz talebi Başbakanlığın acil talimatına sunulmaktadır... Merkez ve bölgelerde kilit görevlere Atatürk düşmanlarının yerleştirildiği iddiası da araştırılmalı, gerekli bilgi ve belgeler Üst Kurulumuza iletilmelidir. Üst Kurulumuz gereğini süratle yapmayı taahhüt etmektedir. Dedikoduların, iftiraların değil, tatminkâr bilgilerin gereğinin süratle yapılacağı hususu, Başbakanlığın bilgilerine arzolunur..."
   <br/>
   <br/>
   RTÜK'ü hedef alan suçlamalarda en ilginç konulardan biri de, İstanbul'daki hizmet binasının taşeron işlerinin irticacı bir şirkete verilmiş olması iddiasıydı. Kutlu Savaş, Başbakanlığa gönderdiği yazısında bu iddiaya da şu cevabı verdi: "İstanbul Gayrettepe binamız taşeron işlerinin BİAT isimli irticai bir şirkete verildiği, iş bitirilmeden hakedişin ödendiği, işin yarım kaldığı ve bu yolla milletin parasının irticai kesime yedirildiği ifadeleri bütünüyle haksız, yersiz iftira mahiyetindedir. Dosyanın tetkikinden görüleceği üzere, Gayrettepe hizmet binamız için dört kamu kuruluşundan teklif istenmiş, en ucuz teklifi veren TÜSTAŞ; ihlayi anahtar teslimi ve sabit fiyattan yapmak üzere seçilmiştir. 175 milyar liralık ihale bedelinden 3,675 milyar lira ceza kesilmiş, yapılması vazgeçilen işler kesintisi ile tadilat bedeli, 12 milyar lira eksiği ile ödenmiştir. Muhatabımız sadece ve sadece TÜSTAŞ olmuş, yazılı sorumuza karşılık TÜSTAŞ, taşeronun GENTAŞ isimli bir firma olduğunu beyan etmiştir. TÜSTAŞ ve GENTAŞ'ın çimentoyu, kum veya çakılı, yahut elektrik aksamını, irticai mağazalardan alıp almadıkları ise ilgi ve yetki alanımızın dışındadır. BİAT isimli irticacı firma ise tarafımızdan bilinmemekte, tanınmamakta, Üst Kurulumuzla ilişkisi bulunmamaktadır. İstihbarat raporunun sadece Üst Kurulumuza iftira atmak amacıyla yazılmış olduğuna inanmak istemediğimizden, TÜSTAŞ veya taşeronu GENTAŞ ile BİAT arasında bir ilişki olmuşsa, bunun tarafımıza yansımadığı, sözleşmedeki bedeli eksiğiyle ödediğimiz, BİAT tarafından alınan bir para mevcut ise bu meblağın ilgili şirketin kasasından çıktığının tahmin edildiği belirtilmekle yetinilecektir... İstanbul eski Bölge Müdür Vekili'nin irticacı olduğu da yine Başbakanlığa ait bir iddia idi. Üst Kurulumuz Hukuk Müşavirlerinden Yaşar Sevük, uygun kimliği ve tecrübesi ile sekiz üyenin ittifakıyla bu göreve atanmıştır. Bölge Müdür yardımcılığına atama yapmak ise şimdiye kadar gündeme hiç gelmemiştir."
   <br/>
   <br/>
   RTÜK ile Başbakanlık arasındaki ihale gerginliği burada bitmedi. Nitekim bugüne kadar da ihale yapılamadı. Konunun bazı uzmanlarına göre, aslında kavganın perde gerisinde "İstanbul sermayesi" bulunmaktaydı. İstanbul, doğrudan RTÜK'ün karşısına çıkmak yerine, Başbakanlık üzerinden RTÜK ile savaşıyordu.
   <br/>
   <br/>
   AK Parti iktidarının ilk günlerinde konu yeniden gündeme geldi. RTÜK hiç olmasza ihale yapılana kadar radyo ve televizyonların, kullandıkları kanal ve frekanslar karşılığı devlete belirli bir kira ödemesi için Başbakanlığa yazı yazdı. Bunun için başbakanın Haberleşme Yüksek Kurulu'nu toplayarak karar çıkarması gerekiyordu. Ancak Başbakan Abdullah Gül, RTÜK'ün bu önerisini Haberleşme Yüksek Kurulu'nun göndemine almadı. AK Parti'nin hazırladığı bazı kaynak paketlerinde, kanal ve frekans ihalesinden gelecek gelir için 1,6 katrilyon gibi yüksek rakamlar telaffuz ediliyor. RTÜK yetkilileri, "Yıl sonuna kadar ihale işini bitirmeye kararlıyız" derken, Başbakan Recep Tayyip Erdoğan'ın bu konuda nasıl bir tavır alacağı şimdilik bilinmiyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=08087C190CF335B58E2AA386DC8502D1?newsId=9324), [web.archive.org (arşiv bağlantısı)](http://web.archive.org/web/20120413071650/http://www.aksiyon.com.tr:80/aksiyon/newsDetail_getNewsById.action;jsessionid=08087C190CF335B58E2AA386DC8502D1?newsId=9324)
