# Bakan odasında gizli kaydın hikâyesi

*Faruk Mercan 2001.10.27*

<font class="agenda2NewsSpot">
 Aktaş'ın 3 ay süren İçişleri Bakanlığı sırasında yaptığı en 'iz bırakan' olay işadamı Korkmaz Yiğit'le gürüşmesini gizlice kaydetmesiydi. Yiğit'in Aktaş'la görüşmesini sağlayan kişi Jefi  Kamhi'ydi.
</font>
<font class="newsDetail">
 1983'te iktidara gelen Başbakan Turgut Özal'ın yaptığı valiler operasyonunda görevde bıraktığı üç validen biriydi. 12 Eylül döneminde Ağrı'ya vali olarak gönderildi. Özal bir süre sonra memleketi Malatya'ya aldı.
 <br/>
 <br/>
 Kutlu Aktaş, 1999'a kadar 36 yıl süren devlet hayatında yaşadıklarını 'Misyon'adlı kitapta topladı. Bu adı vermesine şaşırmamak gerek çünkü devlet görevini "hayatının misyonu" olarak görmesiyle bilinir. Bu yüzden devlet hayatında her cumhurbaşkanı ve her başbakanın ilgisine mazhar oldu.
 <br/>
 <br/>
 Devletin en muteber valisi
 <br/>
 <br/>
 Örneğin, 12 Eylül döneminde Ağrı Valisi iken, kışların çok sert geçtiği burada halkın kömür ihtiyacını daha seri gidermek için Eleşkirt'te bir kömür madeni açıp işletmeye başlayınca, Enerji Bakanlığı tarafından "maden kaçakçılığı" yapmakla suçlamıştı. Ankara'ya gidip konuyu Başbakan Bülent Ulusu'ya anlattığında Ulusu, Enerji Bakanı Serbülent Bingöl'ü arayarak şöyle der: "Devlet kaçakçılık yapmaz. Size Ağrı Valisi'ni gönderiyorum. Sorununu dinleyip yardımcı olun" diyor. Böylece Aktaş'ın açtığı kömür madeni için hemen Maden Kanunu'nda değişiklik yapılır.
 <br/>
 <br/>
 Her valinin İzmir ya da İstanbul'a atanması beklenmez. Bu isimlerin hem ayırıcı bazı özelliklerinin olması hem de Ankara'da devletin zirvesinde geniş bir mutabakat zemininde kabul görmeleri gerekir. Kutlu Aktaş, işte bu isimlerin de başında gelir. Bu yüzden o yalnızca "Özal'ın Valisi" değil aynı zamanda Kenan Evren'in de valisiydi. 32 yıllık hayat arkadaşı Tülay Hanım'ı kaybetmesinden sonra, 1999'da Sema Ramazanoğulları ile ikinci evliliğini yaptığında nikah şahitleri Kenan Evren ve Rauf Denktaş'tı.
 <br/>
 <br/>
 1941'de Adana'da dünyaya gelen Kutlu Aktaş, 1958'de girdiği Mülkiye'yi 1962'de bitirdikten sonra "maiyet memurluğu" ile başlayan yöneticiliğini, 1999 seçimleri öncesinde Bağımsız İçişleri Bakanlığı ile noktaladı. 36 yıl süren kaymakamlık ve valilik görevlerinden sonra bu makamların siyasi patronluğu koltuğuna oturmasıyla doruğa çıkmış oldu.
 <br/>
 <br/>
 Özal gibi kalkınmacıydım
 <br/>
 <br/>
 İçişleri Bakanı iken, Türkbank skandalında isminden sözettiren Korkmaz Yiğit'le yaptığı görüşmeyi banda kaydetmesiyle, 1998'den itibaren Türkiye'de beklenmedik bir dizi olayın gelişmesini tetikleyen Aktaş'la İstanbul Mecidiyeköy'deki bir ofiste konuştuk. Aktaş, Turgut Özal'la ilk karşılaşmasının 1960'lı yıllarda olduğunu anlatıyor:
 <br/>
 <br/>
 "Turgut Bey'le ilk karşılaşmam 1967-70 arası. O zaman Kayseri Aladağ'da bir çinko projesi vardı, onun için geldiler. Turgut Özal Planlama Müsteşarı'ydı. Ben de Kayseri Yahyalı kaymakamıydım. Her iki üç ayda bir gelirlerdi. Geldiklerinde uğrarlardı, bir çay içer madene giderlerdi. 12 Eylül'den sonra ben Ağrı Valisi'ydim, kendisi de başbakan yardımcısıydı. O arada özellikle sınır ticareti konusunda bir veya iki defa görüşmemiz oldu. Asıl bizim yakınlığımız 1983'te iktidara geldikten sonra oldu. 56 valinin 53 tanesi değişti, biz üç kişi kaldık. Bir sene sonra Ağrı'da şeker fabrikasının açılışı oldu, ona geldi. Arkasından tuğla fabrikası yaptık, ona geldi. Geliş gidişlerinde yapılan işlerden dolayı bir yakınlık oldu. 1984-85 yıllarında Tahran'da yapılan karma ekonomik kurul toplantılarına beni de dahil etti. İki veya üç defa Tahran'a gittik. 1986 yılına kadar üç sene daha Ağrı'da kaldım. Malatya Valisi alınınca arkadaşları önerilerde bulunmuşlar. 'Ben doğu illerinin birinde valimi buldum' demiş."
 <br/>
 <br/>
 3,5 yıl Malatya'da görev yapan Aktaş'ın İzmir Valiliği görevi ise 7,5 yıl sürüyor, ardından da İstanbul'a geliyor. Aktaş, Özal ile gelişen yakınlığının sebebini şöyle açıklıyor: "Benim çalışma tarzım kalkınmaya yönelik. Özal'la bizim frekansımız çok yakın tutuyordu. O da altyapıya, kalkınmaya son derece önem veriyordu."
 <br/>
 <br/>
 Cemevinde polis müdüründen uzunhava
 <br/>
 <br/>
 Kutlu Aktaş'ı nasıl ki Turgut Özal keşfettiyse, Aktaş da bugünlerin vazgeçilmez İstanbul Emniyet Müdürü Hasan Özdemir'i keşfetti. Ağrı, Malatya ve İzmir valiliği görevleri sırasında Hasan Özdemir'le birlikte çalışan Kutlu Aktaş, İstanbul Valisi olunca Ankara'ya, "Hasan Özdemir'i de İstanbul'a istiyorum" dedi. Böylece 1997'de İstanbul'un yönetimi Aktaş-Özdemir ikilisine geçti.
 <br/>
 <br/>
 Kutlu Aktaş'ın Misyon kitabında İstanbul Emniyet Müdürü Hasan Özdemir'le ilgili ilginç bir bölüm yer alıyor. Cem Vakfı Başkanı Prof. İzzettin Doğan, Aktaş ve Hasan Özdemir'i Küçükçekmece'deki Cem Vakfı'na davet ediyor. Vali ve emniyet müdürünü cemevinin üst kadında kadınlı erkekli 200 kişilik bir grup karşılıyor. Konuşmalardan sonra tavuk ve pilavdan oluşan yemek yeniyor. Bu arada bir saz sanatçısı da Anadolu türküleri çalmaya başlıyor, ancak heyecandan sesi az çıkıyor. Hasan Özdemir'in daha önceki küçük toplantılarda bozlak türünden uzun havalar okuduğunu bilen Kutlu Aktaş, Özdemir'den bir bozlak okumasını rica ediyor. Ve Hasan Özdemir'in davudi sesiyle okuduğu bozlak bir anda salondaki havayı değiştiriyor.
 <br/>
 <br/>
 Aktaş, "Sonraki olayların önlenmesinde bu yaklaşımın büyük etkisini gördük. Zor günlerimizde bize hep yardımcı oldular" diyor. Hasan Özdemir'in amirlere karşı çok saygılı ve çok çalışkan bir insan olduğunu belirten Aktaş şöyle devam ediyor: "24 saat çalışan bir insan. Hasan Bey'le dört yerde beraber çalıştık."
 <br/>
 <br/>
 Korkmaz Yiğit'e gizli kayıt olayı
 <br/>
 <br/>
 Kutlu Aktaş'ın 5,5 ay süren "bağımsız" İçişleri Bakanlığı görevinde şüphesiz en fazla iz bırakan olaylardan biri, makamında İşadamı Korkmaz Yiğit'le yaptığı görüşmeyi banda kaydetmesi oldu. 30 Eylül 1998 günü yapılan ve sonraki bir çok soruşturmaya ön ayak olan bu bant kaydının üzerinden üç yıl geçti. Aktaş, "Bu görüşmeyi neden gizli kayıtla tesbit ihtiyacı duydunuz?" sorumuza şu cevabı veriyor:
 <br/>
 <br/>
 "Benden randevu istedi. O sırada Milliyet'i, Genç TV'yi, Yeni Yüzyıl'ı almak istiyor. Ondan sonra Türk Ticaret Bankası'nı alacak. Bir hesapladım, aşağı yukarı bir milyar dolar yapıyor. O arada bana geldi. Demek ki pazarlıklarını yapmış, İçişleri Bakanı olarak da gelip bana bilgi mi vermek istedi, çok randevu istedi benden. Ben de çekiniyorum. Eyüp Aşık, Alaattin Çakıcı'yla konuşmuş filan diye. Korkmaz Yiğit'in de adı geçiyor o sıralar. Ben başlangıçta randevu vermek istemedim. Sonradan bir milletvekili aracılığıyla randevu isteyince, özel kalem müdürüm, milletvekili var randevu verelim dedi. O zaman da Eyüp Aşık, Alaattin Çakıcı ile ne konuşup ettiğini kanıtlayamıyor. Aynı şey benim de başıma gelir, iyisi mi banda alalım biz, ne konuştuğumuz belli olsun dedim. Kendimi garantiye almak için, yoksa ondan bir bilgi almak için değil."
 <br/>
 <br/>
 Kormaz Yiğit için Kutlu Aktaş'tan randevu isteyen kişi İstanbul Milletvekili Jefi Kamhi'ydi. Kamhi, Türkbank ihalesi öncesinde Yiğit'i Hazine'den sorumlu Devlet Bakanı Güneş Taner'le de tanıştıran isimdi.
 <br/>
 <br/>
 Kutlu Aktaş, anılarında gizli bant kaydından sonra yaşanan ilginç bir olayı da aktarıyor:
 <br/>
 <br/>
 "Daha sonraki günlerde Korkmaz Yiğit tutuklandı. Beni hukuki değeri olmayan bant kayıtlarını açıklamaktan suçladı. İzmir'de benim ve çocuklarımın üzerine kayıtlı malları araştırdı. Buralardan birşeyler bulabilir miyim diye umutlandı. Ama çalıp çırpmayan bir devlet görevlisi olarak bana ve çocuklarıma ait hiçbir haksız malvarlığımız olmadığını gördü... Kanal 6 televizyonuna Ankara eski Belediye Başkanı Ali Dinçer'i çıkartarak, 1980 yılında bir soruşturmadan dolayı Ankara Metrosu'nun yapımını benim geciktirdiğim gibi mesnetsiz iddialarda bulunmasını sağladı."
 <br/>
 <br/>
 Tudjman karnıyarık ve dolma soruyor
 <br/>
 <br/>
 Kutlu Aktaş'ın Misyon kitabında pek çok anlamlı anı yer alıyor. Hırvatistan Cumhurbaşkanı Tudjman onuruna Efes otelinde verilen yemekte Dışişleri, mönüyü Fransız mutfağından seçiyor. Masaya yemekler gelmeye başlayınca Tudjman yanında oturan Aktaş'a dönüp şöyle diyor:
 <br/>
 <br/>
 "Sizin karnıyarığınız, dolmanız, baklavanız vardır. Onları neden ikram etmiyorsunuz. Biz bunları zaten Avrupa'da her zaman yiyoruz.?" Aktaş, "Tudjman haklıydı. Durumu bir yazıyla Dışişleri'ne bildirdim" diyor.
 <br/>
 <br/>
 Frakını Vitali Hakko'ya neden sattı?
 <br/>
 <br/>
 Cumhurbaşkanı Süleyman Demirel'in 1997'de İspanya'ya yapacağı geziye Aktaş da dahil ediliyor. İspanya Kralı Carlos'un Kraliyet Sarayı'nda vereceği akşam yemeği için frak giyeceklerdir. O güne kadar hiç frakı olmayan Aktaş için Demirel'in terzisi 200 dolara bir frak temin ediyor. Ancak Aktaş, bu sırada İstanbul'da olaylar olma ihtimali yüzünden geziye katılmıyor. 200 dolara aldığı frakı da aynı fiyattan Vitali Hakko'ya gönderip satıyor. Aktaş, emekli olduktan sonra İspanya'ya gitmiş. "Barcelona'ya gittim, gayet güzel bir şehir" diyor.
 <br/>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-8192-34-bakan-odasinda-gizli-kaydin-hik%C3%A2yesi.html), [web.archive.org (arşiv bağlantısı)](http://web.archive.org/web/20110429200251/http://aksiyon.com.tr:80/aksiyon/haber-8192-34-bakan-odasinda-gizli-kaydin-hik%C3%A2yesi.html)
