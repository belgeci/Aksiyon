# Ankara’dan uçurulan avcı

*Faruk Mercan 2005.06.20*

<div>
 <p>
  <font>
   Avcı'nın neden Ankara'dan gönderildiği sorusunun cevabını onun iki yıldır Ankara'da yürütmekte olduğu görevi sırasında yaptığı operasyonlarda ve uygulamalarında aramak gerekiyor. Devletin değerlerini temsil eden Avcı'nın çoğu defa parti değerleri ile çatıştığını kestirmek güç değil.
   <br/>
   <br/>
   Emniyet Teşkilatındaki bazı arkadaşlarının “Mösyö” diye hitap ettiği Hanefi Avcı’nın, iki yıldır Ankara’da yürütmekte olduğu Organize Suçlar ve Kaçakçılık Daire Başkanlığı görevinden ayrılması birkaç açıdan önem taşıyor. Görünüşte, eski daire başkanı mahkeme kararıyla döndü, dolayısıyla Avcı görevi bırakmak zorunda kaldı. Ama Ankara’da ilk defa bir bürokrat mahkeme kararıyla eski görevine geri dönmüyor. Böyle durumlarda genellikle sözkonusu kişiye, “Sizinle çalışmak istemiyoruz.” denerek onun da kabul edeceği bir görevlendirme yapılıyor. Çünkü MİT Müsteşarı’nın bile istifa etmek durumuna gelebildiği Ankara’da, sadece mahkeme kararı ile Organize Suçlar’ın başında durabilmek hemen hemen imkansız.
   <br>
    <br>
     Avcı olayında, örneğin eski daire başkanına Edirne veya başka bir ilin emniyet müdürlüğü önerilerek Avcı’nın görevini sürdürmesi sağlanabilirdi. Ama öyle olmadı. Edirne’ye atanan kişi Avcı’nın kendisi oldu. İkinci seçenek, Avcı’nın Ankara’da hemen hemen aynı önemde bir dairenin başına getirilmesi olabilirdi. Ama bu da yapılmadı. Edirne Emniyet Müdürlüğü’ne atanarak Ankara’dan da gönderilmiş oldu. Eski daire başkanının aldığı mahkeme kararının, Avcı’nın Ankara’da bu kadar etkili bir koltukta oturmasından hazzetmeyenlere, onu görevden alma fırsatını altın tepside sunduğu görülüyor.
     <br>
      <br>
       Sadece AK Parti değil, sağdan veya soldan hangi parti iktidara gelirse gelsin, Hanefi Avcı Emniyet’teki önemli görevlerden biri için doğal adaylardan biriydi. Çünkü otuz yıla ulaşan polislik kariyerinin büyük bölümünde, Diyarbakır’dan İstanbul’a kadar Türkiye sathında hâlâ sürmekte olan terör mücadelesinin bel kemiklerinden biri olan Avcı, tamamen devlete aidiyet duygusu içinde olan ve “devletin polisi” anlayışını temsil edenlerin başında geliyor. Onu yakından tanıyanlar, 1980’li yılların sonunda Diyarbakır’da Terörle Mücadele şube müdürü iken de, 1990’larda İstanbul’da istihbarat müdürü ve Necdet Menzir’in yardımcısı iken de, 1997 başına kadar Ankara’da Emniyet İstihbarat Dairesi’nin iki numaralı adamı iken de yakın çalışma arkadaşlarının birbirinden farklı siyasi anlayışlara sahip kişiler olduğunu belirtiyorlar. Bu sebeple 28 Şubat sürecinde 10 günlüğüne tutuklanıp Beypazarı Cezaevine konulduğunda onu ilk ziyaret edenlerden birinin Cumhuriyet Halk Partisi milletvekili Sabri Ergül olması boşuna değildi. Avcı, böylesine bir polislik anlayışını temsil ettiği için, 28 Şubatçılar bile onu en fazla 10 gün cezaevinde tutabildi.
       <br>
        <br>
         Edirne’ye gönderilmesini anlamak güç
         <br/>
         <br/>
         Normal şartlarda, Hanefi Avcı gibi Emniyet Teşkilatı’nın yetiştirdiği önemli bir ismin, 1997’deki Susurluk kazasından sonra altı yıl boyunca aktif bir görevden uzak tutulmasını, göstermelik gerekçelerle on günlüğüne de olsa cezaevine konulmasını, uzun süre birinci sınıf emniyet müdürlüğüne terfi ettirilmemesini ve son olarak Ankara’da bu olağanüstü birikiminden yararlanılacakken Edirne’ye gönderilmesini anlamak güç. Avcı, son iki yıl içinde Organize Suçlar Dairesi’nin başında iken de, gerek çetelerin üzerine giderken gerekse yolsuzluk mücadelesini yürütürken tamamen medyatik görüntüden uzak bir anlayışla hareket etti. Sırf Uzanlar operasyonu bile, onun her gün gazete manşetlerinde yer almasını sağlayabilirdi. Ama, operasyonun çeşitli safhalarında İstanbul’a her gelişinde dahi medyadan uzak durdu. Polislik hayatının önceki safhaları da hep bu şekilde sade ve gösterişten uzaktı. Bu yüzden Diyarbakır’daki terörle mücadele günlerinde Binbaşı Ahmet Cem Ersever ile yaptığı konuşmaları veya İstanbul’da Hürriyet Gazetesi Genel Yayın Yönetmeni Çetin Emeç’i öldürmekle suçlanan gruba yönelik yaptığı operasyon gibi yüzlerce hikayeyi hiçbir zaman kamuoyu ile paylaşmadı. Göbeğinde olduğu o kadar kritik olaylardan birini veya yaptığı yüzlerce operasyondan sadece birini bile kişisel ikbal için kullansa bunu elde edebilecekken bunlara hiç tevessül etmedi.
         <br/>
         <br/>
         Gerçekte böylesine muhafazakar ve gelenekçi bir polis müdürü olan Avcı’nın Susurluk kazasından sonra yaptığı açıklamalar ve 28 Şubat sürecinde ön plana çıkması tamamen o günkü şartların zorlamasıylaydı. Çünkü o konuşmasa Susurluk, Abdullah Çatlı’nın birkaç polisle ilişkisinden ibaret kalacaktı. Çünkü o 28 Şubat sürecinde televizyona çıkıp olayların iç yüzünü anlatmasa, o karmaşık olaylar zinciri, eski bir polis memuru olan onbaşı Kadir Sarmusak’ın Deniz Kuvvetleri’nden belge çalması gibi basit bir hikayeden ibaret kalacaktı. Avcı’nın her iki rolüyle de, Ankara’da çok geniş bir cephenin hedefi haline gelmesi doğaldı. Ancak, onun bu iki rolünden rahatsız olanlar bile, çok daha geniş bilgilere sahip iken devleti koruma güdüsüyle açıklamalarını son derece sınırlı tutmasını gözden kaçırmadı. Böylesine “devletçi” bir reflekse sahip olan Avcı, her iki rolünde de, devlet için lüzumlu olan sonuçların doğmasını sağlayarak kenara çekildi.
         <br/>
         <br/>
         Emniyete en yeni teknolojileri getirdi
         <br/>
         <br/>
         Zira, Hanefi Avcı, her zaman devletin terörle mücadele hafızalarından biriydi ve yapılan önemli yanlışlıkların tanığıydı. Ankara Devlet Güvenlik Mahkemesi Savcısı Talat Şalk’ın, “Biz ve polis 1993-95 arasında iyi çalışmasaydık ve terörün önüne geçmeseydik Türkiye’de yeni bir askeri müdahale olacaktı.” açıklamasını hatırlayın. Şalk’ın sözünü ettiği mücadelenin polis cephesindeki en önemli ayaklarından biri Avcı’ydı. O tarihlerde önüne geçilen en önemli olaylardan biri Ankara’da bazı üst düzey generalleri hedef alan ölümcül saldırı girişimiydi. Bu, sadece birkaç polisin kendilerini devlete adamasından ibaret bir olay değildi. Avcı ve arkadaşları dünyayı dolaşarak en yeni teknolojileri getirip bu gücü devletin terör mücadelesinde kullandılar. Bu hava Ankara’da öteki istihbarat kurumlarının da rekabet duygusu ile kendilerini yenilemelerini sağladı. Türkiye biraz da bu sayede terörün belini kırdı. Beypazarı Cezaevi’nde iken onu ziyaret edip birkaç Batılı polisiye yazarın kitaplarını götüren bir dostuna Avcı, cezaevinden çıktıktan sonra, “Getirdiğin o kitaplarda bahsedilen teknolojiler çok eski. 15-20 sene öncesine ait.” demişti. Türkiye, Avcı ve arkadaşları sayesinde bazı Batılı ülkelerin önüne geçen bir istihbarat teknolojisine erişti. Böylesine devlete adanmış bir polislik hayatı sebebiyle, devletin içindeki bazı yanlışlıkları 1997’de “cesurca” dile getirmekten çekinmedi.
         <br/>
         <br/>
         Böyle bir polis olduğu için daha 1980’lerin başında Mersin’de Komiser iken, altın trafiğini içeren ve dönemin pek çok ünlü bankacısını hedefleyen fezlekesinde dönemin kudretli başbakan yardımcısı Turgut Özal’ın ismine de yer vermekten çekinmedi. 28 Şubat sürecinde, televizyonda konuşurken Mehmet Ali Birand’ın ona yönelttiği “Korkmuyor musunuz?” sorusunu hatırlayın. Allah’a bir can borcu olduğunu belirtip, onun dışında kaybedecek bir şeyi olmadığı cevabını vermişti
         <br/>
         <br/>
         Avcı bu özellikleri sebebiyle, hakkı her gasp edildiğinde kendisini müdafaa edecek dayanaklar bulabildi. AK Parti iktidarı öncesinde bazı çevreler onun birinci sınıf emniyet müdürlüğüne terfi etmesini uzun süre engellemeye çalıştı. Avcı, 1997’de Susurluk kazası ve 28 Şubat’la ilgili açıklamaları yaptığı zaman ikinci sınıf emniyet müdürüydü ve Emniyet İstihbarat Daire Başkan Yardımcısıydı. Onun bir ile emniyet müdürü olması veya organize suçlar gibi bir dairenin başına gelebilmesi için öncelikle birinci sınıf emniyet müdürlüğüne terfi etmesi gerekirdi. Birinci sınıf emniyet müdürü olması demek, çok aktif bir konuma gelmesi demekti. Terfisinin görüşüldüğü Emniyet şûrasında, Emniyet Genel Müdür Yardımcısı Emin Aslan, yapılan bu haksızlığa tepkisini açıkça ortaya koyup kapıyı çarparak salonu terk etmeseydi, belki de Avcı terfi edemeyecekti. AK Parti iktidara gelince, bu sefer onun çok etkili bir göreve gelmesini engelleme çalışmaları yapıldı. Ama Başbakan Erdoğan, onu Organize Suçlar Dairesi’nin başına getirdi. Avcı’nın Ankara’dan gönderilmesinin, onu bu göreve getiren Başbakan Erdoğan’ın da isteğiyle gerçekleştiğine dair bir işaret bulunmuyor. Turgut Özal gibi kudretli bir başbakan bile, partisindeki dengeler sebebiyle çok sevdiği bazı bürokratları bazen koruyamamıştı.
         <br/>
         <br/>
         Avcı’nın neden Ankara’dan gönderildiği sorusunun cevabını onun iki yıldır Ankara’da yürüttüğü görevi sırasında yaptığı operasyonlarda ve uygulamalarında aramak gerekiyor. Devletin değerlerini temsil eden Avcı’nın çoğu defa parti değerleri ile çatıştığını kestirmek güç değil. Avcı’nın nasıl çalıştığını görmek istiyorsanız, göreve geldiği sırada kimlerin dışarıda, şimdi kimlerin içeride olduğuna bakın. Veya, Uzanlar operasyonuna ya da bazı siyasetçilere yakınlığı olan kişilere yönelik öteki operasyonlara bakın. İleride bu operasyonlardan bazılarının ayrıntıları açığa çıkarsa, kamuoyunun çok şaşıracağı ilişkiler ağının açıklığa kavuşacağı kesin.
         <br/>
         <br/>
         Ankara’ya daha güçlü dönebilir
         <br/>
         <br/>
         Avcı gitti, operasyonlar bitti diye düşünenler varsa, büyük bir yanılgı içine düşerler. Devletteki Avcı çizgisi ve anlayışını bitirmek artık mümkün değil. O sadece giderek kökleşen kolektif bir polisiye anlayışın görünürdeki yüzlerinden biri. Kaldı ki, 28 Şubat’ın bile ancak 10 gün cezaevinde tutabildiği Avcı’yı bitirmek de o kadar kolay değil. Avcı bu gücünü önceki bazı bürokratlar gibi elinin altında tuttuğu dosyalardan veya kaset arşivlerinden değil, Emniyet Teşkilatı’nda yeni nesli temsil eden binlerce genç emniyetçinin gönlündeki “şövalye” olmasından alıyor. O, “devlet gibi bürokrat” tanımlamasına uyacak en iyi isimlerden biri. Böyle bir bürokratın gücü oturduğu koltukla sınırlı olmuyor.
         <br/>
         <br/>
         Maraşlı orta halli bir Anadolu ailesinin çocuğu olarak ağabeyinin kefil olmasıyla aldığı burs sayesinde okuyup polis olan ve bileğinin hakkıyla Emniyet Teşkilatı’nın tepelerine kadar tırmanan Mösyö Avcı’nın Edirne’den Ankara’ya çok daha güçlü bir dönüş yapmasına kimse şaşırmasın. Belki de sorulması gereken sorular şunlar: Acaba Avcı neden bu kadar acilen Ankara’dan gönderiliyor? Asıl amaç, onun yokluğunun yol açacağı boşluktan yararlanıp planlı başka bir hedefe ulaşmak veya yok edilmesi planlanan bir hedefi kolaylıkla bertaraf etmek olmasın? Acaba Avcı, Ankara’da neleri engelliyordu ve engelleme gücüne sahipti?
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 5781 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22007), [web.archive.org (arşiv bağlantısı)](http://web.archive.org/web/20060529062513/http://www.aksiyon.com.tr:80/yazdir.php?id=22007)
