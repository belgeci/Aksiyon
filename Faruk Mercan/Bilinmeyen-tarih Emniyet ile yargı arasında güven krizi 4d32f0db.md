# Emniyet ile yargı arasında güven krizi

*Faruk Mercan Bilinmeyen-tarih*

<div>
 <font>
  <img border="0" height="1" src="/web/20041213074909im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041213074909im_/http://www.aksiyon.com.tr/resim/515/21.jpg" vspace="5"/>
  </p>
 </font>
 <font class="content">
  “Henüz ortaya çıkmamış olan 20 tane daha Neşter olayı var.” Bu sözü bir süre önce Ankara’da üst düzeydeki bir emniyet yetkilisi söyledi. Yirmi tane daha “neşterin” ne demek olduğunu görmek için, önce ‘Neşter Operasyonu’na bakmamız gerekiyor.
 </font>
 <p>
  <font class="content">
   Sosyal Sigortalar Kurumu’nun yaptığı ilaç ve tıbbi malzeme alımlarındaki yolsuzluğun soruşturması Yargıtay’a uzanınca işin rengi birdenbire değişmişti. SSK yolsuzluğu sebebiyle takibe alınan grup, aynı zamanda Ankara’daki bazı çok önemli davalarda istekleri doğrultusunda kararlar çıkarmakla suçlanmaktaydı. Soruşturmada tam sekiz Yargıtay üyesi, 32 hakim, savcı ve İstanbul’daki bazı büyük holdinglerin üst düzey yöneticileri ile avukatları soruşturma kapsamına alındı.
   <br/>
   <br/>
   Gruptaki kişilerin söz konusu Yargıtay üyeleri ve diğer yargı mensupları ile ilişkilerinde en önemli delillerden biri grup içi telefon konuşmalarıydı. İşte tam o günlerde toplanan Yargıtay Başkanlık Divanı, bu telefon dinlemelerinin suçlanan Yargıtay üyeleri aleyhinde “delil sayılamayacağına” karar verdi. Yargıtay’a göre dinlemeler mahkeme kararıyla yapılmamıştı ve bunlar kanun dışı delildi. Böylece soruşturmada ismi geçen sekiz Yargıtay üyesinden altısı hakkında işlem yapılmazken, sadece iki üyenin Yüksek Disiplin Kurulu’na sevkine karar verildi.
   <br/>
   <br/>
   Bu aşamadan itibaren, emniyet ile yargı arasındaki güven krizi resmen kamuoyu önüne taşınmış oldu. İlk patlama Alaattin Çakıcı’nın yurtdışına kaçmasından sonra meydana geldi. Başında Hanefi Avcı’nın bulunduğu Emniyet Organize Suçlar ve Kaçakçılık Dairesi’nin soruşturmasına göre, Çakıcı’nın Yargıtay’daki davasının seyrini etkilemek için devreye giren MİT Operasyon Dairesi yöneticisi Kaşif Kozinoğlu, Yargıtay Genel Sekreter Yardımcısı Ercan Yalçınkaya vasıtasıyla Yargıtay Başkanı Eraslan Özkaya ile defalarca görüşmüştü. Böylece Yargıtay, başkanıyla birlikte doğrudan tartışmanın odağına yerleşmişti. Bu süreç, Yargıtay Başkanı ile MİT Müsteşarı arasında yaşanan sert polemikler ve Yargıtay Başkanı’nın kamuoyu baskısıyla “mecburi izne” ayrılması ile sonuçlandı.
   <br/>
   <br/>
   Ancak, Yargıtay Genel Sekreter Yardımcısı Ercan Yalçınkaya hâlâ koltuğundaydı. Bu yüzden emniyet ile yargı arasındaki ikinci patlamanın hedeflerinden biri Yalçınkaya idi. Sedat Peker ve arkadaşlarına yönelik Kelebek operasyonunda ismi dosyadaydı. Yalçınkaya Yargıtay’daki görevinden alınıp Kazan ilçesine savcı olarak atanırken; bir gün sonra toplanan Yargıtay Başkanlar Kurulu, Başkan Eraslan Özkaya’yı, hakkındaki suçlamalardan dolayı akladı.
   <br/>
   <br/>
   Kelebek operasyonunda İstanbul polisinin nöbetçi mahkemeye sevk ettiği 24 sanığın hepsinin serbest bırakılmasının Emniyet kanadında yol açtığı infialin işte böyle bir arka planı var. Emniyet’e göre, aynı soruşturmada sanık olan üç avukat hakkında tutuklama kararı verilmesi, 24 sanığın tutuksuz yargılanmak üzere serbest bırakılmasını daha da şaşırtıcı kılmaktaydı. 24 kişinin birden serbest bırakılmasının Emniyet’in yargıya yönelik son yıllardaki yaklaşımına bir tepki olup olmadığı sorusunun cevabı yok. Yargı çevreleri, Emniyet’in dile getirdiği bu yorumları “aşırı tepkili” buluyor.
   <br/>
   <br/>
   Geçmiş yıllarda da zaman zaman polis ile bazı yargı kurumları karşı karşıya gelmişti. Ancak bunlar münferit olaylardı. Örneğin 1997’de İstanbul DGM, Emniyet’in toplatılmasını istediği bir gazete hakkında bu kararı vermeyince dönemin İstanbul Emniyet Müdürü Necdet Menzir, DGM ile bütün ilişkilerini kesti. Devreye Ankara’nın girmesiyle bu kriz çözüldü.
   <br/>
   <br/>
   Bu görünüm, 2000’de yapılan batık banka operasyonları ile değişti. Bu dönemde emniyet kanadı, yolsuzluk mekanizmasının yargının içinde ağırlıklı bir ayağı olduğu yolunda görüş belirledi. Nitekim operasyonlar aşama aşama bazı avukatlardan bazı hakim ve savcılara sıçramaya başladı. Neşter operasyonu ise, Cumhuriyet tarihinde yargıya yönelik en geniş kapsamlı soruşturmaydı.
   <br/>
   <br/>
   Üst düzey emniyet yetkilisinin, “Henüz ortaya çıkmamış 20 Neşter olayı var” sözü tam olarak açıklığa kavuşana kadar, Emniyet ile bazı yargı kurumları arasındaki güven krizinin süreceği anlaşılıyor.
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=16919&yorum_id=1), [web.archive.org (arşiv bağlantısı)](http://web.archive.org/web/20041213074909/http://www.aksiyon.com.tr:80/detay.php?id=16919&yorum_id=1)
