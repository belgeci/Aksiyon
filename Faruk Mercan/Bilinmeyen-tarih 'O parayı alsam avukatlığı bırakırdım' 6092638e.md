# 'O parayı alsam avukatlığı bırakırdım'

*Faruk Mercan Bilinmeyen-tarih*

<div>
 <font>
  <img border="0" height="1" src="/web/20041106202725im_/http://aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041106202725im_/http://www.aksiyon.com.tr/resim/448/58.jpg" vspace="5"/>
  </p>
 </font>
 <font class="content">
  Avukat Önder Öztürel, Neşter davasının ünlü sanığı Mehmet Nazif Edin’i ilk duruşmada tahliye ettirmeyi başardı. 59 sanığı savunan 110 avukatın birer milyon dolar aldığı iddiaları için, “1,5 trilyonu alan avukat, mesleği bırakır, çeker gider” diyor.
 </font>
 <p>
  <font class="content">
   “Ankara’da, yaman avukatların bu davada sanıkları savunsunlar diye birer milyon dolar avukatlık ücreti aldıkları kulaktan kulağa dolaşıyordu.” Bu satırlar, Sabah yazarı Necati Doğru’nun 1 Temmuz 2003 tarihli yazısından alındı. Doğru, tıbbî malzeme firmalarının dokuz yıl Sosyal Sigortalar Kurumu’na fahiş fiyatla kalp malzemesi satarak 5 katrilyon lira yolsuzluk yaptıkları iddiasına dayanan Neşter Operasyonu davasından söz ediyor. Aralarında Türkiye’nin en ünlü kardiyologları, Sağlık Bakanlığı görevlileri, SSK üst düzey bürokratları, doktorlar ve tıbbî malzeme firması sahiplerinin bulunduğu 59 sanık, 27 Haziran günü yapılan ilk duruşmada tahliye edildiler. Üstelik, 16 saat süren duruşmada tahliye kararı gece yarısı 02.00’de çıktı, davanın önde gelen dokuz sanığı “100’er bin dolar” kefaletle serbest bırakıldı.
   <br/>
   <br/>
   Yolsuzluklara karşı yazıları ile tanınan Sabah yazarı Necati Doğru, yazısının devamında, davada 110 avukata karşı devletin haklarını Abdurrahman Özdemir ismindeki tek bir avukatın savunduğunu belirterek, “Helal olsun Türkiye, avukatların var” demekteydi. Gerçekten de, benzer pek çok davada sanıkların hiçbiri ilk duruşmada tahliye edilmedi. Örneğin, boyutları 5 milyar dolar olarak açıklanan “Örümcek Ağı Operasyonu”nda tutuklanan tekstilci Erol Maks Kohen, 18 aydan beri tutuklu bulunuyor. Egebank davasında Yahya Murat Demirel, iki yılı aşkın bir süre; Sümerbank’ta Hayyam Garipoğlu 18 ay tutuklu kaldı.
   <br/>
   <br/>
   Mehmet Nazif Edin; ünlü kardiyolog Profesör Derviş Oral ve Mehmet Ali Yılmaz’ın kardeşi Necmettin Yılmaz ile birlikte Neşter davasının üç ilginç sanığından biriydi. Kardeşi Esat Edin ile birlikte İstanbul’da varlıklı kesim için İstanbul Kemerburgaz’da Kemer Country adı verilen görkemli yerleşim yerini yapması ve Türkiye eski güzellerinden Sinem Güven’le nikâh masasına oturmasıyla ismini duyurdu. Nazif Edin’i, Neşter davasının sanığı yapan gelişme, kurduğu Onmed firmasıyla, “guidant” marka Amerikan kalp cihazlarını ithal edip bunu devlete satmaya başlaması oldu. Savcı Süha Aldan’ın iddianamesine göre Edin, devleti bu kadar zarara sokan kardiyoloji malzemeleri yolsuzluğunda etkin rol oynayan isimlerden biriydi. Hatta, iddianamenin 141 ve 142. sayfasındaki bilgilere göre firmaları kârlı, devleti zararlı çıkaran bu düzenin sürmesi için 2002 ortasında Amerikan Büyükelçisi Robert Pearson’un, dönemin Çalışma Bakanı Yaşar Okuyan’la görüşmesini sağladı. Görüşmenin amacı, devlete ihalesiz yapılan bu satış düzeninin sürmesiydi.
   <br/>
   <br/>
   Ocak ayında tutuklanan Edin’i bu davada Avukat Önder Öztürel savundu. Öztürel, Etibank davasında da Dinç Bilgin’in avukatıydı. Edin’in ilk duruşmada tahliyesini sağlayan Avukat Öztürel’le, Neşter davasını konuştuk:
   <br/>
   <br/>
   -Bu davada, benzerlerine göre alışılmadık bir hızla ilk duruşmada tahliyeler oldu. Neşter’deki bu hızlı tahliyeler normal mi?
   <br/>
   <br/>
   Ceza avukatı suç işlemiş adamın masum olduğunu ortaya koyan değil, suçluluğu sabitse hak ettiği cezayı yemesini sağlayan adamdır. Ceza muhakemesinde, filan davanın sanıkları içeride filan davanın sanıkları dışarıda diyemezsiniz. Ben de şu örneği veririm. A bankasının davasında yönetim kurulu üyelerinin tamamı tutuklandı, B bankasının davasında sadece başkan tutuklandı, yönetim kurulu üyeleri tutuklanmadı. Neşter davasında sanıklar ne kadar zaman sonra ilk defa yargıcın önüne çıktılar? 6 Ocak’ta tutuklandılar, 5 ay 21 gün sonra hakim önüne çıktılar.
   <br/>
   <br/>
   -Ama örümcek davasında Erol Maks Kohen hâlâ içeride...
   <br/>
   <br/>
   Bakın yanlış o... Yanlış örnek almayınız. Erol Maks Kohen içeride, Erol Maks Kohen ile beraber tutuklanmış sekiz sanık dışarıda. Böyle bir örnekleme yapamazsınız. Yani bir insanın içeride kalması mı gerekir? Ne kadar uzun süre tutuklu kalırsa, mahkeme o kadar doğru yargılama yapar anlamına gelir. Öyle saçma şey mi olur?
   <br/>
   <br/>
   -Tahliye için verilen kefaletler neden dolar üzerinden oldu?
   <br/>
   <br/>
   Ceza Mahkemeleri Usul Kanunu’nun 118. maddesinde bu konu açık seçik belirtilmiştir. Kefaletin miktarı ve cinsini tayin hakkı hakime aittir. Hiç yorum yapılmaz burada. Yargıç dolar bazında kefalet istedi...  O zaman ben de size şunu sorarım. Geçen gün, PETKİM şu kadar milyon dolara özelleştirilmedi mi? Türkiye’deki bütün kiralar niye dolara endeksli? Çarşıda pazarda dolarla alışveriş yapılır, devlet ihalesinde dolarla özelleştirme yapılır, kimse ağzını açmaz. Mahkeme 100 bin dolar teminat istedi diye niye olay olsun?
   <br/>
   <br/>
   -Bütün malvarlıkları üzerinde tedbir olan sanıklar bu 100’er bin doları nereden buldular?
   <br/>
   <br/>
   Bu insanların eşleri, dostları yok mu? Sadece bir tanesinin 175 tane bayisi var. Her bir bayi biner dolar verse, 175 bin dolar yapar.
   <br/>
   <br/>
   -Gece yarısı tahliye olayı?
   <br/>
   <br/>
   Gece yarısı tahliye olayı yok. Duruşma gece yarısı bitti, tahliyeler gündüz yapıldı. Duruşma cuma günü 24.00’ü geçti, cumartesi 02.30’da bitti. Devlet Güvenlik Mahkemesi olağanüstü çalıştı. Onur duydum. 18 saatlik bir tempo gösterdi. Bu ilk defa görülen bir olay değil. Devlet Güvenlik Mahkemelerinde, İstanbul’daki banka davalarında gece yarılarına kadar, bitmediyse ertesi gün devam eden yargılamalar vardır. Çok sanıklı davalarda bunlar normal. 34-35 kişi sorguya çekildi.
   <br/>
   <br/>
   -Şu soruya cevap verir misiniz? Türk insanı kobay olarak kullanılmıştır deniyor.
   <br/>
   <br/>
   Kendi müvekkilim açısından konuşuyorum. Müvekkilim Mehmet Nazif Edin’in Türkiye’ye ithal ettiği, stent denen kalp damarlarını açan cihaz, Amerika’da FDA’dan geçmiş, onaylanmış cihazlar. Türk Standartları Enstitüsü Türkiye için ne ise, FDA da Amerika için o. Hatta bütün dünyada kabul gören bir kuruluş bu. Amerika’da ilaç firmaları ve gıdacılar bunlardan izin almadan piyasaya çıkamıyorlar. İki sene hayvanlar üzerinde deneme, iki sene klinik deney gibi, dört-beş sene süren çok ciddi deneylerden sonra üretime izin veriliyor. İşte Türkiye’ye ithal edilen stent’lerin tamamı buradan geliyor. Bu stent’lerin Türkiye’de  insanlar üzerinde denenmesinin anlamı olur mu, gereği var mı?..
   <br/>
   <br/>
   -Şimdi Neşter davasında bir İsrail bağlantısından söz ediliyor. İddianameye göre, İsrailli tıp uzmanı Eva Bondy, Türkiye’de kalp hastalarını kobay olarak kullanıp birtakım denemeler yapmış?
   <br/>
   <br/>
   Onu bilemem. Ona bakarsanız, iddianamede ölümlerden bile bahsediliyor. Ama ortada ölüm yok. Savcı, ölümle ilgili duyumlar alıyorum deyip iddianamesine geçmiş. Ama ölümle ilgili duyum aldığı zaman onu soruşturmak da savcının görevi değil mi?.. Eğer Türkiye’ye İsrail stent’i geliyorsa, belki denebilir ki İsrailli adamların bunu kendi stent’leri üzerinde yapması makul. Veya, dersiniz ki, bir stent yapıyoruz, bunları kimin üzerinde deneyelim, gidelim geri kalmış ülkeler üzerinde deneyelim, belki mümkün. Ama Amerikan stent’leri için İsrailli adamlar niye Türkiye’ye gelsinler? Amerika’dan ithal edilen bu tip stent’ler, zaten denetimden geçmiş.
   <br/>
   <br/>
   -Eva Bondy, Doktor Barbaros Dokumacı ile birlikte çalışıyormuş.
   <br/>
   <br/>
   Doktor Barbaros bu duruşmada ifade vermedi. Herhalde ifade verdiği zaman, Eva kimdir kim değildir anlatacaktır. Mehmet Nazif Edin bunun ticaretini yapıyor, uygulamasını yapmıyor. Stent takılan hasta farz edin ki ölmüş. Mümkün, ama neden ölmüş onu aramak lâzım.
   <br/>
   <br/>
   -Eva Bondy, İtalyan şirketinin Türkiye’deki temsilcisi. Almanya ve İsrail uyruklu bu şahsın, bilimsel çalışma adı altında, devlet hastanelerini laboratuar olarak kullandığı söyleniyor.
   <br/>
   <br/>
   Bunun yarısı değil, tamamı yanlış gibi geliyor bana. Almanya’dan ve İsrail’den gelecek adamlar Türkiye’de devlet hastanelerinde bunu yapacaklar. Bir şeyi ayıralım. Benim müvekkilimin konumu sadece stent satan adamdır, pil (kalp pili) satan adamdır. Devlet hastanelerinde eğer böyle bir şey yapılmışsa, bunu işleri tıbbî malzeme satmak olan adamlara niye bağlıyorsunuz? Devlet hastanesinde kim kobaylık yaptırmışsa, doktorsa bu, ondan hesap sorun. Eğer Türkiye’de üretilmiş stent varsa, bu stent’leri insanlar üzerinde deniyorlarsa yapanlara sorun.
   <br/>
   <br/>
   -Savcı diyor ki, “Bu işin arkasında Türkiye’nin gizli zenginleri var. Devlet, büyük bir ekonomik krize düşecek kadar yıllardır yolsuzluğa kaynak verdi. Ama artık tuz koktu ve dağ tükendi. Ülke soyuluyor, 68 milyon Türk insanı olarak biz buna göz yumuyoruz.”  Ama siz, Neşter olayında durumu bu kadar vahim görmüyorsunuz.
   <br/>
   <br/>
   Hayır, hayır... Rakamlara bakarsanız, ben bu rakamları, savunmamın temeli açısından tıbbî dergilerden, uzmanlardan yaptığım soruşturmalardan öğrendim. Sosyal Sigortalar Kurumu (SSK), 2001 yılında toplam 1 katrilyon 196 trilyon tutarında tıbbî malzeme almış. Bunun yüzde 87’si ilaç alımı, dolayısıyla geriye kalan yüzde 13, malzeme alımlarına gidiyor. Neşter Operasyonu’nda kullanılan malzeme kardiyoloji malzemesi. SSK’nın aldığı malzemeler sadece kardiyoloji malzemesi değil. Kardiyoloji ürünleri toplamı yüzde 2,8, bu da 27 milyon dolara tekabül ediyor. 2000 yılında SSK’nın kardiyoloji malzemesi alım miktarı yüzde 1,5 olmuş, bu da 15 milyon dolarmış. Bütün kardiyoloji malzemesine harcanan miktar bu. İki yıl için 42 milyon dolar. Bunun tamamı yolsuzluk olsa, 50-60 trilyon yapar.
   <br/>
   <br/>
   -Ama dava 1993’ten, 94’ten itibarenki alımları kapsıyor. Sizde örneğin 1998’in, 99’un rakamları da var mı?
   <br/>
   <br/>
   Onu bilmiyorum, dosyada hiç rakam yok. Bunlar SSK’nın hesaplarında vardır. SSK’nın hesaplarına savcı girebilirdi. Mesela benim müvekkilim Mehmet Nazif Edin, Onmed firmasıyla 2002’de girmiş bu mesleğe. Bende 2000, 2001 rakamları var. Ama 1993’te de senede 30 tane stent takılıyor idiyse eğer, bu rakam geriye gidecek. Bakın 2001’de 25 milyon dolar, 2000’de 15 milyon dolar olmuş. 1993’ün sonucu da, belki 300 bin dolar. Çünkü bu yaygınlaşan bir malzeme kullanımı. Geriye giderseniz azalır bu malzeme.
   <br/>
   <br/>
   -Peki bu malzemeler devlete pahalıya satılmamış mı? Firmaların devlete karşı birlikte hareket ederek tekel oluşturması sözkonusu değil mi?
   <br/>
   <br/>
   İnsan sağlığı için tek kriter ucuzluk olamaz. Gerekli ve en iyi malzeme sözkonusu olur. Devlet vatandaşın sağlığından sorumludur. Bu fiyatların oluşumu, hukukçuların, SSK bürokratlarının yapacağı şey değildir. Fiyatın oluşumu ekonomik dinamiklerle olur. SSK bürokratı, 200 liralık malı yüz liraya alıyorum diyemez.
   <br/>
   <br/>
   -Davaya katılan 110 avukatın birer milyon dolar vekalet ücreti aldığı söyleniyor...
   <br/>
   <br/>
   110 milyon dolar vekalet ücreti olur mu? 1,5 trilyonu alan avukatlar, mesleği brakır, çeker giderler.
   <br/>
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=2766&yorum_id=1), [web.archive.org (arşiv bağlantısı)](http://web.archive.org/web/20041106202725/http://aksiyon.com.tr:80/detay.php?id=2766&yorum_id=1)
