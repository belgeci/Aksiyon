# Analiz’den sonra Sentez’ledi

*Faruk Mercan 2006.02.06*

<div>
 <p>
  <font>
   MİT'in eski yöneticilerinden Mehmet Eymür, yakın tarihimizin pek çok karanlık noktasına "Sentez" adını taşıyan yeni kitabıyla ışık tutuyor. Eymür'ün anlatımları, Ermeni terör örgütü ASALA'ya yönelik operasyonlardan Öcalan'ın Suriye'den çıkarılmasına kadar uzanıyor.
   <br/>
   <br/>
   ‘Yahu bu adam solcu ağzı ile konuşuyor. Bu ne biçim ülkücü?’ Abdi İpekçi cinayetinin faili Mehmet Ali Ağca, 1979 ortalarında yakalandığında yapılan sorgusunun video kasedini izleyen dönemin Milli İstihbarat Teşkilatı (MİT) İstanbul Bölge Başkanı Nuri Gündeş'in ilk tepkisi böyle oluyor.
   <br>
    <br>
     Bu bilgi MİT eski yöneticilerinden Mehmet Eymür'ün yeni yayımlanan  ve "Sentez" adını taşıyan kitabında yer alıyor. Eymür, 1980'li yılların sonunda yayınladığı ve "Analiz" adını taşıyan anılarından sonra; yakın tarihimizdeki pek çok olayın perde arkasını "Sentez"de anlatıyor. Eymür, kitapta yer alan bütün olayların ya içinde bulunduğundan ya da yakın tanığı olduğundan; Abdullah Öcalan'ın Suriye'den çıkarılmasından, devletin ASALA'yı bitirmeye yönelik örtülü operasyonlarına kadar, yaptığı açıklamalar büyük önem taşıyor.
     <br>
      <br>
       Sentez okurları için tek güçlük, kitapta yer alan bazı isimlerin gerçek hayattaki karşılıklarını anlayabilmek oluşturuyor. Hukuk engellerini aşabilmek için, yakın tarihin önemli olaylarındaki bazı aktörlere, onları çağrıştıracak yeni isimler verilmiş. Okurlar için MİT yöneticisi "Nuri Baba"nın ve Avrupa'daki ülkücüleri ASALA'nın üzerine sevkeden MİT görevlisi "Mete Akkartal"ın kimler olduğunu tahmin etmek çok zor değil. Çünkü her iki isim de Meclis Susurluk Komisyonu'nun çalışmaları sırasında çokça kamuoyunun gündemine geldi. İstihbaratçı ağabeyi Mete ile Fransa'da buluşup Oradaki ASALA hedeflerine ülkücü arkadaşları ile bombalı eylemler düzenleyen "Ufuk"un da Abdullah Çatlı olduğunu söylemek mümkün.
       <br>
        <br>
         Mehmet Eymür'ün yeni kitabını önemli kılan konu başlıklarından üç tanesi özellikle ön plana çıkıyor. Bunlar Abdi İpekçi cinayeti, Abdullah Öcalan'ın Suriye'den çıkarılması süreci ve 1980'den sonra Kenan Evren başkanlığındaki Milli Güvenlik Konseyi'nin onayı ile Ermeni terör örgütü ASALA'yı bitirmeye yönelik yurtdışı operasyonlar.
         <br/>
         <br/>
         Eymür, Nuri Baba olarak andığı dönemin MİT yöneticisinin Abdi İpekçi'yi hiç sevmediğini belirtiyor. Çünkü İpekçi, Nuri Baba'yı da ilgilendiren bazı haberlerin gazetede yayımlanması için ondan gelen ricaları geri çevirmiş. Ama yine de Nuri Baba İpekçi cinayetinin aydınlanması için Mete Akkartal'ı görevlendirmiş. Ne var ki dönemin İçişleri Bakanı Hasan Fehmi Güneş, Nuri Babanın elemanlarını Emniyet'teki sorgulara sokmamış. Eymür, bu olay üzerine Nuri Baba'nın çok sinirlendiğini ve Güneş'e yeri geldiğinde bir ders verdiğini belirtiyor. CHP'li bakan Hasan Fehmi Güneş'in o dönemde başına gelen tek olay, İstanbul'da Aynur Aydan isimli bir kadınla fotoğraflanması oldu.
         <br/>
         <br/>
         İlginç olan hem İpekçi soruşturmasında hem de ASALA'ya yönelik eylemlerde aynı MİT görevlisinin, Mete Akkartal'ın ön plana çıkması. Fransa'da Ufuk ile buluşup onu ASALA üzerine sevkeden de, İpekçi cinayeti öncesi çeşitli yerlerde Ağca ile yolu kesişen de aynı Mete Bey. Uğur Mumcu, Papa suikasti öncesinde Ağca'nın İspanya'nın Mallorka adasına gittiğini ve 25 Nisan-9 Mayıs 1981 tarihleri arasında burada iki hafta kaldığını tesbit etmişti. Eymür, "Garip bir tesadüf eseri Mete Bey de o tarihte Mallorka'daydı. Hediyelik eşya satan bir kuruluşun müdürlüğünü yapıyordu." diyor. Görünüşte hediyelik eşya müdürü ama, Mete Bey o tarihte MİT'in görevlisi ve bir görevle buradaymış.
         <br/>
         <br/>
         Eymür'e göre Mete Bey ve Ufuk'un başrolde olduğu ASALA'ya yönelik operasyonlarda, kayda değer önemli bir sonuç çıkmadı; örtülü operasyon sınırlı birkaç eylemle kaldı. Fransa'da yaşananları bir polisiye hikâye gibi Mete Bey'in günlüğünden ayrıntılı olarak aktaran Eymür'ün en ilginç tezi ise şu: Susurluk ile ortaya çıkan ilişkilerin temelleri bu dönemde atıldı.
         <br/>
         <br/>
         PKK lideri Abdullah Öcalan, Suriye'den çıkarılması öncesinde, Eymür tarafından yönetilen iki ayrı operasyonla ortadan kaldırılmak istendi. Ancak ikisinden de sonuç alınamadı. Eymür, her iki suikastin başarıya ulaşmasını Türkiye içinden bazı çevrelerin sabote ettiğini belirtiyor. Kenya'da yakalanan Öcalan'ın 1998 başında Amerika tarafından Türkiye’ye verilmesini ise şöyle değerlendiriyor: "Öcalan’ın, sonradan elimizde patlayacak bir paket olarak  verilmesi ile Türkiye bir operasyona uğradı." İlginç olan, bir süre önce, Kara Kuvvetleri eski Komutanı Aytaç Yalman'ın da, "Acaba Öcalan'ı niye bize o dönemde verdiler? Sebeplerden biri Talabani ve Barzani'nin önünü açmaktı" demesiydi.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 761 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23308), [web.archive.org (arşiv bağlantısı)](http://web.archive.org/web/20060422113757/http://www.aksiyon.com.tr:80/yazdir.php?id=23308)
