# Devlet sahaya çıktı, Türk savaşçıları araştırdı

*Faruk Mercan 2004.11.15*

<div>
 <p>
  <font>
   Emniyet, cihad bölgelerindeki savaşlara katılmış olan 800 civarındaki Türk savaşçıyı Türkiye genelinde araştırdı ve onlara şu kritik soruyu sordu: “İstanbul’daki bombalama eylemlerini tasvip ediyor musunuz?” Cevapların yüzde doksanı, “Hayır” oldu.
   <br/>
   <br/>
   El Kaide’nin üç yolcu uçağıyla Amerika’da Dünya Ticaret Merkezi’ni ve Savunma Bakanlığı’nı vurmasına henüz 1,5 yıl vardı. Mısır’a resmi bir ziyaret yapan dönemin İçişleri Bakanı Sadettin Tantan’ın, Nil nehrinin kenarındaki Meridyen Oteli’nin havuz başında güneşlenirken okuduğu İngilizce bir kitap geziyi izleyen gazetecilerin ilgisini çekti. Pakistanlı yazar Ahmed Raşid’in yazdığı kitap, “Taliban” adını taşımakta ve Afganistan’daki Taliban yönetimi ile El Kaide lideri Üsame bin Ladin’i anlatmaktaydı.
   <br>
    <br>
     Tantan, cihad bölgelerinde bulunan Türk savaçıların günün birinde Türkiye’ye dönmeleriyle, çeşitli problemler yaşanabileceğini ilk fark eden siyasetçilerden biriydi. Cezayir’de 1992’de seçimleri büyük bir farkla kazanan, ancak askeri darbeyle yasaklanan İslami Selamet Cephesi (FİS) hareketinin temelini oluşturan kişilerin cihad bölgelerinde savaşmış olan Cezayirli savaşçılar olduklarını gören Tantan, aynı olayın Türkiye’de de yaşanabileceğini düşünmüştü. Çünkü, savaşçıların cepheden döndükten sonra, işleyen toplum düzenine intibakları zordu ve bu durum, çeşitli yeni hareketlerin doğmasına öncülük etmekteydi.
     <br>
      <br>
       Tantan’ın 2000 yılı mayıs ayında, havuz başında güneşlenirken dahi El Kaide ve Ladin’i bu kadar yakından izlemesine ve günün birinde bu hareketin Türkiye’ye bir yansımasının olacağını öngörmesine karşın, ABD’ye yönelik 11 Eylül 2001 saldırılarına kadar, cihad bölgelerine savaşmaya gitmiş olan “Türk savaşçılar” hakkında önemli bir çalışma yapılmadı.
       <br>
        <br>
         Emniyetin yakın ilgisi
         <br/>
         <br/>
         Ne zaman ki ABD, Afganistan’ı bombaladıktan sonra orada yaptığı operasyonlarda bazı Türk savaşçıları yakalayıp onlarla ilgili önemli bilgi ve belgeler elde etti, konu Emniyet’in de yakın ilgi alanına girdi. ABD’nin Küba körfezindeki Guantanamo esir kampına götürdüğü 11 Türk savaşçı ile Guantanamo’ya gidilerek görüşüldü. Onların verdiği bilgiler doğrultusunda Ankara ve İstanbul’da yapılan çalışmalarla bu savaşçıların sayısı ve profilleri elde edilmeye çalışıldı.
         <br/>
         <br/>
         Ancak yine de İstanbul’da bomba yüklü iki kamyonetle iki sinagoga saldırı yapıldığı 15 Kasım 2003 tarihine kadar, Türk savaşçılar potansiyel bir tehdit olarak görülmedi. Çünkü bu kişilerin El Kaide ile ilişkileri, El Kaide ideolojisi doğrultusunda Türkiye’de eylem yapma çabası olarak değil, cihad bölgelerinde savaşabilmek için askeri eğitim almak biçiminde algılanıyordu. Nitekim Çeçenistan, Kosova ve Bosna’ya savaşmaya giden insanların çoğu önce Afganistan’daki kamplarda askeri eğitim görüyordu. Ama, 15 Kasım günü iki sinagogda patlayan kamyonetler, en azından Türk savaşçılar içindeki bir grubun Türkiye’yi de artık savaş alanı olarak gördüğünü iyice açığa çıkarmıştı. Beş gün sonra, bu sefer İngiltere Başkonsolosluğu ve HSBC bankasında patlayan iki kamyonet, “Türk Savaşçılar” dosyasının acilen ve çok iyi irdelenmesi ihtiyacını ortaya çıkardı.
         <br/>
         <br/>
         Denebilir ki, Emniyet bütün gücü ve imkanlarıyla bu olayın üzerine gitti. Çünkü, İstanbul’da veya ülkenin herhangi bir yerinde üçüncü bir saldırı olması halinde Emniyet’in bu işin altından kalkması ve bunu topluma izah etmesi mümkün değildi. Gerçi İstanbul’daki dört bombalama olayını gerçekleştirenler yaklaşık 20 kişilik dar bir savaşçı kadrosu ve onların bazı yakın akrabalarından oluşmaktaydı, ama toplam sayıları üç bin civarında tahmin edilen Türk savaşçılar içinde Türkiye’de eylem yapabilecek bu türden yeni küçük gruplar olmayacağının bir garantisi yoktu.
         <br/>
         <br/>
         İşte bu noktada Türkiye çapında geniş bir araştırma yapılması kararı alındı. Türkiye’nin hemen her yöresinden; Afganistan’dan, Bosna, Kosova, Afrika gibi cihad bölgelerine gitmiş olan 800 civarında savaşçı ile temas kuruldu. Bu kişilere yöneltilen ilk soru, “İstanbul’daki 15-20 Kasım bombalama eylemlerini tasvip ediyor musunuz?” biçiminde oldu. Verilen cevapların yüzde doksanının “Hayır” çıkması aslında Emniyet’i şaşırtmadı. Çünkü, İstanbul’daki hadiselerden sonra, bombalama olayları ile fiilen bağlantısı olsun olmasın 100 civarında savaşçı ile yapılan konuşmalarda çoğunluk aynı cevapları vermişti. Nitekim İstanbul bombaları soruşturmasında sanık durumuna düşmüş hemen bütün savaşçıların pişmanlık dilekçesi vermesi de bunun göstergesiydi.
         <br/>
         <br/>
         Ancak İstanbul’daki soruşturma bir gerçeği daha ortaya çıkarmıştı. Irak’ta Amerikan güçleri ile savaşırken ABD bombardımanı altında ölen İstanbul bombacılarının lideri Habib Aktaş ve yanındaki üç-dört kişi, herhangi bir pişmanlık içinde değildi ve onlar için Türkiye de artık bir savaş alanıydı. Nitekim Habib Aktaş ve yanındaki bu kişiler, İstanbul’daki bombalamalardan sonra Amerikan güçlerine karşı savaşmak üzere Irak’a geçtiler. Habib Aktaş’ın 1 Eylül 2004 günü Irak’ta Amerikan ateşi altında öldüğü, sadece ölümünü gösteren video görüntüsü ile kesinleşmedi. Yakın arkadaşlarından biri Irak’tan Türkiye’deki eşini arayarak, “Habib şehit oldu. İnşallah ben de şehit olacağım” dedi.
         <br/>
         <br/>
         Mesut Çabuk “kurmay” bile olmuş
         <br/>
         <br/>
         Bu konudaki en dikkat çekici iki bilgi de, Şişli’deki Beth İsrael Sinagogu’nda patlayan kamyoneti kullanan Mesut Çabuk ve İngiltere Başkonsolosluğu’nda patlayan kamyoneti kullanan Feridun Uğurlu ile ilgili. Feridun Uğurlu, canlı bomba olmak için ne kadar istekli olduğunu anlatırken, “Direksiyonu kimseye kaptırmayacağım” diyordu. Mesut Çabuk ise, 2001 yılı Haziran ayında Afganistan’dan Türkiye’ye dönerken, El Kaide kamplarındaki eğitimlerinde, “kurmay” ve “komutan” unvanını almıştı. Çünkü, bütün askeri eğitim süreçlerini ve kamplardaki bütün aşamaları başarıyla tamamlayan sayılı savaşçılardan biriydi.
         <br/>
         <br/>
         Bu yüzden Emniyet için, Türk savaşçılar içinde Habib Aktaş, Feridun Uğurlu ve Mesut Çabuk gibi tamamen El Kaide ideolojisi doğrultusunda düşünen ve ileride Türkiye’yi yeniden bombalarla sarsabilecek olan başka kişiler olup olmadığının tespiti gerekliydi. Emniyet’in 800 civarında savaşçı ile yaptığı görüşmelere dayanan bu büyük araştırmanın en ilginç sonuçlarından biri burada ortaya çıktı. Türk savaşçıların yüzde 10’u, İstanbul’daki bombalama eylemlerini onaylamaktaydı. Savaşçıların yüzde 10’luk kısmında ise, gittikleri bölgelerdeki savaş şartlarından kaynaklanan “psikolojik rahatsızlıklar” meydana gelmişti. İşte bu iki kategorideki kişiler, potansiyel birer tehditti.
         <br/>
         <br/>
         Emniyet’in, bu tehdidi tamamen bertaraf etmek için Türk savaşçılarla diyalog kurarken oldukça dikkatli bir yaklaşım içinde olduğu görülüyor. Aslında bu yaklaşım, İstanbul’daki bombalama olaylarından sonra gözaltına alınan sanıkların sorgulamalarından itibaren başladı. Sanıkları sorgulayan kişiler; yeterli dini bilgiye sahip polisler arasından seçilirken, yer yer onlarla ikna yöntemine dayalı uzun konuşmalar yapıldı. Gözaltındayken her türlü dini vecibelerini yerine getirmelerine izin verilmesi de onları etkiledi. Nitekim, “siyasal mezunu bombacı” olarak bilinen Adnan Ersöz’ün İran’dan gelip polise teslim olması, eşi vasıtasıyla kendisiyle kurulan diyalog sayesinde oldu. Öte yandan, ölen canlı bombalardan Mesut Çabuk’un eşi Aysun Çabuk, iki çocuğunu tamamen doğru yolda yetiştireceğine dair polise söz verdi.
         <br/>
         <br/>
         Selefilik inancı
         <br/>
         <br/>
         Bu çalışmaların yanı sıra İstanbul Emniyeti’nde önemli bir gelişme daha yaşandı. Marmara Üniversitesi İlahiyat Fakültesi Profesörü Ramazan Ayvalı, polise “terör” semineri verdi. İstanbul bombacılarının ilham aldığı inanışlar konusunda polisi bilgilendiren Ayvalı, “Hakiki İslamiyet öğretilmezse, Ehli Sünnet itikadı öğretilmezse, sapık fırkaların bozuk itikatlarına sahip olacak bu insanlardan normal Müslümanların davranışlarını bekleyemezsiniz.” sözlerini kullandı. Polisin bu konularda bilgilendirilmesi önemliydi; çünkü, bu bilgi eksikliğinin geçmişte ilginç örnekleri ortaya çıkmıştı. Mesela bir operasyondan sonra bir evde, “Harameyn’in Geleceği” başlığını taşıyan bir doküman bulunmuş ve bu doküman kayıtlara, “Hamaney’in Geleceği” olarak geçmişti. Harameyn, Mekke ve Medine için kullanılan bir deyim iken, Hamaney İran’ın dini lideri Ali Hamaney’in soyadıydı. Bu bilgi eksikliğinin bir diğer örneği bombalar soruşturmasında ortaya çıktı. Bir gazetede çıkan haberde, “Bombacıların gerçek liderinin, El Kaide’nin teorisyenlerinden İbni Temmi olduğu öğrenildi.” denilmekteydi. Oysa El Kaide’nin “İbni Temmi” diye bir teorisyeni yoktu. Sözü edilen kişi, bombacıların kitaplarını okuduğu ve yüzyıllar önce yaşamış bir İslam bilgini olan “İbni Teymiye” idi.
         <br/>
         <br/>
         Bu noktada, İstanbul’daki bombalama eylemlerini yapan kişilerin İbni Teymiye ile birlikte kendilerine referans aldıkları “Selefilik” inanışı önem taşıyor. Bomba davasında, fiilen bombalama olayları ile ilişkisi olmayan ve eğitim seviyesi en yüksek sanıklardan biri olan Baki Yiğit, “Selefilik inancı nedir?” sorusuna şu cevabı veriyor: “Selef önde ilk gelenler anlamına gelir. Bunlar, Sahabe, Tabiin, Tebei Tabiin Salih zatların bulundukları zamandaki yaşantıları örnek alır. Selefi ise bunlara tabi olanlar demektir. Ben elimden geldiği kadarı ile bu büyük zatları örnek alıyor ve Selefilik akidesini yerine getirmeye çalışıyorum. Ben inanıyorum ki bugün ehli sünnet diye bilinen inanç saflığını yitirmiştir. İçinde kelam unsurları ve bidadlar barındırmaktadır. Asıl ehli sünnet dört imamımızın da içinde bulunduğu çağdaki inançtır. İbni Teymiye’nin yolunun bu dört İmamın çağının aynısı olduğunu beyan ederim. İslam düşmanları tarafından lanse edilen Vahhabiliğin de ne olduğunu anlamış değilim. Çünkü Muhammet bin Abdulvahap siyasi olarak ne tür bir hata yapmış olursa olsun akidevi ve Fıkhi açıdan İbni Teymiye’den, Ahmet bin Hanbel’den ve benzeri başka salih imamlarımızdan farklı bir yöneliş ve konumda değildir. Selefilik anti propagandaları, İslam ümmetini parçalamaya yönelik Yahudi ve emperyal oyunlardır. Türkiye’deki Selefilik anlayışı iki grupta toplanır. Bunlardan biri, Havariç yani Tekfircilerdir. Bunlar ‘cehalet mazeret değildir’ derler. Oysaki biz ehli sünnet inancında olanlara göre ise, cehalet kesinlikle mazerettir. Diğeri ise, suya sabuna dokunmayan, emperyalizme karşı çıkamayan, direniş ruhunu kaybetmiş bir anlayışın temsilcileridir. Bunlar muska takmanın şirk olduğuna verdikleri önemi, Allah düşmanlarına karşı hissetmezler. Oysaki cehalet özürdür gerçeği ile affedilebilirken, diğeri hiçbir şekilde kabul edilemez bir gerçektir.”
         <br/>
         <br/>
         “Selefilik akidevi bir görüştür”
         <br/>
         <br/>
         Sanıklardan İrfan Kavak, “Selefi” anlayışı benimseyenlerin kendileri gibi olmayanları “tekfir” seviyesinde reddettiklerini, yani İslam dışı bir çizgide gördüklerini belirtirken, bir diğer sanık Adnan Ersöz bu konuda şöyle diyor: “Selef önde ilk gelenler anlamına gelir. Salih zatların bulundukları zamandaki yaşantıları örnek alınır. Selefi, bunlara tabi olanlar demektir. Ben elimden geldiği kadarı ile bu büyük zatları örnek alıyor ve Selefilik akidesini yerine getirmeye çalışıyorum. Fakat beraber olduğum arkadaşlarımdan Habib Aktaş ve Gürcan Baç, Selefi anlayışında kendileri haricindekileri tasvip etmediklerini, akidelerini doğru bulmadıklarını söylerlerdi. Ancak, Selefilik akidevi bir görüştür. Bu akidede Selef alimlerinin taklidi anlamına gelir, sonradan ortaya çıkan tevilleri kabul etmeyen bir akımdır. Ben  İmam Tahavi’nin görüşlerini benimserim. İmam Tahavi, görüş olarak bir-iki nokta hariç, Selefiliğe yakındır.”
         <br/>
         <br/>
         Selefilik görüşünün tam olarak ne olduğu konusunda Zaman gazetesi yazarı Ali Bulaç’ın açıklamaları ise şöyle: “Selefilik adı, halef-seleften geliyor. Selefe, yani Müslümanların ilk nesline, Sahabe nesline dönüş anlamındadır. Selefilik, İslam düşünce tarihinde ana akımlardan biridir. Temel tezi Kur’ana ve Sünnet’e yani ilk kaynaklara dönüşü öngörüyor. Kur’an ve Sünnet’in dışındaki kaynakların, ikincil kaynak kabul edilmesi veya bunlara eleştirel bakılması esasına dayanır. Vahhabilik, Selefilik’ten büyük ölçüde etkilenmiştir. Fakat Vahhabilik bu yorumu aşırılaştırmış, Arap örf ve adetlerini alıp tamamiyle kabul etmiştir.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2582 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=18116), [web.archive.org (arşiv bağlantısı)](http://web.archive.org/web/20050723073543/http://www.aksiyon.com.tr:80/yazdir.php?id=18116)
