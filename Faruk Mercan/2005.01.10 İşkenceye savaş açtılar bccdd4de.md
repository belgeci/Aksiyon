# İşkenceye savaş açtılar

*Faruk Mercan 2005.01.10*

<div bgcolor="#FFFEF6">
 <font>
  <img border="0" height="1" src="/web/20060104083701im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20060104083701im_/http://www.aksiyon.com.tr/resim/527/40.jpg" vspace="5"/>
  </p>
 </font>
 <font class="content">
  <i>
   Emniyet Teşkilatı’nda son yıllarda çok önemli bir dönüşüm yaşanıyor. Her türlü işkenceye karşı olan emniyetçilerin oluşturduğu bu yeni dalga, artık işkenceyi “devlet için fedakârlık” olarak görmüyor.
  </i>
  <br>
   Yer İstanbul Emniyet Müdürlüğü Terörle Mücadele Şubesi. Sorgu odasındaki sandalyede oturan DHKP-C’liyi sorgulayan komiser yeni bir soru sormuştu ki, sandalyesinden fırlayan sanık, komiserin kulağını ısırdı. Kulağındaki acı yüzüne yansıyan komiser, kendisine saldıran bu DHKP-C’liye hiçbir şey yapmadan onu yerine oturttu ve sorguyu sürdürdü. Belki şaşıracaksınız, ama bu olay bir süre önce İstanbul’da aynen yaşandı. Oysa daha birkaç yıl önce, 7 Mart 1999 tarihinde Terörle Mücadele’nin aynı sorgu odalarında sendikacı Süleyman Yeter hayatını kaybetmişti.
  </br>
 </font>
 <p>
  <font class="content">
   İstanbul Emniyeti’ndeki gözaltı ve sorguları yakından izleyen gözlemcileri şaşırtan bir başka gelişme daha oldu. 15-20 Kasım 2003 tarihlerinde İstanbul’da meydana gelen patlamalardan sonra gözaltına alınıp sorgulanan ve büyük çoğunluğu tutuklanan 69 sanık içinden bir tek kişi çıkıp, “Bana işkence yapıldı.” iddiasını ortaya atmadı. Oysa bu tür davalarda daha birinci duruşmada sanıkların yaptığı ilk şey, uğradıkları işkence sebebiyle poliste verdikleri bütün ifadeleri reddetmekti. Sadece siyasi suçlardan dolayı gözaltına alınan sanıkların değil, Organize Suçlar Şubesi’nde ya da Narkotik Şubede uyuşturucu suçundan gözaltına alınan kişilerin de dışarı çıktıklarında anlattıkları işkence hikâyeleri dilden dile dolaşıyordu. Onlar da tıpkı terör şubesinde sorgulanan siyasi sanıklar gibi, polisteki ifadelerini mahkemede reddediyordu.
   <br>
    <br/>
    Tabutluktan günümüze işkence geleneği
    <br/>
    <br/>
    Bugün kamuoyunda ve medyada hâlâ güncelliğini koruyan ve “Manisalı gençler davası” olarak bilinen işkence tartışmasında, olayın meydana geldiği tarih 1995 aralık ayı. DHKP-C üyesi olukları gerekçesiyle gözaltına alınan 16 gencin işkence gördüklerini belirtmeleri üzerine on polisin yargılanması tam sekiz yıl sürdüğünden, Manisa olayı yeniymiş gibi tazeliğini korudu. 30 bin kişilik kadrosuyla Emniyet Teşkilatı’nın aynası olarak kabul edilen İstanbul’a baktığımızda ise, 1999 Martı’nda sendikacı Süleyman Yeter’in gözaltında ölümünden sonra siyasi gözaltılarda herhangi bir işkence vukuatı yaşanmadı.
    <br/>
    <br/>
    Bilinen ilk gözaltında ölüm olayı 1940’larda yıllardaki ‘tabutluk’larda yaşandı. Bir işkence geleneğimiz olduğundan, son birkaç yılda  bu konuda kayda değer bir olayın yaşanmaması işkence ve kötü muamelenin bittiğini garantilemiyor. Ancak, İstanbul’u sarsan bombalardan sonra sorguya alınan yüzlerce insandan hiçbirinin işkence gördüm iddiasıyla ortaya çıkmayışının önemli bir aşama olduğunu belirten üst düzey bir emniyet yetkilisinin şu sözleri büyük önem taşıyor: “Bugün hâlâ işkence yapmayı düşünmek ancak vatan hainliğidir.” Bu yaklaşım, polisin bazı şartlarda yaptığı kötü muameleyi mazur gören ve halen Emniyet Teşkilatı’ndan kısmen taraftar bulan ‘Dönmezer’in doping teorisi’ni geçersiz kılan yepyeni bir bakış açısıydı.
    <br/>
    <br/>
    Yakın zamanda vefat eden “ordinaryüs” unvanlı ünlü ceza profesörü Sulhi Dönmezer, polisin yaptığı işkenceye şu yaklaşımı getirmişti: “İşkenceden yargılanan polisler bana geldiler, dertlerini anlattılar. Baktım ki bunların hiçbiri psikopat, manyak, dayaktan zevk alan adamlar değil. Onların durumunu görünce spor müsabakasında doping ilacı alan sporcuları hatırladım. Doping alan sporcunun amacı başarılı olmak, müsabakayı kazanmaktı. Ama doping ilacı alması spor hukukuna uygun değildi. İşkence yapan polisler de cinayetin failini yakalamak, bombanın failini yakalamak için işkence yapmış. Bunu böyle tespit etmek gerekir. Teknolojinin olmadığı bir dönemde polise bu işin faillerini bul dendi.”
    <br/>
    <br/>
    Geçmişteki işkence olaylarına böylesine değişik bir yaklaşım getiren Dönmezer’in doping teorisini İstanbul Emniyeti Mali Şube eski Müdürü Salih Güngör’ün benzer bakış açısı tamamlıyor. Salih Güngör, suçun aydınlatılması ve delillerin bulunması için sanığa işkence eden polisin devlet ve vatandaş için bir “fedakârlık” yaptığını öne sürüyor. Salih Güngör, 1980 öncesinde “Pol-Bir”, “Pol-Der” diye siyasi kamplaşma yaşayan Emniyet Teşkilatı’nda milliyetçi polislerin kurduğu Polis Birliği’nin (Pol-Bir) isim babası olan emniyet müdürü. Pol-Bir’e karşılık sosyal demokrat polisler de Polis Derneği’ni (Pol-Der) kurmuşlardı. Örneğin Susurluk kazasında ölen Emniyet Müdürü Hüseyin Kocadağ, İstanbul’da asayiş müdürlüğü yapan Sedat Demir Pol-Der üyeleriydi. Buna karşılık Salih Güngör, Bolat Bolatoğlu gibi isimler de Pol-Bir üyesiydi.
    <br/>
    <br/>
    Siyasi kamplaşma
    <br/>
    <br/>
    Türkiye’de işkencenin elli yıllık tarihine bakıldığında, karşımıza çıkan önemli olgulardan biri, polisin geçmişte yaşadığı bu siyasi kamplaşma. Sağ eğilimli siyasi tutuklular, 1980 öncesi ve ihtilal dönemindeki işkenceler sorulduğunda, o yıllarda Ankara Emniyeti 2. Şube’de komiser olarak görev yapan Dürüst Oktay’ın adını anıyorlar genellikle. Dürüst Oktay, aynı zamanda Bahçelievler Katliamı olarak bilinen Türkiye İşçi Partili yedi gencin öldürülmesi olayını soruşturan ve o dönemde Abdullah Çatlı, Haluk Kırcı gibi ülkücülerin peşine düşen kişiydi. 12 Eylül döneminde Mamak Askeri Cezaevi’nde zorlu işkencelerden geçen dönemin Ülkü Ocakları Genel Başkanı Muhsin Yazıcıoğlu da, o dönemde yaşadığı işkenceleri “Copların Askerleri” kitabında anlatan MHP’li politikacı Rıza Müftüoğlu da, kendilerine işkence yapan kişilerden biri olarak Dürüst Oktay’ın adını veriyor.
    <br/>
    <br/>
    Sol görüşlü siyasi tutuklular ise aynı dönemin işkence olayları sorulduğunda, yakın tarihte İstanbul Emniyet Müdürü olarak da görev yapan ve halen Ordu Valiliği görevini sürdüren Kemal Yazıcıoğlu’nun adını anıyorlar. O dönemde “Komiser Kemal” olarak anılan Kemal Yazıcıoğlu, Ankara Emniyet Müdürlüğü bünyesinde kurulan Derinlemesine Araştırma Laboratuvarı (DAL) grubunda çalışıyordu. 1980’lerde sol gruplar, Yazıcıoğlu hakkındaki işkence iddialarını yoğun olarak dile getirdi. Sosyal demokrat politikacı Fikri Sağlar da, 1996’da meydana gelen Susurluk kazasından sonraki bir konuşmasında Kemal Yazıcıoğlu için, “12 Eylül faşist cuntasının işkence merkezi DAL’ın meşhur Komiser Kemal’i” deyimini kullandı.
    <br/>
    <br/>
    Ancak, farklı kanatlarda yer alıyor gözükseler de gerek Komiser Dürüst Oktay gerekse Komiser Kemal Yazıcıoğlu, terör ve şiddet ortamının getirdiği sıkıyönetim ve darbe dönemlerine egemen olan devlet anlayışının uygulayıcılarıydı. Yıllar sonra, Pol-Der üyesi bir polis müdürü olan Hüseyin Kocadağ’ın, ülkücü gençliğin liderlerinden Abdullah Çatlı ile Susurluk’ta aynı mercedeste bulunması da, bu sefer 1990’lı yıllarda yaşanan terör olaylarının ortaya çıkardığı bir sonuç oldu.
    <br/>
    <br/>
    Üç darbeyi teşkilatta yaşayan polisler
    <br/>
    <br/>
    Bir emniyet müdürü, Türkiye’nin yaşadığı darbeler ve terör ortamlarının Emniyet Teşkilatı’nda bugünlere kadar nasıl kalıcı izler bıraktığını şu sözlerle anlatıyor: “Teşkilatın şimdiki seçkinleri üç darbeyi de teşkilatta yaşadı. 30 yıllık bir emniyet müdürü meslek hayatının 15 yılını darbe uygulayıcısı olarak geçirdi. Böyle bir anlayışın zihinlerden tamamen silinmesi zor. Teşkilat seçkinlerinin bugün Avrupa Birliği uyum süreci yasalarını henüz algılayabildiklerini de düşünmüyorum. Diyarbakır’da Vali Efkan Ala ile Emniyet Müdürü Orhan Okur arasındaki kavgada da bunların izleri var. İşkence bir yöntem olarak bugün büyük ölçüde bitmekle birlikte görev anlayışımızda duruyor. Hakların kullanılmasında polis daha çok engelleyici oluyor. İşkence anlayışı böyle bir tutum olarak karşımıza çıkıyor. Herhangi bir gece kulübüne gidip müziği keserek, üzerinizi arayacağım, kolunuzu kontrol edeceğim demeye hakkımız var mı? Trafikte uygulama yaparken, hiçbir kural ihlali yapmamış kişiyi durdurup üfle demeye (alkol muayenesi) hakkımız var mı? Yine basınla ilgili ihlallerimiz var. Henüz suçluluğu mahkeme kararı ile kesinleşmemiş kişiyi basının önüne yem olarak atıp teşhir etme hakkımız var mı?”
    <br/>
    <br/>
    Bu sözlerin sahibi emniyet müdürünün sözünü ettiği Diyarbakır Valisi Efkan Ala ile Emniyet Müdürü Orhan Okur arasında ilginç bir çekişme yaşandı. Diyarbakır’da geçtiğimiz eylül ayında PKK’nın bir polis noktasına saldırısı ile iki polisin şehit olması üzerine şehirde Hevsel Bahçeleri denen bölgeye operasyon yapılınca, Diyarbakır Belediye Başkanı Osman Baydemir bu bölgeye girmek istedi, ancak Emniyet Müdürü Orhan Okur buna izin vermedi. Emniyet Müdürü ile Belediye Başkanı arasındaki sert tartışmaya Vali Ala’nın müdahil olduğu ve Emniyet Müdürü’ne, “Sen horoz musun, seni kim müdür yaptı?” dediği öne sürülüyor. Diyarbakır valisi, Türkiye’de kanunların Kopenhag Kriterleri’ne göre değiştiğini, vali olarak Diyarbakır’da yaptığı şeyin bu yeni kanunları uygulamak olduğunu belirtiyor.
    <br/>
    <br/>
    Diyarbakır’daki bu münferit tartışma bir yana, Emniyet Teşkilatı’nda bugün ivme kazanarak devam eden yeni bir sürecin varlığı artık pek çok kimsenin dikkatini çekiyor. İnsan haklarını öne çıkaran, yargısız infaz ve işkence olaylarına karşı çıkan bu sürecin belki de ilk dalgası 1990’lı yıllarda Diyarbakır’da kendini gösterdi. Terörün en yoğun olduğu o yıllarda Diyarbakır’da istihbarat şubesi müdürü olarak görev yapan Hanefi Avcı, burada JİTEM komutanı olarak görev yapan Binbaşı Ahmet Cem Ersever ve ekibinin yaptığı yargısız infazlara karşı çıktı. Ersever’e “yanlış yoldasın” diyen ve onu defalarca uyaran Avcı, aynı süreçte Mehmet Ağar, Korkut Eken, İbrahim Şahin üçlüsünün Emniyet Teşkilatı’nda uygulamaya koyduğu terörle mücadele stratejisini de onaylamadı. Avcı bu tarihlerde İstanbul’da istihbarat şubesi müdürü ve il emniyet müdür yardımcısı olarak görev yaptı.
    <br/>
    <br/>
    1997’de emniyetin büyük dönüşümü
    <br/>
    <br/>
    Terörle yoğun bir şekilde mücadelenin verildiği, buna paralel olarak yargısız infaz ve işkence olaylarının da arttığı bu dönemde, polisiye anlayışları derinden etkileyen bir gelişme oldu. 1992’de, Doğru Yol Partisi-Sosyal Demokrat Halkçı Parti koalisyon iktidarı döneminde, suç soruşturmalarındaki yöntemleri düzenleyen ve kısaca CMUK olarak bilinen Ceza Muhakemeleri Usul Kanunu’nda değişiklikler oldu. Böylece gözaltılarda sanık hakları büyük oranda ön plana çıktı. İstanbul’da da görev yapmış emniyet müdürlerinden Vedat Sokullu’nun kızı olan ve 1986’da “Polis: Toplumsal bir kurum olarak gelişmesi, polis alt kültürü ve insan hakları” başlıklı doktora tezine imza atan İstanbul Üniversitesi Hukuk Fakültesi Ceza Hukuku profesörlerinden Füsun Sokullu da, polisin insan haklarına bakışında ve işkencenin azalmasında 1992 yılını bir milat olarak alıyor.
    <br/>
    <br/>
    O tarihlerde Ankara’da görev yapan bir emniyet müdürü 1992’de başlayan bu gelişmeyi şöyle değerlendiriyor: “Böylece  birey, sanık hakları bakımından adalet karşısında öne çıktı. Ama bunun çarpıcı bazı sonuçları da oldu. 1993’te Türkiye’de işlenen suçlar, 1992’ye göre bir kat arttı ve bu suçların aydınlatılması oranı düştü. 1997’ye kadar bu böyle sürdü. Polis bu dönemde bocaladı. 1997’den itibaren bu iş tekrar tersine dönmeye başladı. Suçlar azaldı, aydınlatma oranları arttı. Çünkü 1997’de poliste olay yeri inceleme birimleri kuruldu. Eskiden sadece parmak izi birimi vardı. Polis, elinde bir fırça ve kimyasal madde ile parmak izi alır, gelirdi. Ama 1997’den itibaren olay yeri inceleme mantığı devreye girdi. Şimdi suçlarda genel olarak yüzde 75 civarında bir aydınlatma oranı var. Cinayet olaylarında bu oran daha fazla. Faillerin yakalanma oranı yüzde 95 civarında.”
    <br/>
    <br/>
    1997’de Emniyet’in bu dönüşümü yaşamasında Ankara’daki bazı polis müdürlerinin özellikle büyük katkısı oldu. Taner Arda, Uysal Altıntuğ, Haşim Karaaslan ve Halil Yılmaz bu isimlerin başında gösteriliyor. Aynı kişilerin öncülüğünde Ankara’da “Suç Araştırması ve Soruşturması Eğitim Merkezi” SASEM’in kurulması, burada yetişen uzmanların hakim ve savcılara konferanslar verererek, polisin delil toplamadaki imkan ve kabiliyetini anlatıp “Soruşturmalarda emrinizdeki polislerden bunları isteyin.” uyarısını yapmaları, soruşturmalarda işkenceyi ve kötü muameleyi azaltıp teknik çalışmayı ön plana çıkardı.
    <br/>
    <br/>
    Bu sürece öncülük eden dört emniyet müdürü arasında yer alan ve halen İstanbul Emniyet Müdür Yardımcısı olarak görev yapan Halil Yılmaz, tıpkı Hanefi Avcı gibi polisiye uygulamalarda insan haklarına önem vermesiyle tanınıyor. Yılmaz, polisi “anarşi ile zulüm arasındaki denge” olarak tanımlıyor. Ülkede güvenlik korunmazsa anarşi doğacağını, kişi hak ve özgürlükleri korunmadığı takdirde ise insanlara zulüm yapılmış olacağını belirten Yılmaz, “Polisliği şimdi böyle şekillendirmek lazım. Polis önce hak ve özgürlükleri, sonra da devletin bu haklara hangi şartlarda müdahale edebildiğini öğrenecek.” diyor.
    <br/>
    <br/>
    Çarpıcı örnekler
    <br/>
    <br/>
    Polisin, olay yeri incelemesi yapması ve sağlıklı delil toplamasıyla, işkenceye gerek kalmadan suçları aydınlatmasının çarpıcı örnekleri İstanbul’da ortaya çıktı. 1 Nisan 2001’de İstanbul Kocasinan’da devriye gezen Mehmet Sekban ve Kürşat Çağıran, adlı polisler şehit edildi. Olay yerine gelen kriminal polis ekipleri, saldırganların kaçarken bıraktığı bir kar maskesini buldu. Kriminal polis laboratuvarındaki incelemede, maskede bulunan saç kepeğinden saldırganlardan birinin DNA şifresi belirlendi. Bu çalışma, “AB sistem 310” denen genetik analiz cihazıyla yapıldı. Bir süre sonra, 12 Mayıs 2001 tarihinde Ümraniye’de DHKP-C mensuplarının kaldığı bir eve yapılan baskında Komiser Tevfik Fikret Erciyes şehit edildi. Hücre evinden, bir kar maskesi ile birlikte sigara izmariti ve saç örnekleri alındı. Bu malzemeler üzerinde yapılan laboratuvar incelemesinde üç kişinin DNA şifresi tespit edildi. Tespiti yapılan üç DNA şifresinden biri, Kocasinan’da iki polisi şehit eden ekipte yer alan şahsın DNA’sıyla aynıydı. İki ay sonra, 9 Temmuz 2001 günü yine İstanbul’da Firuzköy Mezarlığı’nda polisle çatışmaya giren İsmail Kahraman öldü. Test yapılınca, Karaman’ın Kocasinan ve Ümraniye’deki saldırılarda olaylarında DNA’sı tespit edilen kişi olduğu ortaya çıktı.
    <br/>
    <br/>
    Sanıktan delile ulaşmak yerine delilden sanığa ulaşma anlayışının poliste yerleşmesinin bir diğer örneği ise şöyle ortaya çıktı: İstanbul’da bir evden büyük miktarda para ve ziynet eşyası çalan hırsız, bone ve eldiven kullanan bir profesyoneldi. Ancak evin mutfağında yemek yemişti. Mutfaktaki masada ısırılmış bir domates bulan polis, laboratuvar incelemesinde hırsızın biyolojik kimliğini tespit etti. On yıl öncesine kadar polis için başlıca delil parmak izi ve mermi kovanıydı. Bugün artık olay yerindeki gözle görülemeyen nesneler de delil oldu. Mendildeki gözyaşı, ayakkabı izi, kilimdeki saç teli, sigara izmariti, cam kırığı, kullanılmış çay bardağı, bir damla ter, yataktaki saç kepeği artık kıymetli birer delil. Bunlar kimyasal maddeler veya ışıkla analize tabi tutuluyor. Suçluları ortaya çıkaran bu biyolojik delillere her geçen gün bir yenisinin eklendiğini söylemek mümkün. Örneğin İstanbul Kriminal Polis Laboratuvarında 2001 yılında 1500 delil incelendi, 2002’de bu rakam iki katına ulaştı.
    <br/>
    <br/>
    Avrupa Birliği (AB) süreci çerçevesinde, 2001 yılında anayasada kişi özgürlükleri lehine yapılan değişiklikler de, polisiye uygulamalarda insan haklarını öne çıkardı. Hangi hallerde kişi dokunulmazlığının ihlal edilebileceği mahkeme kararına bağlandı. Buna paralel olarak 2002 yılında, polisin çalışma tarzını düzenleyen “Polis Vazife ve Selahiyetleri Kanunu’nda” (PVSK) düzenlemeler oldu. Daha da önemlisi, bu düzenlemelere bizzat Emniyet öncülük etti. PSVK’daki değişiklikleri polis istediği gibi, yanlış ve eksiklerle dolu olan ‘Sorgu Yönetmeliği’nin yerine ‘Yakalama ve Gözaltı Yönetmeliği’nin çıkması da polisin çalışmasıyla oldu.
    <br/>
    <br/>
    Yine AB ile uyum sürecinde 2002 yılında Meclis’te kabul edilen üç, 2003’te ise dört uyum paketiyle toplam 41 kanunda kişi hak ve özgürlükleri lehine 120’nin üzerinde değişiklik yapıldı. Bu düzenlemelere göre, işkence yapanlara verilen cezalar para cezasına çevrilemeyecek ve ertelenemeyek. Savcılar işkence suçlarında doğrudan işlem yapabilme ve dava açabilme yetkisi alırken, adi ve ve siyasi suçlu ayrımı olmadan gözaltındaki sanığa avukat yardımı alma hakkı getirildi. Bu, gözaltının her aşamasında sanığın avukatıyla görüşebilmesi ve ifadenin avukat huzurunda alınması anlamına geliyor. En önemli düzenlemelerden biri de işkence suçlarının artık acil işlerden sayılarak, bu dosyaların adliyelerde öncelik ve ivedilikle ele alınması, adli tatilde de bu davalara bakılması ve bu duruşmaların en fazla 30 gün ertelenebilmesi.
    <br/>
    <br/>
    Akıllı polis işkence yapmaz
    <br/>
    <br/>
    1990’lı yıllarda başlayıp günümüze kadar süren bütün bu gelişmeleri değerlendiren bir emniyet müdürü, “Artık, akıllı polis işkence yapmaz. Avrupa Birliği, hak ve yetkilerini bilen bir polis teşkilatı istiyor.” tespitini yapıyor. Ancak bu gelişmelere rağmen, Türkiye’de tarihi neredeyse Cumhuriyet’le yaşıt olan işkence ve kötü muamelenin artık tamamen bittiğini söylemek belki çok iddialı olur. Çünkü, özellikle “kötü muamele” sayılabilecek bazı uygulamaların sürdüğü de vurgulanıyor.
    <br/>
    <br/>
    İstanbul Barosu avukatlarından Uğur Poyraz, Emniyet’e düşen sanığın o dakikadan itibaren geleceğinden tamamıyla emin olması gerektiğini, aksi halde orada yapılan her türlü manevi baskı ve savunma hakkını kısıtlayıcı uygulamanın “kötü muamele” olacağını belirtiyor. Avukat Poyraz’ın bu tespiti bir yana, AB sürecinde, işkenceye sıfır tolerans taahhüdünde bulunmuş Türkiye için, işkencenin minimum noktalara inmesi büyük önem taşıyor. Örneğin, Avrupa İnsan Hakları Mahkemesi’nde Türkiye aleyhine açılan tazminat davalarında, tazminata karar verilen dosyaların çoğunda, sorgu esnasında kötü muamele ve işkence gerekçesi yer alıyor.
    <br/>
    <br/>
    Bu yeni polisiye anlayışın Türkiye’nin önümüzdeki dönemde terörle mücadelesine de katkı yapması bekleniyor. Çünkü yıllarca özellikle sol gruplar emniyetle “kan davalı” olurken özellikle işkence gerekçesini kullandılar. “Bugün hâlâ işkence yapmak vatan hainliğidir.” diyen emniyet müdürü bu sözleriyle, aslında işkencenin terörle mücadeleye verdiği bu zararın altını çizmeye çalışıyor.
    <br/>
    <br/>
    Bugün Ankara’da Hanefi Avcı’nın Emniyet’in en önemli birimlerinden olan Organize Suçlar ve Kaçakçılık Dairesi’nin; tıpkı Avcı gibi insan haklarına önem veren ve Ankara’daki Telekulak olayları karşısında bu tutumunu açıkça ortaya koyan Sabri Uzun’un Emniyet İstihbarat Dairesi’nin başında olması, işkenceye kesinlikle karşı pek çok emniyetçinin Ankara ve İstanbul’da önemli görevlerde bulunmaları, işkencesiz bir Türkiye umutlarını artırıyor.
    <br/>
    <br/>
    40-45 yaş kuşağındaki emniyetçilerden Ankara Emniyet Müdürü Ercüment Yılmaz, Trabzon Emniyet Müdürü Ramazan Akyürek, Tokat Emniyet Müdürü Atilla Çınar, eski Erzurum Emniyet Müdürü Niyazi Palabıyık, bu yeni polisiye anlayışın örnekleri olarak gösteriliyor. Halen çoğunluğu 50 yaşın üstünde olan il emniyet müdürlerinin yerine bu yeni isimler geldikçe; bu sürecin daha da hızlanacağı belirtiliyor.
    <br/>
    <br/>
    SÜLEYMAN ULUSOY: İŞKENCEYE KARŞIYIM
    <br/>
    <br/>
    Hortum Süleyman lakabıyla tanınan Başkomiser Süleyman Ulusoy, İstanbul’da elindeki hortumla gözaltındaki bir sanığı döverken kameraya yansıyan görüntüleriyle gündeme geldi. 27 yıl süren polislik hayatını iki ay önce noktalayan Başkomiser Ulusoy, 1956’da Erzurum’da dünyaya geldi. Polis oluşunu anlatırken, “Torpille veya başka bir işim olmadığı için değil, sevdiğim için polisliği seçtim.” diyen Ulusoy şöyle devam ediyor: “1978’de polis oldum. 22 yaşındaydım. Hem maliyenin hem de polisliğin sınavını aynı gün kazanmıştım. Ecevit’in başbakanlığı dönemindeydi. Anarşi ve terör artmıştı. Kimse çocuğunun polis olmasını istemiyordu. Ama ben, milliyetçi duygularımın etkisiyle olsa gerek polisliği tercih ettim.”
    <br/>
    <br/>
    Süleyman Ulusoy, 1990’da komiser olarak İstanbul’a geliyor. İstanbul’a gelişi öncesinde Güneydoğu’da özel harekatçı olarak çalışıyor. Hatta Güneydoğu’daki operasyonlar sebebiyle, 1988’de kazandığı yurtdışındaki misyon koruma kursuna gidemiyor. İstanbul’da Mehmet Ağar’ın Emniyet Müdürlüğü döneminde 1992’de Beyoğlu’na Ekipler Amiri olmasıyla, “Hortum Süleyman” lâkabını almasına sebep olan günler başlıyor. Ulusoy, “O göreve getirilmem için herhalde birileri beni Mehmet Ağar’a tavsiye etmiş. O zaman İstanbul’da personel şube müdürümüz Affan Keçeci idi.” diyor.
    <br/>
    <br/>
    Başkomiser Ulusoy’a, hortum olayını ve işkenceyi sorduğumuzda ilginç cevaplar veriyor. Asla hiç kimseye işkence yapmadığını ve işkenceye karşı olduğunu belirten Ulusoy, televizyonda yayınlanan hortumla sanık dövme görüntüsünün net olmadığını belirterek, “O görüntülerin bana ait olup olmadığı bile belli değil.” diyor. O günlerde Beyoğlu’nu travestilerden ve psikopatlardan temizlediği için medya ve toplum tarafından alkışlandığını belirten Ulusoy, sözlerini şöyle sürdürüyor: “O lakap bana Beyoğlu’nda takıldı. Türkiye’de herkese bir lakap takarlar. Bana hortum dediler, birine balyoz derler, diğerine beton derler. Çok fazla olayların içinde yer aldığımdan ön plana çıktım. Zor kullanma, olaya o anki müdahaleye, olayın psikolojisine bağlı olarak ortaya çıkıyor. Biz hiç kimseye durup dururken bir şey yapmadık. Ben bu insanlara cami avlusunda mı müdahale etmişim? Devlet gittiği yerden eli boş dönemez. Devletin ‘Psikopatla, esrarcıyla, travestiyle, homoseksüelle başedemedim’ deme lüksü yok. Evet zor kullandım. Ama birisi bıçakla, elindeki şişeyle, sopayla bize saldırmışsa zor kullandık. Devlet bana niye cop, kelepçe, tabanca vermiş? Bana o lakabı yakıştırmaları önemli değil. Bizim hortumlardan hep temiz su aktı, hiç kirli su akmadı. Sokaktaki çamuru, pisliği temizledik. Beyoğlu halkı da Fatih halkı da beni sevdi. Eksiksiz görev yaptım demiyorum. Ama, Fatih’in 69 muhtarı beni benimsiyorsa, buna bakmak lazım. Hakem vatandaş. Görev yaptığım yerlerdeki vatandaş notumu versin.”
    <br/>
    <br/>
    Bir ara İstanbul dışına gönderilen Ulusoy, 1994’te yeniden dönüyor ve 1996–97 arasında bir kez daha Beyoğlu Ekipler Amiri oluyor. Görev yaptığı diğer yerler İstanbul’da Boğaz Koruma, Fatih, Ümraniye, Çankırı ve Urfa. Ulusoy, göreve başladığı 1978’e göre 2000’li yılların polislik anlayışı bakımından büyük gelişmeler gösterdiğini belirtirken; “Şimdi 22 yaşında olup yeniden polis olmayı isterdim.” diyor. Polisin çağa diğer devlet kurumlarından çok daha hızlı ayak uydurduğunu anlatan Ulusoy, Bayrampaşa’da, Erzurumlu arkadaşlarının Büyükşehir Belediyesi’nden ihalesini kazandığı Adapark’ı yönetiyor.
    <br/>
    <br/>
    İHD VE MAZLUMDER: İŞKENCENİN YÖNTEMİ DEĞİŞTİ
    <br/>
    <br/>
    Türkiye’de hâlâ sistematik işkencenin sürdüğünü öne süren İnsan Hakları Derneği’nin (İHD) verilerine göre, 2003 itibariyle yargıdaki işkence davası ile ilgili soruşturma sayısı 44 ve bunların on altısı sonuçlandırıldı. Bu davalarda 188 güvenlik görevlisi ve üç doktor, 127 kişiye işkence yaptıkları iddiasıyla yargılandı. Yargılamalar sonucunda 20 polis toplam 76 yıl 8 ay hapis cezası aldı, 11 polis meslekten ihraç edildi, 30 polis hakkındaki davalar zaman aşımı nedeniyle düştü. 20 polis beraat ederken, beşi hakkında takipsizlik ve erteleme çıktı.
    <br/>
    <br/>
    1986 yılından beri çalışmalarını sürdüren İHD’nin 2003 yılı işkence raporuna göre, 2003’te on gözaltında ölüm olayı yaşandı. Bu olaylarda 54 polis, 32 köy korucusu ve üç asker hakkında dokuz dava açıldı. Bu davaların dördü 2003’te sonuçlandı. Yargılanan 18 güvenlik mensubunun 12’si beraat etti, 6 kişiye toplam 24 yıl 7 ay 10 gün hapis cezası ve toplam 3 yıl 3 ay meslekten men cezası verildi.
    <br/>
    <br/>
    Rapora göre 2003’te Türkiye genelinde 1391 kişi işkence muamelesine maruz kaldı, bu olayların 505’i Güneydoğu’da meydana geldi. İHD’nin iddiasına göre Güneydoğu’daki olaylarda 416 kişi darp, 259 kişi hakaret, 185 kişi hücrede tutulma, 121 kişi  tuvalet ihtiyacını giderememe, 118 kişi küfür, 87 kişi ise gözaltındayken çeşitli tehditlerle işkenceye maruz kaldı. Bir kişi falaka işkencesi gördüğünü belirtirken, 5 kişi elektrik işkencesi, 4 kişi ise Filistin askısı denilen işkenceyi yaşadı.
    <br/>
    <br/>
    İHD’ye göre, Türkiye’de işkence olayları sayısında azalma olmadı, işkence yöntemlerinde değişim söz konusu. Osmanlı’dan bu yana uygulanan ve klasik hale gelen falakanın 2003’te yalnızca bir kişiye tatbik edilmesi, elektrik işkencesi ve Filistin askısının nadiren başvurulan işkence yöntemi haline gelmesi, güvenlik kuvvetlerinin iz bırakmama çabasından kaynaklanıyor. İHD’ye göre işkenceyi bitirmek için çıkarılan bütün kanunlar ancak bu kadar sonuç doğurabildi ve Türkiye’de güvenlik güçleri hâlâ işkence yapma zihniyetinden vazgeçmiş değil.
    <br/>
    <br/>
    İHD Genel Başkanı Yusuf Alataş, “Biz de farkındayız. Yeni çağa ayak uydurmaya çalışan çok ilginç bir emniyetçi kadro geliyor. Ama bunlar yaygın ve etkili değil.” dedikten sonra şöyle devam ediyor: “İşkence Türkiye’de bir sorgulama tekniği olarak devam ediyor. İstanbul’da gözaltına alınan kapkaççı, yankesici, hırsız, dolandırıcı ve eşcinseller içinde işkence yaşamayan var mı? Siyasi gözaltılarda ise fiziksel işkencede yöntem değişti. Filistin askısı, falaka, tazyikli su ile yıkama gibi bilinen işkence teknikleri artık fazla uygulanmıyor. Ama, iz bırakmayacak şekilde dövme, cebri hareketler, tehdit, uykusuz bırakma şeklinde her türlü yorma, yakınlarına veya kendisine zarar verileceği gibi psikolojik işkence yöntemlerine başvuruluyor.”
    <br/>
    <br/>
    1991’den beri faaliyet gösteren ve MAZLUMDER adıyla bilinen İnsan Hakları ve Mazlumlar İçin Dayanışma Derneği Başkanı Ayhan Bilgen de, sayısal olarak işkence olaylarının azaldığını ve biçim değiştirdiğini, bunun hem polislerin aldığı eğitim hem de Avrupa Birliği süreci ile ilişkili olduğunu belirtiyor. Ancak Bilgen, “Bize göre asıl problem Türkiye’deki tehdit tanımlamalarından kaynaklanıyor. Tehdit tanımlamaları demokratik olmayan yollardan yapıldıkça işkence vakaları ile karşılaşacağız. Kamu görevlisi toplumu düşman gibi algılamazsa bu daha hızlı biter.” diyor.
    <br/>
    <br/>
    TABUTLUKLARDAN MAMAK’A İŞKENCENİN TARİHİ
    <br/>
    <br/>
    1940’lı yıllarda komünizm ve Turancılık suçlaması ile tutuklananlar, “tabutluk” denen işkencelerden geçtiler. Bir tabutluğu andıran hücrelerde kafalarının üzerindeki ampulle bu işkenceyi yaşayanlardan biri de sonradan MHP liderliğine yükselen Alparslan Türkeş’ti. Tabutluklara girenler arasında akli dengesini kaybedenler ve ölenler oldu. İlkokul öğretmeni 33 yaşındaki Hasan Basri Alp, yaşadığı bu işkencelere dayanamayarak gözaltında öldü.
    <br/>
    <br/>
    Türk basın tarihinin büyük kalemlerinden Hüseyin Cahit Yalçın, o tarihlerde bu işkence olaylarını öğrendiğinde büyük bir üzüntüye kapılmış ve şöyle demişti: “Ben bunca yıl hürriyet mücadelesini bunun için mi verdim? 60 yıldan beri hürriyet mücadelesi yapmaktayım. Artık iki ayağım da çukurda sayılır. Karşıma tabutluklar, ölüm hücreleri çıkıyor. Hayır, hayır bunlara inanmak istemiyorum.”
    <br/>
    <br/>
    12 Mart 1971 muhtırası döneminde gözaltına alınan ve İstanbul’da Ziverbey Köşkü’nde sorgulanan kişilere yapılan işkenceler hâlâ konuşuluyor. 12 Eylül döneminin en meşhur işkence merkezi Mamak Askeri Cezaevi’ydi. O günleri yaşayan politikacılardan Muhsin Yazıcıoğlu, “Solcu arkadaşlarımızla birlikte az mı İstiklal Marşı okuyup dayak yedik. Sağcıları sorgulamak üzere özel bir grup, solcuları sorgulamak üzere özel bir grup oluşturulmuştu.” diyor. Mamak Cezaevi’nde İstiklal Marşı’nı yeterince gür sesle okuyamamak da oradaki mahkumlar için bir coplanma sebebiydi. Mamak’tan geçen isimlerden olan Rıza Müftüoğlu, “Copların Askerleri” adını verdiği kitabında, bu işkenceleri şöyle anlatıyor: “Binlerce insanın gelip geçtiği Mamak’ta çıldıranlar olmuştur, ölenler olmuştur. Karanlık dehlizler, yarı karanlık koğuşlar, hücreler ve C-5 denen işkencehane. Önce C-5 denilen işkencehanede, sonra hücrelerde, dehlizlerde, duşların altında, koğuşlarda, açık hava sahalarında, yollarda, her yerde... Koğuşlarda sayım düzeni alın komutu verildi mi anlıyorduk ki cop düzeni alıyoruz ve coplanacağız. Sabah ve akşam sayımları her zaman alınıyordu. Bu, sabah ve akşam coplanmak demekti. Gün arası sayım düzeni, coplamayı kesintisiz ve tam yapabilmek icin içat edilmişti.”
    <br/>
    <br/>
    Mamak’taki bu işkence olaylarının benzeri aynı dönemde Diyarbakır Cezaevi’nde de yaşandı. Barzani’nin partisine mensup olduğu gerekçesiyle Cizre’de gözaltına alınan ve o tarihte 20 yaşında olan Selim Dindar, üç yıl geçirdiği Diyarbakır Cezaevi’ni Neşe Düzel’e şöyle anlatmıştı: “Sabah koğuşun içinde yüz kişi sıraya tutuluyorduk. Esas duruşta askeri marşlar söylüyorduk. 60’tan fazla marş ezberlemiştik. Eksik ya da yanlış söyledin diye, bu marş söylemeler dayaksız geçmiyordu. Hep ayaktaydık. 24 saat dayak vardı. Haydar denen kalaslarla, coplarla, su borularıyla dövülüyorduk. Öğleden sonraları, gardiyan bize ‘Eğitime hazırlanın’ komutu veriyordu. İşte o zaman herkeste korkudan tuvalete gitme ihtiyacı doğuyordu. Dışarıdaki beton avludaki eğitimden canlı dönemeyeceğimizden korkuyorduk. Çünkü bu eğitimler işkenceyle yapılıyordu. Avlunun ortasında bir kapak vardı. Oradan hapishanenin ya da mahallenin lağımı akıyordu... Her birimiz tek tek o lağım suyunun içine indiriliyorduk. Lağımın içinde nefesimiz kesilene kadar tutuluyorduk. Bir de avluda sırtüstü yatırılıyorduk. Bacaklarımızı yerden on beş santim yukarıda tutuyorduk. Bacağı düşen dayak yemek için sıraya giriyordu. Kıştı, bir hafta boyunca gece o beton avluda suyun içinde yatırıldık. İhtiyacımızı suyun içinde yapıp ısınmaya çalışıyorduk.”
    <br/>
   </br>
  </font>
  <br/>
  <!---- YAZI SONU ----------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=19363), [web.archive.org (arşiv bağlantısı)](http://web.archive.org/web/20060104083701/http://www.aksiyon.com.tr:80/detay.php?id=19363)
