# Boğaz'ın petrol baronları

*Faruk Mercan Bilinmeyen-tarih*

<div>
 <font>
  <img border="0" height="1" src="/web/20041027114205im_/http://aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041027114205im_/http://www.aksiyon.com.tr/resim/450/30.jpg" vspace="5"/>
  </p>
 </font>
 <font class="content">
  “Üç sene evvel burada kaçak petrol hadisesi vardı. Okuma yazma bilmeyen insanlar büyük paralar vuruyorlardı, trilyonlar kazanıyorlardı.” Bu sözler, İzmit’te “çete reisi” olarak faaliyette bulunduğu gerekçesiyle tutuklanıp cezaevine konulan Hadi Özcan’ın, 1997 tarihini taşıyan bir ifadesinden alındı.
 </font>
 <p>
  <font class="content">
   Yeni yeni farkına vardığımız petrol kaçakçılığının büyük isimleri, kendilerine “imparator” unvanını uygun görüyorlar. Üstelik, uyuşturucu kaçakçılığı yapanlar gibi, “eroinci” damgası yemiyorlar. Onlar masum birer mazotçu...
   <br/>
   <br/>
   Milyar dolar seviyesinde rakamların sözkonusu olduğu uyuşturucu piyasasındaki büyük isimlerin birer birer yakalanarak cezaevine konulmasından sonra, yepyeni ve ilginç bir operasyon dalgası görülmeye başlandı. Polis ve jandarma, akaryakıt kaçakçılığı piyasasının büyük isimleri oldukları öne sürülen kişilere karşı harekete geçti. Jandarma’nın “damga” adını verdiği son operasyon, Hadi Özcan’ın altı yıl önceki ifadesini, konunun uzmanlarına yeniden hatırlattı. Son yılların en büyük petrol kaçakçılığı şebekelerinden birinin lideri olduğu gerekçesiyle geçtiğimiz günlerde tutuklanan Recep Ahmet Mercan, maddi sorunları sebebiyle ilkokulu bile bitirememişti. Ama, tesbit edilen ilk serveti göz kamaştırıcıydı. Aleyna 1 ve Aleyna 2 isimlerini taşıyan yatları yedişer trilyon lira değerindeydi. Bürosunda bulunan nakit para 1,2 milyon dolardı. 18 teknesi ve Marmara Adası’nda büyük ölçekli arazileri vardı.
   <br/>
   <br/>
   Kaçakçılığın üç yolu
   <br/>
   <br/>
   Petrol kaçakçılığı yaptıkları belirlenen gruplara karşı ilk operasyonun yapıldığı 2001 yılı şubat ayından bu yana ortaya çıkan bilgiler, tıpkı uyuşturucu kaçakçılığı gibi milyar dolar seviyesinde rakamların döndüğü akaryakıt kaçakçılığında üç ayrı yöntemin kullanıldığını gösteriyor. Birinci yol, “imparator” lakaplı Recep Ahmet Mercan’ın da uyguladığı belirtilen yöntem. Uluslararası kurallar gereği, İstanbul Boğazından transit geçen gemilere verilen indirimli akaryakıt, açık denizde küçük gemilere aktarıldıktan sonra, karaya nakledilip iç piyasaya veriliyor. Ulaştırma Bakanı Binali Yıldırım’ın açıkladığına göre, bu yöntemle yapılan kaçakçılığın Türkiye’ye maliyeti yılda yaklaşık 1 milyar dolar.
   <br/>
   <br/>
   Kaçakçılığın ikinci yolu, Romanya, Ukrayna ve Yunanistan gibi ülkelerden doğrudan Türkiye’ye kaçak yollardan gemilerle petrol nakledilmesi. Romanya’dan Türkiye’ye bu şekilde yüksek miktarda petrol getirdiği gerekçesiyle 2001 yılı ekim ayında tutuklanarak cezaevine konulan Hüseyin Saral, 27 Ekim 2001 tarihini taşıyan ifadesinde şu bilgileri veriyor:
   <br/>
   <br/>
   “Hedefimiz Romanya’nın Köstence şehrindeki rafineriden aldığımız 700 bin ton kaçak benzin veya mazotu Karadeniz’in Türkiye sınırlarında balıkçı motoru görünümündeki teknelere boşaltıp karada bekleyen tankerlere aktarmak ve iç piyasaya vermekti.” Saral, Romanya’da tonuna 300 veya 310 dolar verdikleri mazotu Türkiye’deki alıcılara 500 dolardan sattıklarını belirtiyor. Hüseyin Saral ve arkadaşlarına yapılan operasyonun bir benzeri, aynı dönemde Antalya ve İstanbul’daki üç denizcilik şirketine yapıldı. Dava dosyasına giren bilgilere göre Antalya’daki denizcilik şirketinin piyasaya verdiği kaçak mazot 100 trilyon lira değerindeydi. Antalya’daki şirketle bağlantılı İstanbul’daki iki şirketin piyasaya verdiği kaçak akaryakıtın değeri ise 55 trilyondu.
   <br/>
   <br/>
   Petrol kaçakçılığının üçüncü önemli yolu olarak karşımıza çıkan yöntem, yurtdışından getirtilen solvent gibi kimyasal maddelerin benzin istasyonlarında, benzine karıştırılması oluyor. Yapılan belirlemelere göre, Türkiye’de her yıl tüketilen 5 milyon ton benzinden 1 milyon tonuna bu madde karıştırılıyor. Ülkemizde ortalama 10 bin civarında benzin istasyonu olduğu düşünüldüğünde, iki bin kadar benzin istasyonunun benzine solvent kattığı gerçeği ortaya çıkıyor. Bu yöntem, İstanbul Devlet Güvenlik Mahkemesi Savcısı Ali Yorulmaz’ın imzasını taşıyan 16 Nisan 2001 tarihli 33 sayfalık iddianameyle davası açılan dosyada detaylarıyla anlatılıyor. Savcı Yorulmaz’ın belirlemelerine göre, boya, vernik ve tiner imalatında kullanılmak üzere yurtdışından getirtilen “hekzan toluen, white sprite, gazolin, petrolümeter, marlin dizel” gibi kimyasal maddeler doğrudan doğruya akaryakıt istasyonlarına satıldı ve benzine karıştırıldı.
   <br/>
   <br/>
   "Vicdanımız haram değil diyordu"
   <br/>
   <br/>
   Hadi Özcan, “Okuma yazma bile bilmeyen bu adamlar petrol kaçakçılığı ile trilyonları vuruyorlar” ifadesiyle belki de devletin güvenlik birimlerinin gözlerini açtı. Onun verdiği bu bilgilerden sonra dikkatler ilk defa İzmit Körfezi’ne çevrildi ve “mazot imparatorları”na yönelik ilk operasyon İzmit’te başladı. Öyle ki, dönemin İzmit Emniyet Müdürü ve Petrol İşleri Genel Müdürü bile tutuklandı. Hadi Özcan, ifadelerinde ilginç bir bilgi daha veriyor. Özcan, kendisinin de Kerkük—Yumurtalık petrol boru hattındaki 110 bin ton petrolle ilgilendiğini belirtip şöyle devam ediyor: “1,5 trilyon lira kazanacaktık. Boru hattı açıldığı zaman, içerisinde 110 bin tona yakın mal vardı, o malı sılaş diye bize vereceklerdi, biz de onu fabrikalara fuel—oil olarak satacaktık. Irak’ın petrolü olduğu için, Birleşmiş Milletlere ait petrol olduğu için biz de kendi vicdanımızda haram değil diyorduk.”
   <br/>
   <br/>
   Aslında, son dönemde petrol kaçakçılığı piyasasındaki bu yükselişi belki de Hadi Özcan’ın ifadesindeki şu cümle özetliyor: “Kendi vicdanımızda bu iş haram değil diyorduk.” Ne de olsa, bu kaçak petrolü birileri uyuşturucu gibi içip zehirlenmiyordu. Üstelik toplum vicdanında, petrol kaçakçısının yeri uyuşturucu kaçakçısı gibi, “eroinci” damgası yemek değildi. Trilyonlar getirdikten sonra, “mazot kaçakçısı” olarak anılmak o kadar da kötü değildi. Halen neredeyse tamamı cezaevinde bulunan büyük uyuşturucu patronlarının servetlerine eşdeğer zenginliğe ulaştıkları gözlenen mazot kaçakçılığı piyasasının büyük isimleri için geriye bir tek can sıkıcı durum kalıyor. Ömürlerinin bir kaç yılını cezaevinde geçirmek.
   <br/>
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=2804), [web.archive.org (arşiv bağlantısı)](http://web.archive.org/web/20041027114205/http://aksiyon.com.tr:80/detay.php?id=2804)
