# Düşmanlık polıtıkasını çıkarlar belırlıyor

*Hasan Ünal 1997.12.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son bir kaç yıldır Türkiye'deki pek çok hükümet dışı kuruluş Yunanlı meslektaşlarıyla değişik seviyelerde bir 'diyalog' çabası içerisinde.
  </font>
 </div>
 <div id="newsText">
  <font class="detail-text">
   Türk tarafının Yunanlılara kıyasla daha istekli göründükleri bu faaliyetlerin temel gayesi iki ülke arasındaki uzlaşmazlığın çözümüne katkıda bulunabilmek. Bunları yürütenlerin söyledikleri gibi Türkler ve Yunanlılar birbirlerine çok benziyorlar; müzik, mutfak kültürü, dans vs. nerdeyese birbirinin aynı. O halde bu iki ülke arasındaki kavganın ve gürültünün sebebi nedir? Acaba iki devleti sık sık savaşın eşiğine getiren 'beceriksiz' devlet adamları mıdır? Ege'nin iki yakasındaki halklar birbirlerine benzediklerini biraz farketseler bu problemlerin üstesinden gelinemez mi? Bu çabaları yürütenlerin 'evet' şeklinde cevaplandırmak için can attıkları bu soruları birazcık araştırdığımız zaman 'istenmeyen' sonuçlar çıkabiliyor.
   <br>
    <br>
     Aynı coğrafyada yaşayan ve kültürel açıdan birbirine benzeyen toplumların barış içinde yaşayacağı gibi bir ön yargının eseri olan bu görüşler Türkiye'de TürkYunan ilişkileri konusunda yaygın olarak rastlanan  iki görüşten birini temsil ediyor. Diğeri de Türkiye ile Yunanistan arasındaki sorunların tarih kökenli olduğu, Yunanistan'ın Türkiye'ye tarihten gelen bir kin duyduğu, bu ülkenin kuruluşundan beri Türkiye aleyhine genişlediği, bu sebeple ilişkilerin normalleşmesinin pek mümkün olamayacağı, dolayısıyla Yunanistan'a karşı her zaman tetikte durulması gerektiği tezlerinden oluşuyor.
     <br>
      <br>
       Önce tarihi düşmanlık tezini ele alalım. Yunanistan'ın kurulduğu 1830 yılından itibaren önce Osmanlı ile Yunanistan, sonra da AnkaraAtina ilişkilerine kısaca bir göz attığımız zaman ortaya çıkan sonuçların tarihi düşmanlık tezini ciddi ölçüde sarstığını göreceğiz. Mesela 1830'dan Birinci Dünya Savaşı'na kadarki dönemde iki ülke arasındaki ilişkilerde oldukça uzun süreli 'dostluk' ve 'stratejik ittifak' devreleri olduğu gibi, gergin ve savaşlarla geçen dönemler de olmuştur. Balkanlar'da bilhassa Bulgaristan'ın başını çektiği ve Yunanistan tarafından 'Slav tehlikesi' olarak algılanan yayılmacılık ortaya çıkınca, Yunanistan Osmanlı'yla çıkarlarının aynı olduğunu farketmiş ve uzunca seneler İstanbul'la stratejik müttefik gibi hareket etmiştir. Balkan Savaşı öncesi başlayan kötü ilişkiler ve savaşta Yunanistan'ın diğer üç Balkan ülkesiyle birlikte Osmanlı'ya saldırması, savaş sonrası ilişkilerin adalar sorunu yüzünden düzelememesi, Birinci Dünya savaşı boyunca gerginliğin devamı ve nihayet Yunanistan'ın 1919'da İzmir'e çıkmasıyla noktalanan Anadolu macerası hep Atina'nın o dönemdeki çıkarlarının Osmanlı ile çatışmayı gerektirdiği yönündeki siyaset planlamasının sonucudur. İlişkilerin 1930'larda hızla düzelmesi, Ankara ve Atina'nın Balkanlar'da müttefik haline gelmeleri, bu iyi ilişkilerin İkinci Dünya Savaşı boyunca devam etmesi, savaştan sonra her iki ülkenin komünist yayılmacılığına karşı ittifak halinde tepki göstermeleri, birlikte Kore'ye asker göndermeleri ve NATO'ya girmeleri, daha sonra Balkanlar'da ortak çıkarlar uğruna işbirliği yapmaları ve bu iyi ilişkiler sürecinin onlarca yıldan sonra Kıbrıs Rumlarının 1963 senesinde Türklere saldırmalarına kadar devam etmesi ise iki başkentin çıkar ortaklığı üzerine siyaset yapmalarından kaynaklanmıştır.
       <br>
        <br>
         1963'te bozulan ilişkilerin bugüne kadar devamının sebebi de Yunanistan'ın böyle bir mücadeleyi sürdürmenin kendi çıkarlarına daha uygun olduğunu düşünmesindendir ve Atina bunun kendi çıkarlarına 'artık' uygun olmadığı kanaatine ulaşıncaya kadar gerginliği sürdürecektir. Kısacası iki ülke arasındaki ilişkilerin niteliğini tarihi düşmanlık değil çıkarlar belirlemektedir ve bu yönüyle gerek Yunanistan, gerekse Türkiye menfaatlerine birinci öncelik veren 'modern devlet' konumundadırlar. İyi ilişkilerin kendi çıkarlarına olduğunu düşündükleri dönemlerde tarihi bir kenara bırakmakta, gerginlik politikaları güttükleri zamanlarda da tarihi bir ilave aksesuar olarak kullanmaktadırlar.
         <br/>
         <br/>
         Yunanistan'ın Türkiye aleyhine topraklarını bir kaç misli genişlettiği tezi daha da gariptir. Çünkü böyle bir mantıkla bakıldığında Bulgaristan, Sırbistan ve hatta Romanya ve Karadağ'ın da kurulduklarından bu yana topraklarını Osmanlı aleyhine defalarca genişlettiklerini söylememiz gerekecektir. O zaman da bütün bu ülkelerle tarihten bugüne hep birbirimizin boğazına sarılmış ve sarılıyor durumda olmamız gerektiği sonucu çıkar. Oysa söz konusu ülkelerle Türkiye'nin ilişkileri çıkar merkezli olmuş ve bu devletlerin kendi aralarındaki münasebetleri de milli menfaat belirlemiştir. Durum bugün de böyledir. Mesela Romanya ve Bulgaristan ile Türkiye'nin ilişkileri halihazırda 'fevkalade iyi', Sırbistan ile de Sırpların Bosnalılara yaptıkları soykırıma ve Kosova Arnavutlarına uygulamakta oldukları baskı rejimine rağmen 'gayet iyi' durumdadır. Yani münasebetlerin sistematiğini ülkelerin çıkarları belirliyor.
         <br/>
         <br/>
         Öte yandan halkların birbirlerine benzemesi mutlaka iyi ilişkiler içinde oldukları anlamına gelmez. Hatta tarih bize birbirleriyle en fazla savaşmış olan toplumların birbirlerine en fazla benzeyenler olduğunu söyleyecektir. İkisi de kuzey ülkesi olan İngiltere ile Hollanda'nın sömürge savaşları, birbirine benzeyen Almanya ve İngiltere'nin her iki dünya savaşında da birbirlerini adeta yoketmeye çalışmaları, her ikisi de Alman kökenli olan Avusturya ile Almanya'nın savaşması sonucu Alman birliği yolunda önemli bir mesafe katedilmesi, bize yakın olan coğrafyada din, dil ve kültür açılarından birbirlerine çok benzeyen Sırplarla Bulgarların defalarca savaşmış olmaları, yabancıların aynı olduklarını zannettikleri Hırvat, Sırp ve Boşnaklar arasında cereyan eden ve hafızalarımızda halen canlı durumdaki çatışmalar söz konusu tezi çürüten örneklerdir. Benzeri örnekleri diğer coğrafyalardan da bulmak mümkündür. Zaten çatışmaların komşular arasında olması ve komşuların da birbirine benzemesi tabiidir.
         <br/>
         <br/>
         Zaten dikkatle incelendiği zaman, Yunanistan konusunu tahlil etme iddiasında bulunan bu tezlerin aslında Türk iç politikasında kutuplaşma yanlısı tezler üreten çevrelerin aynı mantıkla dış siyaset analizi yapmalarının sonucunda ortaya çıktığını görürüz. Meselâ tarihi düşmanlık konusu Türkiye'nin dünyada dostu olmadığı ve bütün Batı dünyasının temelde Türklere hasım olduğu gibi  bir düşünce tarzının ürünüdür. Bu yaklaşım aynı zamanda içe kapanmayı öngörür.
         <br/>
         <br/>
         Genellikle sağ uç kesimler tarafından her fırsatta dile getirilen bu görüşlerin karşısında yer alan ve Türkiye'deki genel sol entelektüel çevrelerin düşüncelerini yansıtan halkların birbirine benzemesinin ülkelerin dost olması anlamına geleceği fikri aynı çevrelerde sıklıkla rastlanan 'Türkiye'de herşeyin kötü olduğu' kanaatiyle birlikte gidiyor. Bu görüşe zemin hazırlayan bir diğer unsur ise idealize edilmiş ve gerçekle fazlaca alakası olmayan bir Yunan tarihi yorumudur ki, buna göre bugünkü Yunanlılar eski Yunanın hiç değişmeden günümüze intikal eden bir devamıdır. Oysa aynı entelektüel çevreler daha sonra da bugünkü Yunanlılar ile Türkler arasında çok geniş bir kültür ortaklığı olduğunu söylemek suretiyle birinci tezlerini bir manada çürüttüklerinin farkında olamıyorlar. Yine aynı çevreler Türk müziğine gerçekten çok benzeyen Yunan halk müziğiyle coşup eğlenirken aynı melodilerin ülkemizdeki versiyonlarına tepeden bakıyorlar. En azından Türkiye'nin kalbur üstü söz konusu entelektüellerini Türkiye'de bir tür göbek havası ile coşup eğlenirken görmek muhtemelen pek mümkün değildir.
         <br/>
         <br/>
         Bütün bunlar "Türkiye'de herşey kötü ve Batı'da iyi, hatta Yunanistan'da bile çok iyi" gibi bir mantığın uzantısı olsa gerek. Yani siyaset analizi olabilmesi mümkün olamayacağı gibi bu analizlerde ciddiye alınabilecek malzeme olması dahi mümkün değildir. Dolayısıyla bu yaklaşım tarzının siyaset üzerinde etkili olarak, dış politakanın seyrini değiştirebileceği yönünde ileri sürülen iddiaların neticede içi boştur. Bu yolla yıllar içinde sağlanması muhtemel yumuşamanın tamamı siyasetin zorlamasıyla bir gecede kaybolabilir. Bununla birlikte bu tür bir diyaloğun gereksiz olduğu da düşünülmemelidir. Hükümetlerin barıştan yana olduğu zamanlarda bu tür girişimler siyasete belli ölçülerde yardımcı olabilirler.
         <br/>
         <br/>
         İstanbul Rumu- Yunan farkı
         <br/>
         <br/>
         Ancak iş çevreleri tarafından yapılmak istenen girişimleri bu kategorinin dışında tutmak gerekir. Her ne kadar iş çevrelerinin bazı kesimlerinde İstanbul Rumlarına duyulan muhabbetin doğurduğu bir romantizmin etkili olduğu gözlenmekteyse de, neticede iki ülke arasındaki ticareti ve ekonomik ilişkileri artırma gayesine yönelik bu çabalar eğer olumlu sonuçlar verirse, kısa vadede olmasa bile orta vadede siyaseti etkileyebilir. Türk tarafının daha istekli göründüğü bu işbirliği çabalarına fazlaca kültürel boyut kazandırmak hem olumlu hem de olumsuz sonuçlar verebilir. Mesela, Yunanistan ve Yunanlılarla İstanbul Rumları arasında dünya kadar fark vardı. İstanbul Rumları çok daha geniş bir emperyal dünyanın temsilcileri idiler. Oysa ortalama Yunanlı hırçın ve pek çok yönüyle taşralı bir siyasi kültürün ürünüdür. Aynı dili konuşmaları bu gerçeği değiştirmez. Maalesef yanlış politikalar sonucu kaybettiğimiz İstanbul Rumları ile belki çocukluğunu paylaşmış, iyi hatıralar sahibi iş adamları olabilir; ancak, iş Yunanistan'a gelince bu farklılıkları hatırlamak faydalıdır ve belki kültürel boyutu asgari düzeyde tutarak iş imkanlarını geliştirmek düşünülebilir ki, burada da belli oranlarda bile olsa siyasetin yardımına ihtiyaç vardır.
         <br/>
         <br/>
         * Dr., Bilkent Ün.Uluslararası İlişkiler
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-3255-dusmanlik-politikasini-cikarlar-belirliyor.html), [web.archive.org (arşiv bağlantısı)](http://web.archive.org/web/20141106182601/http://www.aksiyon.com.tr/aksiyon/haber-3255-dusmanlik-politikasini-cikarlar-belirliyor.html)
