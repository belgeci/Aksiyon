# Kelebeğin ömrü kısa etkisi uzun olur!

*Eyüp Çetin 2013.09.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Amerikan Merkez Bankası’nın açıklamaları Türk ekonomisinde de ciddi sarsıntılara yol açtı. Türkiye Merkez Bankası ise durumu toparlayacak adımların hesabını yapıyor.
  </font>
 </div>
 <div id="newsText">
  <font class="detail-text">
   <p>
    Kelebek, bu kez Amerikan Merkez Bankası (FED) Başkanı’nın “Bu yıl içinde tahvil alım programı azaltılacak.” şeklindeki açıklamalarıyla kanatlarını çırptı. 22 Mayıs’taki söz konusu açıklama çok kısa sürede özellikle Gelişmekte Olan Ülkeler(EM)’de gerçek bir fırtınaya yol açtı. Bu ülkelerden parası en çok değer kaybedenler Hindistan, Endonezya, Brezilya, Malezya ve Türkiye oldu. Parası yüzde 6’nın üzerinde değer kaybeden ülke ise Türkiye. Borsa İstanbul (BIST)’daki düşüş ise yüzde 22 civarında. Tedirgin olmamak mümkün değil. Bu durum ekonometrik anlamda arızi faktör gibi değerlendirilebilir.
   </p>
   <p>
    Diğer taraftan ABD’nin kimyasal silah kullanımında Suriye yönetimini sorumlu tutmasının ardından Batı ülkelerinin Suriye’ye askerî müdahale hazırlığı yapması Avrupa ve ABD hisse senedi piyasalarında şok etkisi yaptı. Avrupa borsaları son 9 haftanın en dramatik düşüşünü yaşarken, ABD hisse senedi piyasası son 8 haftanın en dik düşüşüne sahne oldu. Ağustos, ABD hisse senedi piyasası için en kötü aydı. Suriye’ye müdahale kaynaklı ısınan uluslararası arena sebebiyle petrol ve altındaki tırmanış hızlanıyor. Petrolün varili 120 doları bulmak üzereyken Suriye’deki gelişmelere paralel olarak 150 dolar seviyelerini test edebileceğini söyleyebiliriz.
   </p>
   <p>
    Türkiye’nin yanı başında ısınan Akdeniz küresel ekonomik etkilerinin yanı sıra yerel olarak da ülkemizi etkileyecek. Ayrıca, Gezi Olayları gibi iç gelişmelerin ekonomik sonuçları, enflasyonun ve dış açıklarımızın diğer gelişmekte olan ülkelere kıyasla göreceli olarak daha yüksek olması gibi sebepler de yaşanan ve cari olan etkiler. Bununla birlikte, Türkiye, güçlü ekonomik yapısı, sağlam bütçesi ve güçlü finans sektörüyle bu mini kriz provasını minimum zararla atlatacağı izlenimi veriyor. Merkez Bankası (MB) Başkanı Erdem Başçı’nın açıklamaları genel olarak proaktif yaklaşım sergileyen kurumun ilk günlerde aktif davranmadığı yönündeki eleştirilere rağmen olumlu etkiler oluşturdu. Yıl sonu dolar kurunun 1,92 olacağını iddia eden Başçı’nın daha somut ifadeleri için bu hafta başında yapacağı açıklamalar merakla bekleniyor. MB’nin atacağı adımlarla ilgili SWAP (takas) yapacağı, vadeli kur açıklayacağı, Hazine’ye avans açılması ve tahvil alabileceği gibi birçok senaryo dillendiriliyor. Her durumda Merkez Bankası’nın ve ekonomi yönetiminin rasyonel kararlar vereceği ve Türkiye’nin bu fırtınayı -bazı zaaflarımıza rağmen- güçlü ekonomik duruşuyla en az zararla atlatacağı kuvvetle muhtemel.
   </p>
   <p>
    Doların 2 TL psikolojik sınırını aştığı bir ortamda kelebek etkisinin reel olarak hafifletilmesi ekonomi yönetiminin sorumluluğunda; ancak bireyler olarak da mikro düzeyde önlemler almakta fayda var. Bu dönemde büyük yatırım kararları vermeden önce bir kez daha şartların etüt edilmesi ve ihtiyatlı davranılması gerekli olabilir. Her zaman olduğu gibi özellikle bu tür zamanlarda riskin indirgenebilmesi açısından yatırım kararlarının sadece bir alana değil birden fazla alana değişik oranlarda dağıtılarak portföy oluşturulmasında gerçek bir fayda vardır.
   </p>
   <p>
    FED’in para arzının daralacağı yönündeki politikasına bağlı olarak yatırımcıların gelişmekte olan ülkelerden kaçışı, Suriye’ye Batı ülkelerinin müdahale ihtimali ve bir miktar Mısır’daki katliamın oluşturduğu uluslararası piyasalardaki fırtınaya katkı yapan başka etkenler de var. Eylül ayında ABD Kongresi’nin hükümete sağladığı kaynakların süresi sona eriyor. Ayrıca, ABD Hazine Bakanlığı’nın ekim ayının ortasında ABD’nin borç tavanına ulaşabileceğini ve borçlarını ödeyemez hâle gelebileceğini açıklaması var olan kargaşayı körüklüyor. Uluslararası ekonomik piyasaların durulmasının zaman alacağı, kelebeğin ömrü kısa olmasına rağmen etkisinin çok daha uzun süreceği kesin.
   </p>
   <hr/>
   <p>
    *Doç. Dr. (İstanbul Üniversitesi İşletme Fakültesi)
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-36427-kelebegin-omru-kisa-etkisi-uzun-olur.html), [web.archive.org (arşiv bağlantısı)](http://web.archive.org/web/20130911130825/http://www.aksiyon.com.tr:80/aksiyon/haber-36427-kelebegin-omru-kisa-etkisi-uzun-olur.html)
