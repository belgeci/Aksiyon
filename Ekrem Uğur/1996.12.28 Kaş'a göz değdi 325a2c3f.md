# Kaş'a göz değdi

*Ekrem Uğur 1996.12.28*

<font class="agenda2NewsSpot">
 Toroslar'dan deniz kıyısına doğru inerken şirin bir balıkçı kasabası adeta sizi büyüler. Şehrin gürültüsünden uzaklaşıp tabiatın etkileyici sessizliği ile karşı karşıya kalırsınız.
</font>
<font class="newsDetail">
 Tatlı bir lodos meltemi iliklerinize kadar denizin buruk havasını hissettirir. Bu mevsimde sokaklar, yağmur sularıyla pırıl pırıldır. Terkedilmiş bir şehirde olduğunuz hissiyle dolaşırken tabelalardaki isimlere gözünüz takılır: Motel, Pensi bar, tour. Üstelik Pamhilya, Agora, Orion, Mimosa, Noel, Patara, Andifellos, Lmyra, Statüs, Fullmoon, Moonlight, Qqua Park, Simena, Oryant, Amphora, Medusa, Letoon, Xantos Aphrodite, Likya... Mimari yapıyı, kral mezarlarını, barları ve dükkanları incelersiniz.
 <br/>
 <br/>
 Yoksa burası Türkiye değil mi diye geçer aklınızdan.
 <br/>
 <br/>
 Ancak minareler, Türkçe konuşan insanlar ve birkaç Türkçe isimli levha giderir tereddüdünüzü.
 <br/>
 <br/>
 Kaş aslında eski bir Türk kasabasıdır. Bu şehre Kaş adı yarımay şeklindeki sahilin kaşa benzemesi, Meis Adası'nın da bir göz durumunda olması sebebiyle Teke Bey tarafından verilmiş. Evliya Çelebi "Kaş bir lebi deryadır" diye anlatır Seyahatname'sinde.
 <br/>
 <br/>
 Turizm, Kaş'ın görünümünü epey değiştirmiş. Yollar asfaltlı, elektrik ve su problemi kalmamış, üstelik modern binalar yükseliyor. Özellikle 80'li yıllardan sonra pansiyon ve otel inşaatlarındaki hızlı artışla tabiat yerini yavaş yavaş betona terketmiş. Kış mevsiminde 5 bin olan nüfus yazın neredyse 50 bine ulaşıyor. Halkın büyük kısmının gelir düzeyi turizmle birlikte hızlı artış göstermiş.
 <br/>
 <br/>
 Ancak, turizm beraberinde, betonlaşma dışında olumsuzluklar da getirmemiş değil. Kaş gençleri, Türk kültüründen çok yabancı kültürle içli dışlı olduğu için kimlik belirsizliği içerisindeler. Önceleri kahvehanelere alınmayan gençler şimdi birahanelere çok rahat girebiliyorlar. Son yıllarda yabancılarla evlilikte de hissedilir artış gözlenmeye başlamış.
 <br/>
 <br/>
 Öğrenciler için de durum pek iç açıcı değil. Öğrenim mevsimine sarkan turizm sezonunun yoğunluğu, barlardan yükselen müzik sesi, turistik tesislerde görev alan öğrencilerin parayla erken tanışmaları özellikle şehir merkezindeki öğrencilerin derse ilgisini iyice azaltıyor. İlkokul öğretmenleri ise öğrencilerin uykularını tam alamadıklarından, bazılarının turizmin getirdiği pahalılıktan dolayı yeterli ve dengeli beslenmediklerinden şikayetçi.
 <br/>
 <br/>
 Batık şehir Kekova, antik tiyatro Amphitheatr, Likya Kralı'nın aslanlı mezarı, Likyalılar dönemine ait mezar ve mağaraların ilgi odağı olduğu Kaş'ta turistlerin Türk kültürüyle tanışması neredeyse imkansız gibi. İsimler yabancı, yemekler yabancı, içkiler yabancı, müzikler yabancı, sadece bu hizmetleri verenler yerli. Turistlerin dini hayatımızdan etkilenmeleri ise sadece hayal. Tam tersine bazı turistler otel ve pansiyon çalışanlarına İncil ve Hıristiyanlığa dair kitaplar bırakıyorlar. Ancak son yıllarda düzenlenmeye başlayan yağlı güreş ve deve güreşi organizasyonları turistlerin ilgisini çekiyor.
 <br/>
 <br/>
 Turizm, Kaş'ın yapılaşma sürecini hızlandırmış, ticari hayatı canlandırmış durumda. Üstelik yabancı kültürle, Türk kültürünün kucaklaşmasına zemin oluşturmuş. Medeniyetlerarası diyaloğun çoktan başladığı Kaş'ta Türk kültürünün de en az sergilenen antik kültürler kadar canlandırılması gerekiyor. Turizm kültürümüzün tanıtımı açısından bulunmaz bir fırsat. İsimlerin, müziğin ve sosyal faaliyetlerin kültürümüze uygun hale getirilmesi, adet gelenek ve göreneklerimizden örnekler sunulması, yayla turizminin canlandırılması bu yolda büyük faydalar sağlayacaktır. Aslında diğer kıyılarımızın da Kaş'tan pek farkı yok ya...
 <br/>
</font>

Kaynak: [www.aksiyon.com.tr](http://aksiyon.com.tr/aksiyon/haber-2108-34-kasa-goz-degdi.html), [web.archive.org (arşiv bağlantısı)](http://web.archive.org/web/20101210132022/http://aksiyon.com.tr/aksiyon/haber-2108-34-kasa-goz-degdi.html)
