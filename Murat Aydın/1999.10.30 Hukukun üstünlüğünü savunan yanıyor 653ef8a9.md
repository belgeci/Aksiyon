# Hukukun üstünlüğünü savunan yanıyor

*Murat Aydın 1999.10.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Simdiye kadar binlerce öğrenci mağdur oldu. Kimileri inançlarından ödün vermemek için onca alın teri döktükten sonra kazandıkları üniversiteleri terketmek zorunda kaldılar.
  </font>
 </div>
 <div id="newsText">
  <font class="detail-text">
   Bazıları ise sadece okuma haklarını kullanmak için istemeye istemeye de olsa başlarını açarak okullarına devam ettiler. Çocuklarına umut bağlayan, dişlerinden tırnaklarından artırıp onların okuması için çaba sarfeden anne babalar ise, bütün bu olanlara hâlâ bir anlam verebilmiş değiller.
   <br/>
   <br/>
   Bu anlamsız yasağın mağdurları sadece öğrenciler ve aileler değil elbette. Esasen hukuki mesnetten yoksun olan kılık kıyafet genelgelerini bir dayatma aracı olarak kullanmak istemeyen öğretim üyelerine, hatta rektörlere bile bir çırpıda görevden el çektiriliyor. Mahkemelere intikal eden başörtüsü davalarına bakan hakim ve savcılar bu yasağı Anayasa'ya ve kanunlara aykırı değerlendirdikleri için haklarında soruşturma açılıyor ya da sürülüyorlar.
   <br/>
   <br/>
   Sürgün hakimler...
   <br/>
   <br/>
   Bursa'da İmamHatip Lisesi öğrencilerinin başörtüsü ile derslere girmelerini yasaklayan Valilik Genelgesi'ni ve Uludağ Üniversitesi'nin başörtüsü yasağına dayanak olan işlemlerini iptal eden Bursa 2. İdare Mahkemesi Başkanı Sabri Ünal, Aydın Bölge İdare Mahkemesi'ne normal bir üye olarak gönderildi. Aynı kararda imzası bulunan üye M. Ali Ceran da Gaziantep Vergi Mahkemesi üyeliğine atandı. Her iki hakim hakkında verilen tayin kararlarının başörtüsü ile ilgili verdikleri kararla bağlantılı bir nevi sürgün olduğu belirtiliyor.
   <br/>
   <br/>
   Daha önce de Yozgat Cumhuriyet Başsavcısı Reşat Petek başörtüsüyle ilgili açtığı bir davadan dolayı benzer bir muameleye maruz kalmış, başsavcılığı elinden alınarak İstanbul'a savcı olarak gönderilmişti. Başörtülü oldukları için okullarına alınmayan öğrenciler Yozgat Fen Edebiyat Fakültesi Dekanı ve bir güvenlik görevlisi aleyhinde "Gayrimeşru olarak öğrencilerin fakülte binasına girmelerine engel olarak eğitim ve öğretim hürriyetlerini kısıtlamak ve bu konuda kanunsuz emir vermek" istemiyle Yozgat Cumhuriyet Başsavcılığı'na müracaatta bulunmuşlardı. Başsavcı Reşat Petek, bu başvuru üzerine ilgililerin cezalandırılması talebiyle dava açtığı için, hakkında soruşturma açılarak, İstanbul'a normal bir savcı olarak gönderilmişti.
   <br/>
   <br/>
   Önce konjonktür, sonra hukuk
   <br/>
   <br/>
   Oysa sözü geçen yargı mensupları sadece görevlerinin gereğini yerine getirdikleri için baskıya uğruyorlar. Hukukçulara göre eğer hakimlerin verdiği karar kanuna aykırı ise bunlar bir üst mahkeme tarafından düzeltilir, savcıların açtığı davalar yerinde görülmezse mahkemeler reddeder. Normal süreç bu şekilde işlemesi gerekirken tam tersi oluyor ve yargı mensupları üzerinde bir nevi baskı ortamı oluşturulmak isteniyor. Çünkü yargının siyasallaştığı bir ortamda kanunlar hukuk kurallarına göre değil, "konjonktür hazretlerinin" tavrına göre yorumlanmak zorunda kalıyor.
   <br/>
   <br/>
   Diğer taraftan kimse mahkemeler tarafından ortaya konan bu farklı içtihatların nedenini araştırmıyor. Şimdiye kadar İstanbul, Edirne, Bursa'daki İdare mahkemeleri tarafından başörtüsü yasağıyla ilgili uygulamaları iptal eden kararlar verildi. Genellikle İdare mahkemelerinin bu gibi kararları Danıştay tarafından iptal ediliyor. Ancak iptal gerekçeleri hukuki olmaktan ziyade siyasi bir nitelik arzediyor. Mesela Danıştay 8. Dairesi 13.12.1984 tarihli bir kararında başörtüsü yasağını şu ifadelerle savunuyor: "Türbanın masum bir alışkanlık olmaktan çıkarak, kadın özgürlüğüne ve Cumhuriyetin temel ilkelerine karşı dünya görüşünün simgesi haline geldiği gerekçesiyle genelgenin iptali davasının reddine karar verilmiştir." İfadelerden de rahatça anlaşıldığı gibi somut hukuki gerekçelere değil, tamamen siyasi konjonktüre göre yapılan yoruma dayalı bir karar söz konusu.
   <br/>
   <br/>
   Oysa Bursa 2. İdare Mahkemesi hakimlerinin sürülmesine yol açan karar hukukun büyük oranda siyasetin etkisi altına girdiği bir dönemde "Türkiye'de de hakimler var" dedirtecek cinsten. Öğrencilerin başvuruları üzerine Vali Taşanlar'ın Kılık Kıyafet Genelgesi ile Uludağ Üniversitesi Rektörlüğü'nün işlemini iptal eden mahkemenin kararındaki görüşler, Yargıtay Başkanı Sami Selçuk'un özgürlükçü konuşmasını anımsatıyor: "Hukuk devleti hukuku olan devlet değil, hukukun egemen olduğu devlet demektir. Hukuk evrensel standartlara uyumlu olmalıdır. Ancak bu şekilde özgürlükler güvence altına alınabilir. Hukuk devletinin en önemli şartlarından biri, herkesin hukukun önünde eşit olmasıdır. Hukuk önünde eşitlik, kamu otoritelerinin siyasi ve kişisel inançlarından dolayı hiçbir ayrım gözetmeksizin, herkese eşit davranması anlamına gelir. Anayasanın koruması altındaki hak ve hürriyetlerden yararlanmak kural, bu hürriyetlerin sınırlandırılması ise istisnadır. Kişinin sahip olduğu dokunulmaz, devredilemez temel hak ve özgürlüklerin özüne dokunup tamamen kullanılamaz hale getiren kısıtlamalar, demokratik toplum düzeninin gerekleri içinde sayılamaz."
   <br/>
   <br/>
   Başörtüsü yasak değil
   <br/>
   <br/>
   Aslında başörtüsü konusunda Anayasa'dan ya da kanunlardan kaynaklanan bir yasak söz konusu değil. Prof. Dr. Mustafa Erdoğan, Türk pozitif hukukunda başörtüsü yasağına dayanak teşkil edecek bir düzenlemenin söz konusu olmadığını belirtiyor ve "Kaldı ki böyle bir düzenleme olsaydı bile, Anayasa'nın 13. maddesinin ikinci fıkrasına göre bu, 'demokratik toplum düzeninin gerekleri'ne aykırı olurdu" diyor. Yasağın olmaması, aslında sürgüne tâbi olan hukukçuların, hukukun üstünlüğüne göre karar verdiklerini, ancak konjonktürü atladıklarını gösteriyor.
   <br/>
   <br/>
   Yüksek Öğretim kurumlarında ilk başörtüsü yasağı Yüksek Öğretim Kurulu'nun 20.12.1982 tarihli genelgesi ile getiriliyor. 1988 yılında başörtüsü tartışmasına çözüm getirmek için 3511 sayılı Kanun ile "Yükseköğretim kurumlarında, dersane, laboratuvar, klinik, poliklinik ve koridorlarında çağdaş kıyafet ve görünümde bulunmak zorunludur. Dini inanç sebebiyle boyun ve saçların örtü veya türbanla kapatılması serbesttir" hükmü getiriliyor. Ancak bu hüküm Anayasa Mahkemesi tarafından "Anayasa ve İnkılap Yasalarına aykırı" bulunarak iptal ediliyor.
   <br/>
   <br/>
   Ortada yasaklayıcı bir kanun olmamasına rağmen Anayasa Mahkemesi'nin bu iptal kararı gerekçe gösterilerek başörtülü öğrenciler okullara yine alınmayınca, 1990 yılında Meclis 2547 sayılı Kanuna Ek 17. madde ile tekrar "yürürlükteki kanunlara aykırı olmamak koşulu ile yüksek öğretim kurumlarında kılık kıyafet serbesttir" şeklinde bir düzenleme yapılıyor. Anayasa Mahkemesi de bu hükmü iptal etmiyor, ancak gerekçesinde türbanın yürürlükteki kanunlara göre takılmayacağını belirterek kanunla getirilen serbestliğin başörtüsünü kapsamadığı yorumunu getiriyor.
   <br/>
   <br/>
   Tartışmanın kaynağı
   <br/>
   <br/>
   İşte tartışmanın odak noktasını Anayasa Mahkemesi'nin bu kararları teşkil ediyor. Yasakçılar bu kararlara dayanıp üniversitelerde başörtüsü takılamayacağını savunuyor ve bu konuda genelge ve yönetmeliklerle yasağın kapsamını genişletiyorlar. Oysa Anayasa Mahkemesi karararının kanun yerine geçmediği bizzat Anayasa'da yer alıyor. Bursa 2. İdare Mahkemesi başörtüsü yasağıyla ilgili genelgeyi iptal ettiği kararında bu noktaya da değinerek, Anayasa Mahkemesi kararlarının bağlayıcı olup olmadığını irdeliyor: "İncelenmesi gereken bir mesele de Anayasa Mahkemesi'nin başörtüsü ile ilgili kararlarının idari uygulamada, hukuk kuralı gibi görülüp görülemeyeceği hususudur. Bu kararların gerekçeleri bağlayıcı değil yol göstericidir. Anayasa'nın 153/2 maddesi Anayasa Mahkemesi'nin iptal kararlarında, kanun koyucu gibi hareketle yeni bir uygulamaya yol açacak biçimde hüküm tesis edemeyeceğini belirtmiştir. Anayasa Mahkemesi kararını belirli kılık kıyafeti yasaklayan bir düzenleme olarak yorumlamak, bu mahkemeyi 'Kanun koyucu gibi yeni bir uygulamaya yol açacak biçimde hüküm tesis eden' kurum haline getirir ki, bu da Anayasa'nın 153'üncü maddesine aykırılık oluşturur."
   <br/>
   <br/>
   Kararda bir diğer noktaya daha dikkat çekiliyor ve "Kaldı ki Anayasa Mahkemesi kararı ile bir temel hak kısıtlanamayacağı gibi, yasak da ihdas edilemez. Zira temel haklar, ancak kanunla sınırlanabilir. Anayasa Mahkemesi'nin temel işlevi, yeni kısıtlamalar ve yasaklar ihdas etmek değil tam tersine, hukukun genel ilkelerine ve Anayasa'ya aykırı yasal kısıtlamalar varsa, bunların geçersizliğini tesbit etmektir" denerek uygulamadaki başörtüsü yasağının hukuka aykırı olduğu vurgulanıyor.
   <br/>
   <br/>
   Ne var ki, tamamen hukuki gerekçelere dayanan bu kararlar, siyasi sebepler ve siyasi konjonktüre kurban edilerek, "mülkün temeli adalet" belki de farkında olunmayarak baltalanıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5496-hukukun-ustunlugunu-savunan-yaniyor.html), [web.archive.org (arşiv bağlantısı)](http://web.archive.org/web/20131222023449/http://www.aksiyon.com.tr:80/aksiyon/haber-5496-hukukun-ustunlugunu-savunan-yaniyor.html)
