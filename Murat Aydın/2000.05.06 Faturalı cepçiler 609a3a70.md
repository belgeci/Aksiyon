# Faturalı cepçiler

*Murat Aydın 2000.05.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Cep telefonları gittikçe küçülüyor. Ancak bu küçük alet etrafında dönen paralar her geçen gün katlanarak büyüyor. İş Bankası ve Telecom Italia ortaklığının üçüncü GSM ihalesinde sürpriz bir biçimde verdiği 2 milyar 525 milyon dolar herkesi şaşırttı.
  </font>
 </div>
 <div id="newsText">
  <font class="detail-text">
   İki yıl önce 500 milyon liraya ihale edilen Turkcell'in şimdiki piyasa değerinin 20 milyar dolar olduğu tahmin ediliyor. 1998 Nisan ayında ihale edilirken her bir GSM şebekesi için 400 bin abone öngörülürken yeni ihaleler zamanında açılmadığı için şu anda Turkcell'in 5,5 milyon, Telsim'in de 3,5 milyon abonesi var. Toplam cep telefonu kullanıcı sayısının 9 milyonu geçtiği bir ortamda abone başına fatura edilen küçük meblağlar bile olağanüstü bir yekün oluşturuyor.
   <br/>
   <br/>
   Mesela her ay faturalarda yer alan ve abonelerden tahsil edilen sabit ücretler... Telsim, abonelerinden 1 milyon 83 bin lira; Turkcell, 2 milyon 173 bin lira sabit ücret alıyor. Üstelik bu sabit ücretlere tekabül eden KDV ve deprem vergisi diye bilinen Özel İletişim Vergisi de müşterilerden tahsil ediliyor. Yapılan hesaplamalara göre sabit ücret adı altında iki firmanın her ay müşterilerinden tahsil ettiği para 15 trilyon lirayı geçiyor. Yargıtay bütçesinin 6 trilyon lira olduğu düşünülürse sadece sabit ücret adı altında üstelik her ay toplanan paranın ne kadar büyük bir yekün oluşturduğu daha iyi anlaşılıyor.
   <br/>
   <br/>
   Konuşma ücreti pahalı
   <br/>
   <br/>
   Üstelik Türkiye'de cep telefonuyla konuşma ücretleri de bir çok ülkeye göre daha pahalı. Her ne kadar cep telefonu şirketlerimiz birtakım karşılaştırmalı rakamlar vererek Türkiye'deki konuşma ücretlerinin daha düşük olduğunu söyleseler de İş Bankası ile birlikte üçüncü GSM ihalesini kazanan İtalyan firmanın yetkilileri tam tersini iddia ediyor. Telecom Italia Mobil Genel Müdürü Marco Benedetti Türkiye'de geçerli olan fiyat düzeninin bütün Güney Avrupa ülkelerinden yüksek olduğunu, sistemlerinin kurulmasının ardından cep telefonu ile görüşme ücretlerinde önemli azaltmalar yapacaklarını söylüyor. Yani piyasadaki rakiplerinden beş misli daha fazla ödeyerek lisans alan bir şirket, bütün tesis yatırımlarını yaptıktan sonra daha az bir görüşme ücretiyle kâr edebileceğini öngörüyor.
   <br/>
   <br/>
   Geçtiğimiz ocak ayında gönderilen faturalarda konuşma ücreti haricindeki yaklaşık 10 milyon lira tutarındaki sabit ücret ve vergiler abonelerin sabrını taşırdı. İletişim Özgürlüğü İnisiyatifi öncülüğünde cep telefonlarındaki sabit ücret ve vergileri protesto etmek için 3 günlük "cepler susacak" adı altında cep telefonlarını kapatma eylemi yapıldı. Yaklaşık 3 milyon abonenin bu eyleme destek verdiği belirtiliyor.
   <br/>
   <br/>
   Protestoların ardından yoğun bir şekilde cep telefonlarından alınan sabit ücretlerin iptal edilmesi için davalar açılmaya başlandı. Bu davalardan biri geçtiğimiz hafta sonuçlandı. Hukukun Egemenliği Derneği Başkanı Av. Erdem Akyüz'ün dört cep telefonu faturasından alınan sabit ücretin iptali istemiyle Turkcell aleyhine açtığı davada Ankara 30. Asliye Hukuk Mahkemesi sabit ücretlerin yasal dayanağının bulunmadığı bu nedenle kaldırılması gerektiği yönünde karar verdi. Yargıç Ali Kerimoğlu, "Davalı Turkcell şirketinin, davacı Akyüz'den sabit ücret almasının haksızlığının tesbitine ve alınan 113 milyon 217 bin liranın davacı Akyüz'e yasal faizi ile birlikte ödenmesine " karar verdi.
   <br/>
   <br/>
   Diğerlerine emsal olacak
   <br/>
   <br/>
   Davayı açan Hukukun Egemenliği Derneği Başkanı Av. Erdem Akyüz bu kararın ilk olduğu için büyük bir önem taşıdığını ve cep telefonu abonelerinin açtığı diğer davalar için emsal oluşturacağını söylüyor. Daha Yargıtay safhası bulunduğu için karar kesin değil. Yargıtay mahkemenin kararını onaylar ve karar bu şekilde kesinleşirse sabit ücret uygulaması son bulacak. Ancak bu tür davalarda verilen kararlar sadece dava konusu olayı kapsadığı için şimdiye kadar ödedikleri sabit ücretlerin iadesini isteyen abonelerin ayrıca dava açmaları gerekecek. Hatta sabit ücretle ilgili iptal kararı Yargıtay karıyla kesinleştikten sonra bile şirketlerin bu uygulamayı sürdürebilecekleri belirtiliyor. Bu noktada hükümetin ve ilgili bakanlıkların devreye girip bu uygulamayı durdurması gerektiği belirtiliyor. Av. Erdem Akyüz, "Dava açan kişiler paralarını geri almaktadır ancak milyonlarca kişi dava açmak zorunda bırakılamaz. Hükümet ve yöneticiler bu haksız gidişe dur demeli ve alınan paraların faizi ile birlikte geri ödenmesi yolunda karar alınmalıdır. Haksız kazanca göz yummak haksızlığa katılmak anlamını taşır" diyor.
   <br/>
   <br/>
   Sabit ücretlerle ilgili şirketler aleyhinde bir karar da tüketici hakem heyeti tarafından alınmış. Bursa'nın Orhangazi İlçesi Tüketici Sorunları Hakem Heyeti, kendisine başvuran Ayşen Güven isimli tüketicinin yaptığı başvuru üzerine Turkcell tarafından bugüne kadar tüketiciden tahsil edilen toplam 51.557.599 TL'nin tahsiline karar vermiş.
   <br/>
   <br/>
   Sabit ücret uygulamasının yasal olmadığına emsal teşkil eden bir karar da iki yıl önce Danıştay tarfından verilmişti. Danıştay Türk Telekom'un aldığı sabit ücretleri 1998 yılında iptal etmişti.
   <br/>
   <br/>
   GSM operatörlerinin sabit ücret uygulamasını lisans sözleşmesine göre yaptıklarını ve teknik gerekçeler nedeniyle bu ücreti aldıklarını söyleyen Telsim Halkla İlişkiler Müdürü Selda Susal, dünyadaki tüm GSM operatörlerinin abonelerine sabit ücret uyguladıklarını söylüyor ve bu şekilde toplanan paranın altyapı yatırımı için harcandığını belirtiyor. Selda Susal, 1994'ten bu yana uygulanan sabit ücretin sadece cep telefonlarında değil araç telefonlarında, çağrı cihazlarında, kablolu TV'lerde hatta doğalgaz ve su faturalarında bile bulunduğunu söylüyor.
   <br/>
   <br/>
   Bakanlar da haksız buluyor
   <br/>
   <br/>
   Buna karşılık cep telefonlarında uygulanan sabit ücretlerin haksız olduğunu devlet yetkilileri kabul ediyor. Mesela Ulaştırma Bakanı Enis Öksüz'ün sabit ücretin alınmaması gerektiği yönünde demeçleri var. Sanayi Bakanı, faturalardaki sabit ücret uygulamasının iptali için tüm Turkcell ve Telsim abonelerini zaman kaybetmeden Türkiye genelindeki hakem heyetlerine başvurmaya çağırdı.
   <br/>
   <br/>
   Bu haksız uygulama karşısında vatandaşın hakkını nasıl arayacağı konusunda da fikir birliği yok. Sanayi bakanının söylediği gibi bazı hukukçular önce hakem heyetine başvurmak gerektiğini söylerken doğrudan mahkemeye gidilmesi gerektiğini savunanlar da var. Hakem heyetine gitmeden doğrudan Ankara 30. Asliye Hukuk Mahkemesi'nde dava açarak iptal kararı aldıran Av. Erdem Akyüz, insanların hakem heyetlerine yönlendirilmesinin yanlış olduğunu, direkt mahkemelere başvurarak sonuç alabileceklerini söylüyor.
   <br/>
   <br/>
   Müstakil Tüketiciler Derneği Başkanı Av. Bülent Deniz ise, hakem heyetine başvurmanın daha kolay ve masrafsız olduğunu söylüyor. Bülent Deniz, cep telefonu sahiplerinin bir dilekçe ve en son faturanın fotokopisiyle birlikte GSM sözleşmesi yaptıkları ilçenin kaymakamlığındaki hakem heyetine başvuru yapabileceklerini belirtiyor.
   <br/>
   <br/>
   Tüketicilerin bilinçlenip haklarını aramaları elbette güzel. Ancak sabit ücret adı altında paraları alınan 9 milyon cep telefonu abonesinin tek tek mahkemelere ya da hakem heyetlerine yönlendirilmesi yerine hükümetin konuyu daha kısa yoldan çözmesi gerekiyor. En azından ileriye dönük olarak sabit ücretin kaldırılması şart.
   <br/>
   <br/>
   e mail: mur.aydin@usa.net.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6154-34-faturali-cepciler.html), [web.archive.org (arşiv bağlantısı)](http://web.archive.org/web/20130901035557/http://www.aksiyon.com.tr:80/aksiyon/haber-6154-34-faturali-cepciler.html)
