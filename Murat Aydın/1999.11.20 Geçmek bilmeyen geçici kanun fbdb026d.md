# Geçmek bilmeyen geçici kanun

*Murat Aydın 1999.11.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Guinnes Rekorlar Kitabına girse yeridir. Geçici olarak çıkarılmış bir kanun kalıcı kanunlara bile taş çıkarırcasına aradan 86 yıl geçmesine rağmen hâlâ yürürlükte.
  </font>
 </div>
 <div id="newsText">
  <font class="detail-text">
   1913 yılına denk gelen 24 Şubat 1329 tarihinde kabul edilen "Memurin Muhakematı Hakkında Kanunu Muvakkat"ı değiştirmek için nihayet hükümet kolları sıvadı. Hükümet tarafından teklif edilen kanun tasarısı ufak tefek bazı değişikliklerle Meclis Adalet Komisyonunda kabul edildi. Ancak yeni hazırlanan Memurlar ve Diğer Kamu Görevlilerinin Yargılanması Hakkında Kanun Tasarısı'na bakılırsa aslında 86 yıllık gecici kanunu bir nevi kalıcı hale getiriyor.
   <br/>
   <br/>
   Memurin Muhakematı Hakkında Muvakkat Kanun'un temeli 1789 Fransız ihtilaline dayanıyor. İhtilalciler devrim kanunlarını uygulayacak memurları korumak için, geçici kaydı ile bu yasayı çıkarıyorlar. Fransızların 80 yıl uyguladıktan sonra 1870 yılında yürürlükten kaldırdıkları ayrıcalıklı memur yargılama sistemi onlar vazgeçtikten iki yıl sonra 1872'de Osmanlı Devleti'nce alınıyor. 1913 yılında "muvakkat" yani "geçici" olarak yeniden düzenlenen kanun bu şekliyle Cumhuriyet Türkiyesi'ne miras kalıyor.
   <br/>
   <br/>
   Bu gün Avrupa'da İsviçre dışındaki bütün ülkelerde, memurların yargılama yöntemi genel yargılama sistemi içinde bulunuyor. Yani memurlara yargılama açısından hiç bir ayrıcalık tanınmıyor. İsviçre'deki uygulama ise bir ayrıcalıktan çok değişik federal devletlerin yasalarının farklılık göstermesinden kaynaklanıyor.
   <br/>
   <br/>
   Neden 'geçici' denmiş?
   <br/>
   <br/>
   Bu kadar uzun süre yürürlükte olan bir kanunun neden geçici olarak çıkarıldığı da merak konusu. Hürriyet talebiyle iktidara gelen İttihat ve Terakki yönetimi hürriyet ve demokrasi iddialarına gölge düşürmemek için, sıkıyönetim dönemlerinde meclis kapalıyken çıkarttıkları yasalara "geçici" kelimesini koyarak olağan duruma geçilince yeni yasaların çıkarılacağı imajını veriyordu.
   <br/>
   <br/>
   İttihat ve Terakki hükümetinde bu geçici kanunu hazırlayan Dahiliye Nezareti'nin (İçişleri Bakanlığı) kanunun hazırlanmasında öne sürdüğü gerekçe devletin halka güvenmediğini, memuru halktan korumayı amaçladığını gösteriyordu: "Kamu otoritesini ve amme hizmetinin devamlılığını sağlamak için, memurun normal nizamiye mahkemelerine gitmemesi gerekir. Memurun haksız yere iftira ve şikayete uğraması ve bu yüzden sık sık mahkemelere gitmesi, onun görev yapmasını engelleyecektir."
   <br/>
   <br/>
   Daha da ilginci gerekçeye göre memurun nizamiye mahkemelerinde yargılanması memurluk şeref ve haysiyetinin olumsuz yönde etkilenmesi olarak nitelendiriliyordu.
   <br/>
   <br/>
   Çıkarılırken bile eleştirilere muhatap olan bu kanun memurların yargılanmasında soruşturmaların uzamasına, sürüncemede bırakılmasına hatta zamanaşımı nedeniyle suçların cezasız kalmasına yol açıyor. Çünkü suç işleyen memurun yargılanıp yargılanmayacağına gene kendisi gibi memur olan kişiler karar veriyorlar. Özellikle Susurluk skandalından sonra Memurin Muhakemat Yasası, devletmafyaişdünyası üçgeninde yer alan bazı polis ve memurların yargılanmasında engel teşkil etmişti. Adalet Bakanı Hikmet Sami Türk, Avrupa İnsan Hakları Mahkemesi'ndeki davaların bir çoğunun bu yasadan kaynaklandığını belirtiyor ve hazırlanan tasarının bir an önce kanunlaşmasını istiyor.
   <br/>
   <br/>
   Kabul edilen tasarıdaki en önemli değişiklik memurların yargılanmasına izin verme yetkisinin idari kurullardan alınıp memurun bağlı olduğu vali, kaymakam gibi üst amirlere bırakılması. Yeni düzenlemeyle bir memur suç işlediğinde adli kovuşturmadan önce kanunda belirtilen yetkili mercilerce incelenecek ve amir konumundaki yetkililer tarafından izin verilmesi halinde mahkemelerde yargılanabilecek. Tasarının 3'üncü maddesine göre ilçede görevli memurlar ve kamu görevlileri hakkında kaymakam, illerde ve merkez ilçelerde ise vali soruşturma izni verebilecek. Başbakanlık ve bakanlıkların merkez ve ilgili kuruluşlarında görev yapan memurlar hakkında o kuruluşun en üst amiri izin yetkisine sahip. Türkiye Büyük Millet Meclisinde çalışan memur ve diğer kamu görevlileri hakkında TBMM Genel Sekreteri ve yardımcıları hakkında ise Meclis Başkanı yetkili kılınıyor. Aynı şekilde cumhurbaşkanlığı'nda çalışanlarla ilgili olarak Cumhurbaşkanlığı Genel Sekreteri ve yardımcıları hakkında ise cumhurbaşkanı yetki sahibi. Büyükşehir ve il belediye başkanları ile bunların meclis üyeleri hakkında soruşturma iznini içişleri bakanı verecek. Büyükşehir belediye başkanları ile ilgili hazırlık soruşturması yapma yetkisi ise Yargıtay Cumhuriyet Başsavcısı'na veriliyor. Tasarı yasalaşırsa FP'li büyükşehir belediye başkanları Yargıtay Cumhuriyet Başsavcısı Vural Savaş'a veriliyor.
   <br/>
   <br/>
   Tasarıya göre silahlı kuvvetler mensupları, hakimler ve savcılar, öğretim elemanları bu sisteme göre değil özel kanunlardaki hükümlere göre yargılanacak. Tasarıyı eleştiren milletvekilleri bu noktada askerlerle ilgili yargı sınırlamalarının da ortadan kaldırılması ve yüksek askeri şûra kararlarının yargı denetimine açılmasını gündeme getiriyorlar.
   <br/>
   <br/>
   Mevcut düzenlemeye yani 1913 tarihli yasaya göre memurların yargılanmasına izin verme yetkisi il veya ilçe idare kurullarına ait. Yeni tasarıyla bu yetkinin kurullardan alınıp tek bir amire verilmesinin suiistimal ve kayırmaları artıracağına dikkat çekiliyor. Açıkçası amirin istemediği bir memuru yargılamak eskisine göre daha da zorlaşıyor.
   <br/>
   <br/>
   Yeni tasarı daha anti-demokratik
   <br/>
   <br/>
   Meclis Adalet Komisyonu üyesi Yasin Hatiboğlu tasarıya koyduğu muhalefet şerhinde, getirilen tasarının mevcut kanundan daha antidemokratik olduğunu ileri sürüyor: "Meşrutiyet yönetiminin yürürlüğe koyduğu yasanın, 86 yıl sonra getirilen bu tasarıdan daha ileri anayasal düzenlemelere daha uygun olduğunu söylemek elbette bizi memnun etmiyor. Ne yapalım ki realite bu. Memurun yargılanmasına izin verme yetkisini kurullardan alıp kişilere vermenin hukukun temel ilkelerine, demokratik kazanımlara uygun düştüğü söylenemez" diyor.
   <br/>
   <br/>
   Tasarıyla getirilen düzenlemenin keyfi uygulamalara kapı açacağını söyleyen Yasin Hatiboğlu,"28 Şubat diye dillere pelesenk edilen tarihten bu yana, İrtica Kanunları velvelesi belli çevrelerin ve kartelci medyanın bayram sebebi olmuştur. İstenen: Bu yolla değerli ve faydalı insanları sindirmek, hatta tasfiye etmektir. Bu tasarının 3. maddesi tam bir tasfiye mekanizmasıdır. Yargıya sevk izni kurullardan alınıp kişilere verilince başka netice hasıl olmaz. Tasarıyı sevk eden mantık meşruti bile değil tam bir mutlaki mantıktır" diyor.
   <br/>
   <br/>
   Tasarıyı eleştirenlerden biri de Türkiye Kamu Çalışanları Sendikası Başkanı Resul Akay. Getirilmek istenen değişikliklerle keyfi uygulamaların artacağına dikkat çeken Akay, "Memurların yargılanmasına izin verme yetkisini kurullardan alıp tek kişinin eline verdiğiniz zaman amir konumundaki bu yetkililerin siyasal kimlikleri, duyguları, husumetleri de ön plana çıkabilecektir. Aynı zamanda bu eskisine göre daha antidemokratik bir düzenlemedir. Tek kişinin hata payı her zaman bir kuruldan daha fazladır" diyerek bu değişikliğin hangi mantıkla yapıldığını anlamanın mümkün olmadığını ifade ediyor.
   <br/>
   <br/>
   Sümenaltına önlem
   <br/>
   <br/>
   Memurin Muhakemat Kanunu'nun tamamen değiştirilmesi yerine ıslah edilmesi gerektiğini söyleyen Danıştay Başkanı Erol Çırakman da Türkiye koşullarında soruşturma izninin tek kişiye verilmesinin sakıncalı olduğuna işaret ediyor ve yeni sistemin davaların zaman aşımına uğrama tehlikesini ortadan kaldırmayacağını savunuyor.
   <br/>
   <br/>
   Diğer taraftan mevcut düzenleme görev sırasında işlenen ancak görevle ilgisi bulunmayan suçları da kapsıyor. Hazırlanan tasarıda ise görevle ilgisi bulunmayan suçlar kapsam dışına çıkarılıyor. Yani memurlar şimdiye kadar olduğu gibi görevleri esnasında işledikleri tüm suçlardan değil görevleri ile ilgili suçlar konusunda memur yargılamasına tabi olacak.
   <br/>
   <br/>
   Tasarının en olumlu karşılanan yönü zaman açısından getirilen sınırlama. İzin işleminin şimdiye kadar olduğu gibi sürüncemede bırakılmaması için yetkili mercilerin soruşturma izni konusundaki kararını en geç 1 ay içinde vermesi gerekiyor. Bu süre zorunlu durumlarda en fazla 15 gün daha uzatılabiliyor. Bu süre içinde karar verilmezse soruşturma izni verilmiş sayılıyor. Galatasaray Üniversitesi Hukuk Fakültesi İdare Hukuku öğretim üyesi Prof. Dr. Yıldızhan Yayla, tasarı ile getirilmek istenen süre sınırlamasının yargılamanın sürüncemede bırakılmasını önlemek ve sürati artırmak bakımından olumlu bir düzenleme olduğunu söylüyor. İtiraz mercii olarak bölge idare mahkemesi konusunda bazı sakıncaların doğabileceğine dikkat çeken Prof. Dr. Yıldızhan Yayla, "Mahalli olarak bazı memurlar hakkında yargılamaya gerek olmadığına karar verildiği zaman itiraz mercii olarak bölge idare mahkemesi gösterilmiş. Mesela valinin yargılamaya gerek görmemesi halinde itiraz mercii aynı ildeki Bölge İdare Mahkemesi olmaması gerekir. Yargıya müdahale olmaması açısından itiraza başka bir ildeki Bölge İdare Mahkemesinin bakması daha yerinde olur" diye konuşuyor.
   <br/>
   <br/>
   Adalet Bakanı Hikmet Sami Türk, 86 yıllık Memurin Muhakematı Hakkındaki Yasa'da değişiklik yapan bu tasarının yasalaşması halinde bir devrim yaşanacağını söylüyor. Adalet Bakanından oldukça farklı düşünen Yargıtay Başkanı Sami Selçuk ise memurların yargılanmasına izin verilmesi sisteminin Afrika ülkelerinde bile bulunmadığını belirtiyor. Mevcut sistemde, memur bir suç işlediğinde suça idarenin el koyduğunu, idari kurulların da karar verdiğini söyleyen Selçuk, izin sisteminde ise savcının olaya el koyduğunu, dava açılmasına gerek görürse ilgili idareden izin istediğini belirtiyor. İzin sistemi öngören Anayasa'nın 129. maddesinin de kaldırılması gerektiğine dikkat çeken Yargıtay Başkanı hazırlanan tasarıyla ilgili olarak "Bu yasa tasarısına devrim diyorlar. Evrim bile değildir. Bunun anlamı çağın gerisine düşmektir" diyor. Sami Selçuk memurlarla ilgili özel yargılamadan vazgeçilmesi gerektiğini, bunun ancak bir iki istisnası olabileceğini belirtiyor: "Yargı mensupları için olabilir, o da yargı bağımsızlığı açısından. Bir de yasama dokunulmazlığı açısından yasama organı için getirilebilir. Ancak bu dokunulmazlık da çok geniş olmamalıdır."
   <br/>
   <br/>
   Galiba yine geçmeyecek
   <br/>
   <br/>
   Aslında bu tasarıyla geçmek bilmeyen geçici kanun tamamen kaldırılmıyor sadece ufak tefek değişiklikler yapılıyor. Ama hazırlanan bu tasarının bile kanunlaşması zor görünüyor. Çünkü İçişleri Bakanı Sadettin Tantan ve MHP'den tasarıya itirazlar var. Soruşturma açılacak memurlara da itiraz hakkı tanımasını isteyen Tantan, memurların görevleri sırasında işledikleri ancak görevleri ile ilgili olmayan suçların da yasa kapsamına alınmasını istiyor ve "Bu biçimiyle tasarı emniyet görevlileri açısından sıkıntı yaratır" diyor. MHP'liler ise yapılacak ön inceleme sırasında savcılara takipsizlik kararı verme yetkisi istiyor. Bu günlerde Genel Kurul'da görüşülmesi beklenen tasarının bu itirazlar nedeniyle yeniden değerlendirileceği, değişiklik istekleri üzerinde uzlaşma sağlanamaması halinde hükümete tasarıyı geri çekme önerisinde bulunulacağı belirtiliyor. Anlayacağınız bütün eleştirilere rağmen 86 yıldır geçmek bilmeyen geçici kanun 2000'li yıllarda da başımıza dert olacağa benziyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=B7D9E07D53370A8CBF5CC3A4D2CD28A1?newsId=5545), [web.archive.org (arşiv bağlantısı)](http://web.archive.org/web/20141011002431/http://www.aksiyon.com.tr:80/aksiyon/newsDetail_getNewsById.action;jsessionid=B7D9E07D53370A8CBF5CC3A4D2CD28A1?newsId=5545)
