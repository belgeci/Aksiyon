# "Devlet çıplak"

*Murat Aydın 1999.09.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Çıplak bir uyarıda bulunmak zorundayım. Türkiye meşruluk debisi neredeyse sıfıra yaklaşmış bir Anayasa'yla yeni yüzyıla giremez, girmemelidir" diye haykırıyor Yargıtay Başkanı Sami Selçuk üçüncü 1000 yılın eşiğinde.
  </font>
 </div>
 <div id="newsText">
  <font class="detail-text">
   Halkoyuna sunulup kabul edildiği 7 Kasım 1982 tarihinden bu yana içten içe hep tartışıldı ihtilal ürünü olan 1982 Anayasası. Ama Anayasa'ya yöneltilen eleştiriler hep kısık sesliydi. İlk defa böyle açıkça ve cesurca Anayasa'nın antidemokratik olduğu, değiştirilmesi gerektiği dile getirildi. Hem de yargının başındaki bir hukuk adamı tarafından ve devlet erkanı önünde. Yaklaşık 4 ay önce Anayasa Mahkemesi'nin 37. kuruluş yıldönümünde Anayasa Mahkemesi Başkanı Ahmet Necdet Sezer de "Anayasa ve yasalar özgürlüğü engelleyen ögelerden arındırılmalı" diyerek gündeme getirmişti benzer bir tepkiyi. Nedense siyasilerden gelmesi gereken cesur yaklaşımlar tam tersine Anayasa'yı ve yasaları uygulamakla görevli yargının en üstündeki isimler tarafından dile getiriliyor.
   <br/>
   <br/>
   Yeni adli yıl açılışında Cumhurbaşkanı ve Başbakan başta olmak üzere devleti yöneten en üst düzey protokol Yargıtay salonunda ön sırada yerini almıştı. Yargıtay Başkanı kürsüye geldi ve çok iyi hazırlık yaptığı anlaşılan tarihi konuşmasına başladı. Başkan, Türkiye'de içi boşaltılarak kullanılan evrensel kavramların gerçek anlamlarını özellikle vurgulayarak, devlet zevatı önünde devleti masaya yatırdı. Öncelikle "iki Türkiye" tespitinin altını çizdi: "Uzun soluklu düşündüğümüzde ve ileri toplumların tarihleriyle karşılaştırdığımızda, efsanevi bir Kurtuluş Savaşını başaran, Cumhuriyeti kuran, onca travmalara karşın demokratik sabır ve erginlik sınavından yüz akıyla çıkan, ekonomik ve kültürel dinamikleriyle dışa doğru patlayan, yayılan, genişleyen bir halk. Dipdiri, capcanlı, hep ayakta." Bu birinci Türkiye'ydi.
   <br/>
   <br/>
   İkinci Türkiye ise bunun tam tersi bir manzara arzediyordu: "Her şeyi geriden izleyen, kendisinin üretip devletleştirdiği yazılı hukuka göre halkıyla mahkemelerinde sürtüşen, halkına güvenmeyen, hep içe doğru patlayan, yayılan, genişleyen, birinci Türkiye'ye yetişemeyen, hastalık irisi hantal bir devlet."
   <br/>
   <br/>
   Aynı zamanda hukuk alanında akademik kariyeri de bulunan Doç. Dr. Sami Selçuk, ikinci Türkiye'nin neden böyle acınacak bir duruma düştüğünü ayrıntılı bir şekilde ortaya koyduktan sonra artık meşruluğunu yitirmiş Anayasa'nın değiştirilmesi gerektiğini özellike vurguladı. Başkan, açılışta özetleyerek sunduğu 55 sayfalık konuşma metninde meşruluğun biçimsel ve maddi meşruluk olmak üzere iki türlü olduğunu bilertiyor: "Çoğunluk kurallara göre sağlanmamış ise biçimsel meşruluk yoktur. Kurallara göre sağlanan çoğunluğun onayı sonradan geri alınmış ise maddi meşruluk yoktur."
   <br/>
   <br/>
   Acaba 1982 Anayasası biçimsel ve maddi açıdan meşru mu?
   <br/>
   <br/>
   Yargıtay Başkanı Selçuk, biçimsel açıdan Anayasa'nın meşru olmadığını şöyle ortaya koyuyor: "Anayasa, halk ya da halkın özgür iradesiyle seçilen bir kurucu iktidar, parlamento tarafından değil, kapatılan parlamentonun sıralarına oturtulan atanmış kişilerce yapılmıştır. İkinci olarak, meşruluk bir karara, işleme, herkesin sonuçları sorgulayabilecek ve eşit biçimde, zorsuz ve yasaksız katılmalarına bağlıdır. İradeler tartışma sürecinden geçmedikçe meşruluktan söz edilemez. Çünkü tartışma varsa ve ne denli açıksa, sorunlar o denli saydamlaşır, bilgi edinilir ve yanlışa düşme tehlikesi azalır. 1982 Anayasası tartışmaya kapalı tutulmuştur. Üçüncüsü, tartışma yasağına koşut olarak tek yanlı bir beyin yıkama bombardımanından sonra oylama yapılmış, halk iğfal edilmiştir. Dördüncüsü, Anayasa benimsenmediği takdirde pretoryen diktasının süreceği mesajı verilmiş, ölümü gören eli böğründeki halk çaresiz, sıtmaya razı olmuştur. Beşincisi, içini gösteren, "seni mimlerim" zarflarıyla gizli oy ilkesi çiğnenmiştir. Altıncısı, tek işlemle hem devlet başkanı, hem de Anayasa oylanmıştır. Her ikisini destekleyenlerin ya da onlara karşı olanların sayısı, oranı belirsizdir. Devlet başkanını destekleyenler Anayasa'ya katlanmışlarsa Anayasa; Anayasa'yı destekleyenler devlet başkanına katlanmışlarsa devlet başkanı desteksiz kalmış demektir. Peki hangisi çoğunluğu elde etmiştir? Bu bir bilmecedir. Ancak bilinen şudur. İkisi de kuşkuyu içinde taşıyor. Üstelik devlet başkanı için zaten seçme söz konusu değil. Çünkü tek adaydır. Seçenekler arasında özgür seçimde bulunamayan birey özerk değildir. Çünkü özgürlük özerklikten önce gelir. Görülüyor ki, toplumla yapılan bu sözleşme (Anayasa) tehditle, fesada uğratılmış bir iradeyle benimsetilmiştir. Göstermelik oylama hukuken sakattır. Bu yüzden Anayasa biçimsel meşruluktan yoksundur, geçersizdir."
   <br/>
   <br/>
   Selçuk devam ederek, bu tür yollarla halkoyuna sunulan anayasaların sağladığı çoğunluğun her ülkede yüzde 97  yüzde 100 arasında gerçekleştiğini Türkiye'deki yüzde 93 çoğunluğun, halkın onuruna saldırıyla elde edilen ayıplı bir çoğunluk olduğunu belirtiyor ve "Kurşun yerine oy" kullanılarak kabul ettirilen 1982 Anayasası'nın, hazırlayanlar ve hazırlanış biçimiyle bir tür "ferman anayasası" olduğunu ifade ediyor.
   <br/>
   <br/>
   "Bilindiği üzere anayasalar, örgütlenmiş siyasal birim olan devletin gücünü sınırlayan, bireyin hak ve özgürlük alanlarıyla bunların çiğnenmelerine karşı denetim yollarını belirleyen, iktidarın tek elde toplanmasını önleyerek çoğulculuğu benimseyen, çok iktidar ilişkisinde dengeleri sağlayan, her türlü hukuk dışılığı engelleyen metinlerdir" diyen Sami Selçuk 1982 Anayasası'nın maddi açıdan da meşru olmadığını şu argümanlarla ispatlıyor: "1982 Anayasası tersini yapmış, devlet gücünü sınırlayacak yerde hak ve özgürlükleri sınırlamış ve bunları âdeta istisnalar haline getirmiş, halka güvensizliği ruhuna içselleştirmiş, yargı birliğini ve bağımsızlığını örselemiş, demokrasi rejimini değil, cumhuriyet yönetimini öngörmüştür... 1982 Anayasası, siyasal iktidarın keyfiliğini önleyici, insanların hak ve özgürlüklerinin özünü kollayıcı olmadığından normatif ve güvenceci bir anayasa değildir. Anayasa'ya göre halk ve birey devlet içindir, devlet halk ve birey için değildir. Bu yüzden de Türkiye bugün, anayasacılık kavramlarına göre belirtilmek gerekirse, bir "anayasalı devlet"tir, ama bir "anayasal devlet" değildir."
   <br/>
   <br/>
   Meşruluğunu yitirmiş bu Anayasa'nın arkasında onu kotaranların bile durmadığını söyleyen Doç. Dr. Sami Selçuk, "Türkiye; hukuk devleti değil, hukukun üstünlüğü temeline oturan, evrensel ilkelerin tezgâhında yerel ipliklerle dokunan, ortak paydası insan hak ve özgürlükleri olan bir Anayasa'yla üçüncü bine girmeyi hak etmiştir" diyerek 2000'li yıllara yeni ve sivil bir anayasa ile adım atılması gerektiğini vurguluyor.
   <br/>
   <br/>
   Selçuk, bütün bu şok tesbitleri yaptıktan sonra Anayasa'yı eleştirmenin başka, ona uymanın başka olduğuna dikkat çekiyor: "Hiçlikle (butlanla) sakat olan bu Anayasa yeni bir anayasayla yürürlükten kalkıncaya dek, ona uymak yasal bir yurttaşlık görevidir. Öte yandan onun meşruluğunu tartışmak, kamuoyunu uyarmak ve halka doğruları söylemek de bir hukukçunun ahlaki bir ödevidir. Ben hem görevimi, hem de ödevimi yerine getirmeyi sürdüreceğim."
   <br/>
   <br/>
   Düşünce suçunda birinciyiz
   <br/>
   <br/>
   Benzer bir çıkışı geçtiğimiz nisan ayında Anayasa Mahkemesi'nin kuruluşunun 37. yıldönümü töreninde Anayasa Mahkemesi Başkanı Ahmet Necdet Sezer yapmıştı. Sami Selçuk gibi o da, 1982 Anayasası'nı topa tutmuş, antidemokratik yasaların kaldırılması, düşüncenin suç olmaktan çıkarılması gerektiğini söyleyerek dikkatleri üzerinde toplamıştı. Konuşmasında, 1982 Anayasası'nda temel hak ve özgürlüklerin önemli ölçüde sınırlandırıldığını, sonuçta düşünceyi açıklama özgürlüğünün hukuksal boyutları ile ilgili sorunlar ortaya çıktığını belirten Sezer, Anayasa ve kanunların özgürlüğü engelleyen ögelerden arındırılması, özgürlük alanının genişletilmesi gerektiğine dikkat çekmişti. Düşünce özgürlüğü konusunda "Eylem çağrısı yapılmayan, eyleme yönelmemiş, soyut düşünce açıklamaları suç sayılmamalıdır. Açıkça eyleme ve suç işlemeye tahrik niteliği taşımayan, somut bir tehlike yaratmayan düşünce açıklamalarının sınırlandırılmaması gerekir" diyerek düşünceyi eylemden ayırmanın önemine dikkat çeken özgürlükçü bir yaklaşım sergiliyordu.
   <br/>
   <br/>
   Türkiye insan hakları konusunda sabıkalı ülkeler arasında. Bu alanda yapılması gereken yasal düzenlemeler bile değiştirilmediği için Avrupa İnsan Hakları Mahkemesi'nde sık sık mahkum oluyoruz. Düşünce ve inanç özgürlüğüyle ilgili dışarıya yansıyan görüntüler hiç de hoş değil. Anayasa Mahkemesi Başkanı Sezer, bu noktaya dikkat çekerek insan haklarının artık ulusal bir sorun olmaktan çıktığını şöyle ifade ediyor: "İnsan hakları, çok taraflı uluslararası anlaşmalarla ulusal bir sorun olmaktan çıkmış ve uygar toplumların olmazsa olmaz koşulu durumuna gelmiştir."
   <br/>
   <br/>
   Anayasa'yı topa tutanlar arasında başka yargı mensupları da var. Anayasa Mahkemesi Başkan Vekili Güven Dinçer, 12 Eylül yöneticileri ile yasal düzenlemeleri için yargı denetimini engelleyen Anayasa'nın geçici maddesinin "Türkiye'nin Anayasa ile değil de geçici hükümlerle yönetildiği" görüntüsü doğurduğunu söylüyor. Anayasa Mahkemesi'ne yapılan bir iptal başvurusu üzerine kaleme aldığı karşı oy yazısında bu geçici maddelerin kaldırılması gerektiğini vurgulamıştı Güven Dinçer. İptali istenen kanunun Anayasa'daki geçici 15. maddenin son fıkrası kapsamında olmasından dolayı Anayasa'ya aykırılığının ileri sürülemeyeceği belirtilerek, iptal başvurusu Anayasa Mahkemesi tarafından oy çokluğuyla reddedilmişti. Buna rağmen kararın devamında şöyle deniyordu: "Anayasa'nın geçici 15. maddesi kapsamına giren kuralların hukuk devleti ilkesine uygun biçimde yargı denetimine açılması, Anayasa'ya aykırılık savında bulunma ve inceleme yasağının kaldırılmasına bağlı olup, bu da Anayasa'nın 87. maddesi uyarınca doğrudan yasama organının görev ve yetkisi kapsamına girmektedir."
   <br/>
   <br/>
   Kararda da açıkça görüldüğü gibi aslında yargıçlar bu gibi antidemokratik düzenlemeleri içlerine sindiremiyorlar, ancak kanun adamı olmanın gereği olarak mevcut düzenlemelere uymak zorunda olduklarını, asıl görevin yasama organı olan Meclis'e düştüğünü ifade ediyorlar. Anayasa'nın tartışılan geçici 15. maddesinin kaldırılması durumunda yaklaşık 700 yasa ile ilgili olarak Anayasa'ya aykırılık nedeniyle iptal başvurusunda bulunulabileceği belirtiliyor. Aynı geçici madde çok önemli bir antidemokratik düzenlemeyi de içeriyor. Buna göre 12 Eylül ihtilalinden 6 Aralık 1983'e kadar görev yapan, Milli Güvenlik Konseyi üyelerinin, bu dönemde oluşturulan hükümetlerin Danışma Meclisi'nin hiç bir karar ve tasarrufu nedeniyle yargı yoluna gidilemeyeceği hükme bağlanmış.
   <br/>
   <br/>
   Milleti değil devleti kolluyor
   <br/>
   <br/>
   Türkiye'de bir sosyal yara haline gelen bir çok konunun önünde Anayasa adeta büyük bir engel olarak duruyor. Başta özgürlükler ve demokratikleşme konusunda atılacak her adım başta Anayasa'ya takılıyor. Anayasa uzmanlarının üstüne basa basa söyledikleri gibi 1982 Anayasası vatandaşı değil devleti koruyan ve kollayan bir anlayışla hazırlanmış. 1982 Anayasası'nın arkasında yatan siyasi felsefe konusunda Anayasa Hukukçusu Prof. Dr. Mustafa Erdoğan, şu değerlendirmeyi yapıyor: "Sadece 'ülkesi' değil aynı zamanda bir de 'milleti' bulanan Devlet, Anayasa'da hep büyük harfle başlatılmasından anlaşılacağı gibi kutsaldır. Bizatihi devlete ait olan ülke ve milletin 'bölünmez bütünlüğü' her türlü özgürlüğün üstünde olan en temel değerdir. Hiçbir düşünce ve mülahaza bu temel değer karşısında koruma görmez. Bu anlayışa göre devlet milletin değil, millet devletindir..."
   <br/>
   <br/>
   Bu anlayış sürdüğü için ülkemizde halen en büyük ayıplardan biri olan düşünce suçu yasak kapsamından bir türlü çıkmıyor. Cezaevindeki düşünce suçlusu sayısı bakımından birinciliği kimseye kaptırmıyoruz. 1997 yılına ait bir araştırmaya göre 22 ülkede cezaevindeki gazeteci sayısı 180 olarak tesbit edilirken, bunların 78'inin Türkiye'de olduğu belirtiliyor. Kamuoyunda yoğun tartışmalara yol açan "Af Yasası"nda katiller, hırsızlar, yolsuzluk yapanlar affedilirken, düşünce suçluları bu kapsama alınmıyordu. Düşünce suçlularının af kapsamına alınmamasında ve TCK'nın 312. maddesinden mağdur siyasi ve düşünce suçlularının affedilmemesi konusunda Adalet Bakanı Hikmet Sami Türk, Anayasa'yı engel olarak göstermişti.
   <br/>
   <br/>
   Yeni bir Anayasa şart
   <br/>
   <br/>
   Oysa toplumun vicdanını yaralayacak genel af yerine Türkiye'yi başı dik insanların ülkesi haline getirecek köklü bir Anayasa değişikliği yapılması gerekiyor. Düşüncenin önündeki engelleri kaldıran, insan haklarını garanti altına alan, din ve inanç hürriyetindeki sıkıntıları ortadan kaldıran bir Anayasa toplumsal barış için artık şart. Gerçi insan hak ve hürriyetleri ile ilgili birtakım düzenlemeler Anayasa'da mevcut, ancak başta bir kaç kelimeyle verilen haklar arkadan gelen ve "ama" diye başlayan satırlarca sınırlamayla insanların ellerinden alınıyor. Ya da sanki bir lütufmuş gibi verilen bu temel hakları kullanmak imkansız hale geliyor. Mevcut Anayasa'nın çağın gereklerine de ne kadar uzak olduğu ortada. Devletin ekonomiden elini eteğini çektiği bir çağda hâlâ özelleştirmenin önünde Anayasal engeller var. Yıllardır bu ülkenin kanayan yarası haline gelen üniversitelerde başörtüsü sorununun çözümsüzlüğe mahkum edilmesinin baş nedeni yine mevcut Anayasa.
   <br/>
   <br/>
   Anayasa Yargıtay Başkanı Sami Selçuk'un da söylediği gibi A'dan Z'ye değiştirileceğine şartlar zorlayınca birtakım ufak tefek oynamalarla yetiniliyor. Geçtiğimiz ay yapılan tahkim düzenlemesiyle birlikte 1982 Anayasası'nda 5 kez değişiklik yapıldı. Anayasa'da ilk değişiklik 1987 yılında siyaset yasağının kaldırılması ile gerçekleştirildi. Daha sonra 1993 yılında özel televizyonlara izin verecek tarzda yeni bir düzenlemeye gidildi. 1995 yılında siyasi partiler arasında varılan uzlaşma ile kapsamlı bir değişiklik yapılarak Anayasa'nın bazı maddelerinde kısmi bir demokratikleşme sağlandı. 18 Nisan seçimlerinden sonra da DGM' de yargılanacak olan Abdullah Öcalan davası nedeniyle Batıdan gelecek eleştirilerin önünü kesmek için Devlet Güvenlik Mahkemeleri'nden asker üyelerin çıkarılmasını sağlayan değişiklik yapıldı.
   <br/>
   <br/>
   Başbakan Bülent Ecevit, Sami Selçuk'un konuşmalarına katıldığını, Anayasa'nın değiştirilmesi gerektiğine kendisinin de inandığını söylerken bunun ancak Meclis'te oluşturulacak geniş bir uzlaşma ile sağlanabileceğini belirtiyor. Ecevit bu konuda çalışma yapacaklarını ve somut öneriler getireceklerini söylüyor. Yargıtay Başkanı'na destek veren ana muhalefet partisi lideri FP Genel Başkanı Recai Kutan ise, "Konuşmanın altına imzamı atarım" diyor. DYP Genel Başkanı Çiller de bu tarihi konuşmayı bir milat olarak niteliyor. Partilerin haricinde, barolar, sivil toplum kuruluşları ve kamuoyu da yeni bir anayasa hazırlanması gerektiği konusunda birleşiyorlar. Anayasa'nın değiştirilmesine karşı çıkan bir kaç ihtilal sevdalısından başka kimse yok. Bu duyarlılığı iyi değerlendirmeliyiz. Türkiye yargının en üstündeki iki hukuk adamının; Yargıtay Başkanı Sami Selçuk ve Anayasa Mahkemesi Başkanı A.Necdet Sezer'in uyarılarını dikkate alıp 2000' li yıllara yeni bir toplumsal sözleşme ile girmeli. İnsan hakları ve özgürlükler konusunda çağı yakalayan, hukukun üstünlüğünü ön plana çıkaran yeni ve sivil bir Anayasa, Türkiye'nin de önünü açacaktır.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5348-devlet-ciplak.html), [web.archive.org (arşiv bağlantısı)](http://web.archive.org/web/20121229214103/http://www.aksiyon.com.tr:80/aksiyon/haber-5348-devlet-ciplak.html)
