# Evliya Çelebi'nin izinde Amerikalı bir David

*Murat Aydın 2000.04.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dünya vatandaşı diye ben buna derim işte. Adam 30 yaşında olmasına rağmen tam 65 ülke gezmiş. Üstelik 7 tane de lisan biliyor. 15 yaşından beri dünyayı adımlayan David Ryken adlı Amerikalı genç şu sıralar seyahatini Türkiye'de sürdürüyor.
  </font>
 </div>
 <div id="newsText">
  <font class="detail-text">
   Yaklaşık 3 aydan beri İstanbul'da, English Time adlı bir yabancı dil kursunda İngilizce dersleri veriyor. Ancak David seyahatine ara vermiş değil. Hafta sonlarında ve diğer boş zamanlarında dünyayı keşfetmeye devam ediyor. İstanbul'daki bir çok tarihi yeri ve bir kaç tane ili şimdiden gezmiş bile. Üstelik fırsatını bulur bulmaz komşu ülkelere de gidiyor. Önümüzdeki hafta Bulgaristan'a gideceğini söyledi mesela. David seyahat ederken aynı zamanda çalışarak kendi kendini finanse ediyor.
   <br/>
   <br/>
   Çalışacağı ülkeleri seçerken bile gezmek istediği bölgenin ortalarında yer alan, diğer yerlere ulaşımı kolay ve stratejik önemi olan bir ülke olmasına dikkat ediyor. Türkiye'de çalışmayı bu nedenle tercih etmiş. Burada yaşlaşık 78 ay kadar kalacağını bu arada etraftaki ülkeleri de gezmeyi planladığını söylüyor: "Bir ülkede çalışırken sadece orayı gezmekle kalmıyorum. Aynı zamanda etraftaki ülkelere de gidiyorum. Türkiye en çok merak ettiğim ülkelerden biri olduğu için burada çalışmayı tercih ettim. Aynı zamanda Türkiye'den Balkan ve Ortadoğu ülkelerine ulaşım da kolay. Burada kaldığım müddet içinde Bulgaristan, Yunanistan, Ürdün, İsrail gibi 7 8 ülkeyi daha gezmeyi planlıyorum. Yazın yarım bıraktığım tıp eğitimimi sürdürmek için Amerika'ya döndüğümde gezdiğim ülke sayısı 72 rakamına ulaşmış olacak."
   <br/>
   <br/>
   Çalışarak dünya turu
   <br/>
   <br/>
   Dünyanın giderek küreselleşmesi ve internetin yaygınlaşmasıyla birlikte İngilizce'nin öneminin iyice artması seyahat etmeyi seven, macera ruhlu İngiltereli ve Amerikalılara epey yaramış. Bir çoğunun asıl mesleği farklı olmasına rağmen İngilizce öğretimi için kısa bir kurs görüp sertifika aldıktan sonra çantalarını sırtlayıp o ülke senin bu ülke benim demeden dolaşıyorlar. David Ryken, St. Olaf College'in tarih bölümünden mezun. Daha sonra başladığı Colorado Üniversitesi'nde biyoloji ve temel tıp eğitimine seyahat tutkusundan dolayı bir süre ara vermiş. Çalışarak dünyayı gezme fikri David'in aklına Türkiye'de gelmiş."Türkiye'ye daha önce annem ve babamla birlikte tatile gelmiştik. Hatta İngilizce öğretmenliği yaparak dünyayı dolaşma fikri Türkiye'de aklıma geldi. Çünkü her yerde İngilizce öğretmeni arandığını özellikle Amerikalı ve İngiltereli öğretmenlerin tercih edildiğini burada öğrendim. Evime döndükten sonra konuyu araştırdım en çok merak ettiğim uzak doğu ülkelerinden işe başladım. Hem çalışıyorum hem de seyahat ediyorum."
   <br/>
   <br/>
   Memleketini görmeyen seyyah
   <br/>
   <br/>
   David'i bu genç yaşta dünyayı dolaşmaya iten  seyahat tutkusu biraz da annesinden bulaşmış: "Annem de ülkeleri dolaşmayı çok sever. 15 yaşındayken onunla birlikte Avrupa'yı baştan sona dolaşmıştık. Avrupa'da gitmediğimiz bir kaç ülke kaldı."
   <br/>
   <br/>
   David neredeyse Afrika'dan Avusturalya'ya, Ortadoğu'dan uzak doğu ülkelerine kadar dünyadaki ülkelerin yarısını seyahat etmiş ancak asıl memleketi olan Norveç'e hiç gitmemiş. Gitmemesinin sebebini ise "daha oraya sıra gelmedi" diye açıklıyor ve seyahat açısından Avrupa ve Amerika'nın fazla cezbedici olmadığını söylüyor: "Asıl gezilmesi gereken yerler geleneklerin ve farklı kültürlerin bütün canlılığı ve renkleriyle hâlâ kendini gösterdiği Afrika ülkeleri, Hindistan, İran, Orta asya gibi yerler." Amerikalı seyyah, "Ben bir ülkeye oranın modern binalarını, teknolojisini, fabrikalarını görmek için gitmiyorum. O ülkelerin tarihi, insanların kültürleri, yaşam tarzları; doğal güzellikler ve farklılıklar beni cezbediyor." diye konuşuyor.
   <br/>
   <br/>
   Dışarıdan pespembe gözüken, bir çok insanın "ah ben de yapabilsem" diye iç geçirdiği gezginliğin her anı o kadar güzel ve renkli değil elbette. David, "Rahatına düşkün bir insanın böyle macera dolu bir hayatı göze alması mümkün değil" diyerek dünya yolculuğunun zor ve yorucu yanlarına dikkat çekiyor. Hatta başından bir çok tehlikeli olay da geçmiş. Bazı ülkelerde eşyalarını çaldırmış. Bir keresinde bıçakla tehdit ederek parasını almışlar. "Neyse ki iri yarı bir yapım var  yoksa daha başka olaylar da başıma gelebilirdi" diyor ve bu gibi seyahatlere çıkacakların yanlarına fazla eşya almamalarını ve tehlikeli bölgelere gitmemelerini tavsiye ediyor.
   <br/>
   <br/>
   Gezginlik zor zanaat
   <br/>
   <br/>
   Tabii dünyayı dolaşmak o kadar kolay değil. Zor ve yorucu olduğu kadar masraflı da. Epey para gerektirdiği için herkesin harcı değil. Ancak bu işe gönül vermiş olanlar ne yapıp edip dünyayı turlamanın yolunu buluyorlar. Otostop yoluyla hiç yol parası vermeden seyahat edenler bile var. Profesyonel anlamda değil de bir hobi olarak seyahat edenlerin başvurduğu en yaygın metod çok bağlayıcı olmayan bir işte çalışıp para kazanarak gezmeyi sürdürmek. David bu açıdan epey şanslı. Çünkü zaten Amerikalı olduğu için bir çok ülkede İngilizce kurslarında iş bulabiliyor. Biyoloji ve temel tıp eğitimi aldığı için bazı ülkelerde biyoloji dersleri vermiş, Afrika ülkelerinde de halk sağlığı alanlarında çalışmış. David'in seyahat edebilmek için yapmadığı iş neredeyse kalmamış; tur rehberliğinden golf hocalığına, öğretmenlikten marangozluğa kadar 20 kadar değişik işte çalışmış: "Tam hesaplamadım ama seyahatlerim esnasında 50 bin dolardan fazla para harcamışımdır. Gittiğim ülkelerde hem çalıştım hem de gezdim. Para biriktirmek gibi bir amacım yok ama biraz birikmiş param bile var."
   <br/>
   <br/>
   Okuyarak gezmek lazım
   <br/>
   <br/>
   Dünyayı gezmenin farklı ülkeleri gezip görmenin eğitici yönüne özellikle vurgu yapıyor David. Bizdeki "Çok okuyan mı çok gezen mi  daha iyi bilir?" sorusuna "okuyarak gezmek lazım" diye cevap veriyor. "Ben tarih eğitimi gördüm ama gittiğim ülkelerde okuduğum tarihin geçtiği yerleri gördüğüm zaman o tarihi olaylar sanki gözümde canlanıyor" diyor David ve devam ediyor: "Seyahat ederken insan tarihten politikaya, ekonomiden kültüre, eğlence tarzlarından yemek çeşitlerine kadar o kadar çok şey öğreniyor ki bütün bunları başka türlü öğrenmenin imkanı yok." David'in bu söylediklerinin ne kadar doğru olduğu kendisiyle  konuşurken de anlaşılıyor zaten. Bahsedilen konuyla ilgili hemen değişik ülkelerde gördüğü olayları aktarıp sohbete renk katıyor. Mesela Çin'in önümüzdeki yıllarda dünyanın en büyük gücü haline gelip gelmeyeceği ile ilgili bir tartışmaya; Çinlilerin kişisel özelliklerinden ülkedeki etnik problemlere ve politik kültüre kadar bir çok gözlemini aktararak farklı bir boyut getirebiliyor. İngilizce kursunda ders verdiği öğrenciler de David'in ders esnasında dünya seyahati sırasında edindiği birikimi kullandığını, bu şekilde derslerin daha canlı işlendiğini söylüyorlar.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6100-evliya-celebinin-izinde-amerikali-bir-david.html), [web.archive.org (arşiv bağlantısı)](http://web.archive.org/web/20140429130059/http://www.aksiyon.com.tr:80/aksiyon/haber-6100-evliya-celebinin-izinde-amerikali-bir-david.html)
