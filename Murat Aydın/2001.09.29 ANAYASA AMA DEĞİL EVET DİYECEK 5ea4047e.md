# ANAYASA “AMA” DEĞİL, “EVET” DİYECEK

*Murat Aydın 2001.09.29*

<div>
 <p class="spot">
  İhtilal döneminde yapıldığı için hazırlanırken eleştirilmesi yasak olan 1982 Anayasası kabul edildiği günden bu yana tartışmaların odağında yer aldı. 20 yıllık süre içinde yapılan 5 değişiklikte sadece 23 maddesi değiştirilebilen Anayasa'nın 37maddesinin birden değiştirilmesi Türkiye için önemli bir adım
 </p>
 <p class="metin">
 </p>
 <img border="0" src="/web/20020427042107im_/http://www.aksiyon.com.tr/2001/356/resimler/anayasa.jpg"/>
 <p class="metin">
  İhtilal şartlarının hüküm sürdüğü günlerdi. 12 Eylül 1980 darbesinden sonra kurulan Danışma Meclisi'nce bir Anayasa metni hazırlandı ve Milli Güvenlik Konseyi tarafından onaylandıktan sonra halk oyuna sunuldu. Halkın her kesiminin katıldığı bir toplum sözleşmesi olması gereken Anayasa, Jakobence bir tavırla "Halk için neyin iyi, neyin kötü olduğuna biz karar veririz" dercesine kabul ettirildi. Bırakın eleştirmeyi Anayasayı tartışmak bile yasaktı. Anayasa kabul edilmediği takdirde diktanın süreceği mesajıyla ölümü gören halk sıtmaya razı oldu. Üstüne üstlük oylamada içini gösteren "seni mimlerim" zarflarıyla gizli oy ilkesi de çiğnendi.
 </p>
 <p class="metin">
  Anayasa 7 Kasım 1982 tarihinde yüzde 93 gibi çok büyük gibi gözüken bir oranla kabul edildi. Ancak hazırlık sürecinde tartışılması yasak olan Anayasa kabul edildikten günümüze kadar hep tartışmaların odağında yer aldı. Adeta önceden dikilen hazır bir elbise gibi topluma dar geldiği için sık sık değiştirilme ihtiyacı hissediliyor. 1982 Anayasa'sında şimdiye kadar 5 kez değişiklik yapılarak 2 maddesi kaldırıldı, 21 maddesi de yeniden düzenlendi. Şu günlerde Meclis 6'ıncı değişiklik için yoğun bir çaba içinde. Anayasa'nın kabulünden bugüne yaklaşık 20 yıl içinde sadece 23 maddenin değiştirilebildiği düşünülürse 37 maddelik Anayasa değişikliği paketi Türkiye için tarihi bir öneme sahip. Baştan başa yeni bir Anayasa yapılması gerektiğini savunanlar Türkiye'nin reel şartlarında küçük bir değişiklik yapmanın bile zorluğunu gördükleri için bu girişimi önemli bir adım olarak destekliyorlar.
 </p>
 <p class="metin">
  Hiç yoktan önemli bir adım
 </p>
 <p class="metin">
  Türkiye Barolar Birliği Başkanı Av. Özdemir Özok, 1982 Anayasası'nda birtakım değişiklikler yapmak yerine baştan sona yeni bir Anayasa yapmak gerektiğini belirtiyor. Barolar Birliği olarak yeni bir Anayasa önerisi hazırladıklarını söyleyen Özok, 37 maddelik değişiklik paketinin yeterli olmadığını ancak mevcut Anayasa'ya göre ileri bir adım olarak gördükleri için desteklediklerini söylüyor.
 </p>
 <p class="metin">
  Yeni bir Anayasa için 1999 yılında kurulan Sivil Anayasa Girişimi'nin sözcülüğünü yapan Mebuse Tekay, değişiklik paketini hiç yoktan iyi bir çalışma olarak değerlendiriyor. Sivil Anayasa Girişimi olarak Anayasa'nın içeriğinden çok yapılış yöntemi üzerinde durduklarını söyleyen Tekay, "Anayasa'nın içeriğinden önce hazırlık sürecinin demokratikleştirilmesini, toplumun hazırlık sürecine katılmasını sağlamak istiyoruz" diyor.
 </p>
 <p class="metin">
  Demokratik Değişim Platformu Sözcüsü ve Yüksek Strateji Merkezi Başdanışmanı Ahmet Aldemir ise, Anayasa dahil her alanda parçacı yaklaşımların çözüm olmadığını belirterek 21'inci yüzyıl şartlarına uygun yepyeni bir Anayasa yapılması gerektiğini söylüyor. Aldemir yeni bir Anayasa'nın evrensel ilkeleri, Avrupa Birliği normlarını, uluslararası sözleşmeleri, tam demokrasiyi temel hak ve özgürlükleri, insani değerleri kapsayan, bireye ve topluma hizmeti esas alan, sivil ve toplumsal uzlaşma ürünü olması gerektiğini ifade ediyor.
 </p>
 <p class="metin">
  Düşünce yerine faaliyet
 </p>
 <p class="metin">
  Her ne kadar yeterli bulunmasa da 37 maddelik değişiklik paketinde idamın sınırlandırılmasından Kürtçe yayın serbestisine, parti kapatmanın zorlaştırılmasından düşünce suçu kapsamının daraltılmasına kadar çok önemli değişiklikler var.
 </p>
 <p class="metin">
  Anayasa'nın başlangıç bölümünde yer alan "Hiçbir düşünce ve mülahazanın Türk milli menfaatlerinin, varlığının, devletin ülkesiyle bölünmezliği esasına aykırı olamayacağı"na ilişkin hükmün "Hiçbir düşünce ve mülahazanın" şeklindeki kısmı , "Hiçbir faaliyetin" biçiminde değiştiriliyor. Böylece başlangıç bölümünde yer alan, düşüncenin suç sayılması anlayışı kaldırılıyor.
 </p>
 <p class="metin">
  İdam cezasına sınırlama
 </p>
 <p class="metin">
  Değişmesi noktasında en çok tartışılan konuların başında idamla ilgili düzenleme geliyor. Hatta ABD'de yaşanan terör saldırısının ardından bu maddenin değişiklik metninden çıkarılması bile konuşulmaya başlandı. Yeni yapılan değişiklikle 38'inci maddeye "Genel müsadere cezası ile savaş, yakın savaş ve terör suçları halleri dışında ölüm cezası verilemez" hükmü ekleniyor. Mevcut Anayasa'da idamla ilgili bir düzenleme olmadığı için bu ifadenin Anayasa'ya konulmasını geri adım şeklinde değerlendirenler de var.
 </p>
 <p class="metin">
  Öte yandan MHP'nin ısrarıyla eklenen geçici maddeyle idam hükümlüsü Abdullah Öcalan'ın cezasının infazı yolu açık tutuldu.
 </p>
 <p class="metin">
  38'inci maddeye iki fıkra daha ekleniyor. Bunlardan ilkine göre, "Kanuna aykırı olarak elde edilmiş bulgular delil olarak kabul edilemeyecek.'' İkinci fıkraya göre de "Hiçbir kimse yalnızca sözleşmeden doğan bir yükümlülüğü yerine getirmemesinden dolayı özgürlüğünden alıkonulamayacak.'' Bu yeni düzenlemenin ardından halen cezaevlerinde bulunan bankacı ve işadamlarının serbest kalma ihtimalinin doğacağı belirtiliyor.
 </p>
 <p class="metin">
  Erbakan'a vize yok
 </p>
 <p class="metin">
  Değişiklik paketi üzerinde en çok konuşulan maddelerden bir diğerini ise seçim kanunlarına ilişkin düzenleme oluşturdu. Saadet Partisi'nin, Necmettin Erbakan'ın siyaset yasağının kalkması için verdiği Anayasa'nın 69. maddesi'nde değişiklik öngören önerge kabul görmedi.
 </p>
 <p class="metin">
  Siyasi partilerin kapatılması ile ilgili Anayasa'nın 69. maddesinde değişiklik öngören düzenlemeye göre, parti kapatmalarında esas alınacak odak tanımı yeniden yapılıyor. Ayrıca Anayasa Mahkemesi, temelli kapatma yerine, dava konusu fiillerin ağırlığına göre ilgili siyasi partinin devlet yardımından kısmen veya tamamen yoksun bırakılmasına karar verebilecek.
 </p>
 <p class="metin">
  Bir diğer önemli değişiklik ise seçim kanununun değiştirilmesine getirilen sınırlama. Anayasa'nın 67'nci maddesine eklenecek bir fıkra ile "Seçim kanunlarında yapılacak değişikliklerin yürürlük tarihinden itibaren bir yıl içinde yapılacak seçimlerde uygulanmaması" hükmü getiriliyor.
 </p>
 <p class="metin">
  MGK'da sivil ağırlık
 </p>
 <p class="metin">
  Türkiye AB ilişkilerinde en çok sorun olan konulardan biri olan Milli Güvenlik Kurulu'yla ilgili olarak da yeni bir düzenleme yapılarak MGK'da sivillerin ağırlığı artırılırdı. Yeni düzenlemeyle Adalet Bakanı, MGK'nın asıl üyesi yapılırken başbakan yardımcılarına oy hakkı getirildi. Anayasa'daki MGK kararlarının, "öncelikle dikkate alınır" hükmü de "değerlendirilir" şeklinde değiştirildi.
 </p>
 <p class="metin">
  12 Eylül yasalarına dokunuluyor
 </p>
 <p class="metin">
  Sık sık gündeme gelen 12 Eylül yasalarının dokunulmazlıkları da kaldırılıyor. Önümüzdeki hafta Meclis'in gündemine gelecek olan 37 maddelik Anayasa değişikliği paketi kapsamında yer alan Anayasa'nın geçici 15'inci maddesi'nde yapılacak yeni düzenlemeyle 12 Eylül yönetimince çıkarılmış olan 678 yasa ile 91 kanun hükmünde kararnamenin Anayasa'ya aykırı olduğunun iddia edilebilmesinin yolu açılacak. Ancak değişiklik paketinde geçici 15'inci maddenin birinci ve ikinci fıkralarının kaldırılması yer almadığı için ihtilali gerçekleştirenler hakkında dava açılamayacak.
 </p>
 <p class="metin">
  Bunların dışında yeni düzenlemelerlerden bazıları şöyle: Dokunulmazlıklar sınırlandırılarak milletvekillerinin yargılanmaları kolaylaştırılıyor. Meclis devlete karşı işlenen suçları affedebilecek. İletişim hürriyetine müdahale sınırlandırılıyor. Mahkeme kararı olmadan arama yapılamayacak.
 </p>
 <p class="metin">
  Değişiklik yapılması istenen maddelerle ilgili olarak Meclis Genel Kurulu'nda yapılan görüşmelerde de bir takım değişiklikler yapılıyor. 13'üncü maddede partilerin ortak verdiği değişiklik önergesiyle kişileri laik olmaya zorlayacak ifadenin yanlış olduğu belirtilerek temel hak ve hürriyetlerin "Demokratik ve laik toplum düzeninin gereklerine" aykırı olamayacağı yönündeki ifade "Demokratik toplum düzeni ve laik Cumhuriyetin" olarak değiştirildi.
 </p>
 <p class="metin">
  367 oy  gerekiyor
 </p>
 <p class="metin">
  Anayasa değişikliği teklifinin gündeme alınması için yapılan oylamada 428 kabul oyunun gelmesi nedeniyle değişikliğin büyük ihtimalle halkoylamasına kalmadan yapılacağı tahmin ediliyor. Belirlenen takvime göre 37 maddelik değişiklik teklifinin bütünü üzerinde 5 Ekim tarihinde oylama  yapılacak. Anayasa değişikliği konusunda izlenecek yöntem ise şu şekilde: Anayasa ve TBMM İçtüzüğü'ne göre, teklif Genel Kurul'da iki kez görüşülecek. İkinci tur görüşmelere, birinci tur görüşmenin tamamlanmasından sonra 48 saat geçmeden başlanamayacak. Teklifin tümünün kabulü için her iki turda da en az beşte üç çoğunluk olan 330 milletvekilinin oyu aranacak. Maddelere geçilmesi oylamasında beşte üç çoğunluk aranmayacak, karar yeter sayısının sağlanması koşuluyla basit çoğunluk yeterli sayılacak. İkinci tur görüşmede, yalnızca maddeler üzerinde verilmiş önergeler ele alınacak.
 </p>
 <p class="metin">
  Değişiklik tekliflerinin birinci ve ikinci görüşmelerinde maddelerin kabulü ile ikinci görüşmenin sonunda tümünün kabulü, üye tam sayısının beşte üç çoğunluğu olan en az 330 milletvekilinin gizli oyuyla mümkün olabilecek. Ancak paket 330 ile üye tam sayısının üçte iki çoğunluğu olan 367 arasında bir oy alırsa, halk oylamasının yolu açılacak. Paketin doğrudan kabul edilebilmesi için en az 367 oy gerekiyor.
 </p>
 <p class="metin">
 </p>
 <p class="arabaslik">
  ANAYASA'DAKİ 37 DEĞİŞİKLİK
 </p>
 <p class="metin">
  1— Anayasa'nın Başlangıç bölümünde "Hiçbir düşünce ve mülahaza" yerine "Hiçbir faaliyetin" ifadesi kullanılarak düşüncenin suç sayılması anlayışı kaldırılıyor.
 </p>
 <p class="metin">
  2— 13'üncü maddede yapılan değişiklikle temel hak ve hürriyetlerin sınırlandırılmasının kapsamı daraltılıyor.
 </p>
 <p class="metin">
  3— 14'üncü madde yeniden düzenlenerek temel hak ve hürriyetlerin kullanılmasına getirilen sınırlamalar daraltılıyor.
 </p>
 <p class="metin">
  4— 19'uncu madde değiştirilerek toplu suçlarda gözaltı süresi 15 günden 4 güne iniyor. Yanlış gözaltılarda tazminat ödenmesi ve bunun sorumlulara ödettirilmesi hükmü getiriliyor.
 </p>
 <p class="metin">
  5— 20'nci madde değiştirilerek özel hayatın gizliliği güvence altına alınıyor.
 </p>
 <p class="metin">
  6— 21'inci maddede konut dokonulmazlığıyla ilgili olarak arama için 'yazılı emir' ve '48 saat içinde hakim kararı' koşulu getiriliyor.
 </p>
 <p class="metin">
  7— Madde 22'de  haberleşme hürriyetinin yerini interneti de içine alacak şekilde iletişim hürriyeti alırken dinleme yazılı emre bağlanıyor.
 </p>
 <p class="metin">
  8— 23'üncü maddedeki yurt dışına çıkış hürriyeti'nin, "ülkenin ekonomik durumu" nedeniyle sınırlanabileceği hükmü metinden çıkarılıyor.
 </p>
 <p class="metin">
  9— 26'ncı maddeyle düşüncelerin açıklanmasında kanunla yasaklanmış herhangi bir dilin kullanılamayacağı hükmü kaldırılıyor. Sakıncalı yazılı kâğıt, plak, ses ve görüntü bantlarının toplattırılmasına ilişkin hüküm Anayasa'dan çıkarılıyor.
 </p>
 <p class="metin">
  10— Madde 28'deki "Kanunla yasaklanmış olan herhangi bir dilde yayın yapılamaz" hükmü çıkarıldı.
 </p>
 <p class="metin">
  11— Madde 31: Basına getirilen sınırlayıcı hükümler kaldırılıyor.
 </p>
 <p class="metin">
  12— Anayasa'da derneklerin kurulması ve faaliyetini sürdürmesine yönelik kısıtlamalar kaldırılıyor.
 </p>
 <p class="metin">
  13— Madde 34: Toplantı ve gösteri yürüyüşleri için konulan "Şehir düzeninin bozulmasını önlemek amacıyla yetkili idari mercii yer ve güzergâhı tespit edebilir" sınırı kaldırılıyor.
 </p>
 <p class="metin">
  14—  Madde 36: Avrupa İnsan Hakları Sözleşmesi'nde yer alan 'adil yargılanma' hakkı Anayasa'ya taşınıyor.
 </p>
 <p class="metin">
  15—  Madde 38:  İdam cezaları, savaş, yakın savaş ve terör suçları dışında kaldırılıyor.
 </p>
 <p class="metin">
  16— Madde 40: Devletin uygulamaları ile ilgili olarak vatandaşa yasal başvuru yollarını açıklama zorunluluğu konuluyor.
 </p>
 <p class="metin">
  17— Madde 41: Kadın—erkek eşitliği Anayasa'ya giriyor.
 </p>
 <p class="metin">
  18— Madde 46: Kamulaştırma bedellerinin ödenmesi 5 yıl ile sınırlandırılıyor. Gecikmede faiz öngörülüyor.
 </p>
 <p class="metin">
  19— Madde 49: Devlete işsizleri de koruyucu önlemler alma görevi veriliyor.
 </p>
 <p class="metin">
  20— Madde 51: Memura sendika hakkı Anayasa'ya giriyor.
 </p>
 <p class="metin">
  21— Madde 55: Asgari ücretin tespitinde 'ülke ekonomisinin yanı sıra' ilk kez "Çalışanların geçim şartları"nın da dikkate alınması ilkesi getiriliyor.
 </p>
 <p class="metin">
  22— Madde 65: Bu maddeyle devletin alacağı ekonomik ve sosyal tedbirlerde daha korumacı olması ve vatandaşın önceliklerine dikkat etmesi hükme bağlanıyor.
 </p>
 <p class="metin">
  23— Madde 66: Türk vatandaşlığıyla ilgili olarak "Yabancı babadan ve Türk anadan olan çocuğun vatandaşlığı kanunla düzenlenir" hükmü Anayasa'dan çıkarılıyor.
 </p>
 <p class="metin">
  24— Madde 67: Seçme, seçilme ve siyasi faaliyette bulunma haklarında değişiklikler yer alıyor.
 </p>
 <p class="metin">
  25— Madde 69: Parti kapatmalarında esas alınacak odak tanımı yeniden yapılırken, partilere  Hazine yardımının kesilmesi cezası getiriliyor.
 </p>
 <p class="metin">
  26— Madde 74: Türkiye'de ikamet eden yabancılara şikâyet ve dilekçe hakkı tanınıyor.
 </p>
 <p class="metin">
  27— Madde 76: Milletvekili seçilmeye engel olan nitelikler arasında sayılan, "İdeolojik veya anarşik eylemlere katılma" yerine, "Terör eylemlerine katılma" ibaresi getiriliyor.
 </p>
 <p class="metin">
  28— Madde 83: Yasama dokunulmazlığı sınırlanıyor. Milletvekiline üyelik sıfatı sürerken yargılanma yolu açılıyor.
 </p>
 <p class="metin">
  29— Madde 86:  Milletvekillerine kıyak emeklilik  yolu açılıyor.
 </p>
 <p class="metin">
  30— Madde 87: Devlete yönelik suçların da af kapsamına alınması imkanı getiriliyor.
 </p>
 <p class="metin">
  31— Madde 89: Cumhurbaşkanına yasaların maddelerini veto edebilmesi hakkı tanınıyor.
 </p>
 <p class="metin">
  32— Madde 90: Kanunlar ile milletlerarası antlaşmaların çatışması halinde milletlerarası antlaşmaların esas alınacağı hükme bağlanıyor.
 </p>
 <p class="metin">
  33— Madde 94: Seçimlerden sonra, TBMM başkan adaylarının başvuru süresi 10 günden 5 güne indiriliyor.
 </p>
 <p class="metin">
  34— Madde 100: Başbakan ve bakanlarla ilgili soruşturma önergelerinin genel kurul tarafından gizli oyla karara bağlanması öngörülüyor. Sürelere sınırlama getiriliyor.
 </p>
 <p class="metin">
  35— Madde 118: MGK'da sivil üyelere ağırlık kazandırılıyor. Adalet Bakanı, MGK'nın asıl üyesi yapılırken başbakan yardımcılarına oy hakkı getiriliyor. Anayasa'daki MGK kararlarının, "öncelikle dikkate alınır" hükmü, "değerlendirilir" şeklinde değiştiriliyor.
 </p>
 <p class="metin">
  36— Madde 149:  Anayasa Mahkemesi için 5'te 3 oy çokluğu getirilerek parti kapatma zorlaştırılıyor.
 </p>
 <p class="metin">
  37— Geçici 15. madde: 2 Eylül döneminde çıkarılan kanun ve KHK'ların Anayasa'ya aykırılığının iddia edilemeyeceğine ilişkin 3'üncü fıkra kaldırılıyor.
 </p>
 <p class="metin">
  Geçici madde: MHP'nin ısrarı üzerine eklenen geçici maddeyle Abdullah Öcalan'ın idam cezasının infazı yolu açık tutuluyor.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020427042107/mailto:m.aydin@zaman.com.tr">
   m.aydin@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/356/ekonomi/2.htm), [web.archive.org (arşiv bağlantısı)](http://web.archive.org/web/20020427042107/http://www.aksiyon.com.tr:80/2001/356/ekonomi/2.htm)
