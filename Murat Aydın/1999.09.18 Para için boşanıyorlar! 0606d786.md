# Para için boşanıyorlar!

*Murat Aydın 1999.09.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sivaslı fakir bir aile. İkisi okula giden dört çocukları var. Evin hanımı çocuklarla ilgilenmekten fırsat buldukça temizliğe gidip aile bütçesine katkıda bulunmaya çalışıyor.
  </font>
 </div>
 <div id="newsText">
  <font class="detail-text">
   İşin kötü tarafı kocasının devamlı bir işi yok. Çoğu zaman eve ekmek alacak para bile bulamıyorlar. Ne yapsak diye çaresiz bir halde düşünürken sigorta işlemleri ile uğraşan ve sistemin boşluklarını iyi bilen bir tanıdıkları imdatlarına yetişiyor.
   <br/>
   <br/>
   Kadına diyor ki; "Sen ölen babanın sigortasından kendine aylık bağlatabilirsin. Ancak bu maaşı alabilmek için dul gözükmen lazım. Yani  görünüşte boşanmalısınız." Geçim sıkıntısından iyice bunalan karıkoca her ne kadar boşanma gibi bir şeyi akıllarının ucundan geçirmeseler bile bu fikir cazip geliyor ve soluğu mahkemede alıyorlar. Duyanlar "birden bire ne oldu, geçinip gidiyorlardı" diye olanlara pek akıl erdiremeseler de, "şiddetli geçimsizlik" gerekçesiyle başvurdukları mahkemeden tek celsede boşanma kararı çıkıyor.
   <br/>
   <br/>
   Zor hayat şartları ve geçim sıkıntısı insanları olmadık yollara itiyor. Bu konudaki son buluş "anlaşmalı boşanma". Son yıllarda artan boşanma davalarında danışıklı boşanmaların da etkili olduğu belirtiliyor.
   <br/>
   <br/>
   "Anlaşmalı boşanma"
   <br/>
   <br/>
   Sosyal Sigortalar Kanunu'na göre sigortalının ölümü halinde kalan dul ve yetimler aylık alabiliyorlar. Hizmet süresi belirli bir yılı doldurmuş olanlardan çalışırken ölenlerin veya emekli aylığı almakta iken vefat edenlerin dul ve yetimlerine bağlı bulunduğu kurum tarafından maaş ödeniyor. Sigortalıların ölümleri halinde dul ve yetimlere aylık bağlanabilmesi için, sigortalının  ölümünden önce en az 3 tam yıl sigortalı olarak prim ödemiş olması gerekiyor. Ölen sigortalının 18 yaşından büyük olup evli olmayan kız çocukları muhtarlıktan başka bir gelirleri olmadığına dair bir belge alarak ilgili kuruma başvuru yapıp kendilerine aylık bağlatabiliyorlar.
   <br/>
   <br/>
   Sosyal Sigortalar Kanunu'ndaki dul ve yetimlere aylık bağlanması hakkındaki bu düzenleme evli olan kadınlar tarafından suiistimal ediliyor. Hukukçular bu durumu  "kanuna karşı hile" veya  "kanunun arkasından dolanma" olarak açıklıyorlar. Buna göre kanunen yasak olan ya da mümkün olmayan bir amaca boşluklardan istifade edilerek ya da  diğer kanuni imkanlar kullanılarak ulaşılıyor.
   <br/>
   <br/>
   SSK'dan 462 bin kişiye "dul" maaşı
   <br/>
   <br/>
   Sigortalının ölümü halinde eşi, ölen sigortalının aylığının yüzde 75'i oranında maaş alıyor. Arkada eşle birlikte bir de yetim varsa maaş eşe yüzde 60, yetime yüzde 30 şeklinde paylaştırılıyor. 100 milyon lira maaşı olan bir sigortalının ölümü halinde evli olmayan ve başka bir geliri olmadığını belgeleyen dul kızı her ay 50 milyon lira aylık alabiliyor. Fakir bir hayat yaşayan aileler için "taş atıp da kolum mu yoruldu?" misali her ay sabit bir gelire sahip olmak oldukça cazip. Kocasının malvarlığı da yoksa mirastan mahrum kalma endişesi olmadığından dolayı kadın kolaylıkla anlaşmalı boşanma yoluna gidebiliyor. Hatta sabit ve devamlı bir gelire sahip olduğu için hem aile bütçesine katkıda bulunup hem de hayatını bir nevi garanti altına alıyor.
   <br/>
   <br/>
   Ölen babasının sigortasından aylık alabilmek için kocasından anlaşmalı olarak boşanan Sivaslı H. D. maddi sıkıntılardan iyice bunaldıklarını, çok zor durumda kaldıkları için bu yola başvurduklarını söylüyor. "Biz resmi anlamda boşandık ama hâlâ evliyiz. Çünkü dini nikahımız devam ediyor" diyen H. D., "Resmi nikah olmamasından dolayı gelecek için bir endişeniz var mı?" sorusuna şu cevabı veriyor: "Resmen boşandık ama aile hayatımızda hiç bir değişiklik yok. Zaten kocamın malvarlığı yok ki ileride miras problemi çıksın. Her ay 45 milyon lira para geçiyor elimize. Çok para değil belki ama bizim için önemli."
   <br/>
   <br/>
   Kapı gibi boşanma belgesi var
   <br/>
   <br/>
   Bu tür anlaşmalı boşanmalar sonucu maaş alan dul sayısının artması zaten zor durumda olan sosyal güvenlik kuruluşlarının yükünü de ağırlaştırıyor. SSK, BağKur ve Emekli Sandığı'ndan toplam 4 milyon 750 bin emekli, dul ve yetim aylık alıyor. 1998 yılı rakamlarına göre sadece SSK'nın maaş ödediği dul ve yetim sayısı 462 bin 65. Kaç kişinin bu yolla haksız yere aylık aldığını tesbit etmenin çok zor olduğunu söyleyen yetkililer, bunun epey yaygın bir suiistimal şekli olduğuna dikkat çekiyorlar.
   <br/>
   <br/>
   Emekli Sandığı müfettişleri zaman zaman aylık alabilmek amacıyla anlaşmalı boşanma türünden şikayetler geldiğini ancak bunları engellemek için ellerinden bir şey gelmediğini belirtiyorlar: "Bu tür duyumlar aldığımız zaman araştırıyoruz. Ancak ortada resmi bir boşanma kararı olduğu için bir şey yapamıyoruz. Boşanmanın anlaşmalı olduğunu ispatlamak çok zor. Bazı şikayetleri de savcılığa iletiyoruz. Ancak onların da yapabilecekleri fazla bir şey yok. Burada boşluklar değerlendirilip kanuna karşı hile yapılıyor. Mevcut mevzuat bizim elimizi kolumuzu bağlıyor. Anlaşmalı boşanmaların önüne geçebilmek için yeni bir düzenleme yapılmalı" diyorlar.
   <br/>
   <br/>
   Anlaşmalı boşanma yoluna işçilerin ağırlıklı olduğu illerde daha çok başvuruluyor. Zonguldak Borusu Başkanı Avukat Yaman Aygözer, işçi kenti Zonguldak'ta son yıllarda boşanma oranının arttığını, bunun sebeplerinden birinin de aylık alabilmek için anlaşmalı boşanma yoluna gidilmesi olduğunu ifade ediyor.
   <br/>
   <br/>
   Her ne sebeple olursa olsun vatandaşların bu tür yollara başvurmasının tasvip edilemeyeceğini vurgulayan Av. Yaman Aygözer, "Eşinden boşanan kadın yetim aylığı alıyor. Babasının sigortasından yetim aylığı alabilmek için boşanma iddialarını ise, ispatlamak çok güç. Hem SSK ve diğer sosyal güvenlik kurumlarının yükünün artmaması hem de insanların bu yola başvurmaması için köklü bir çözüm bulmak gerekiyor" diye konuşuyor.
   <br/>
   <br/>
   Hileli boşanma, hacizden de kurtarıyor
   <br/>
   <br/>
   Antalya'da açılan her yüz hukuk davasının yaklaşık yarısının boşanma davası olduğunu belirten Antalya Barosu Başkanı Avukat Cengizhan Gökköz, insanların anlaşmalı boşanma yoluna gitmelerinin de bu oranı artırdığına dikkat çekiyor. Av. Gökköz, anlaşmalı boşanmaya neden olan başka bir noktaya daha işaret ediyor: "Anlaşmalı boşanan çiftlerin büyük bir bölümü herhangi bir borçtan dolayı ev eşyalarına gelen haczi önlemek amacıyla bu yola başvuruyorlar. Evime icra gelecek diye evdeki malların haczini önlemek için anlaşmalı olarak boşanıyorlar. Eşlerden biri 'Ben eşimden boşandım. Bu mallar bana ait' diyerek haczin uygulanmasını önlüyor. Ancak yasal olarak boşanan çiftler eskisi gibi birlikte yaşamaya devam ediyorlar."
   <br/>
   <br/>
   "Anlaşmalı boşanma" kanuna karşı hile yollarından sadece biri. Bu durum kanunların zayıflığından mı, insanların zorda kalmasından mı, yoksa halkımızın uyanıklığından mı kaynaklanıyor pek belli değil. Ama kanunun arkasından dolanma ya da kanuna karşı hilenin önüne geçmenin hiç kolay olmayacağı da ortada.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5371-34-para-icin-bosaniyorlar.html), [web.archive.org (arşiv bağlantısı)](http://web.archive.org/web/20130113063109/http://www.aksiyon.com.tr:80/aksiyon/haber-5371-34-para-icin-bosaniyorlar.html)
