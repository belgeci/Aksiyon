# Kendi anayasanı kendin pişir

*Murat Aydın 2000.02.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye yoksa bir "Muz Cumhuriyeti mi?" Gazeteci Cengiz Çandar, 'Muz Cumhuriyeti' başlıklı yazısında, Amerika'da kendisine yöneltilen bir soru nedeniyle yaşadığı şaşkınlığı anlatıyor.
  </font>
 </div>
 <div id="newsText">
  <font class="detail-text">
   Ülkemizi yakından izleyen ve  Amerika'da Türkiye politikasının oluşturulmasında sözü dinlenen bir politikacı Çandar'a "Siz Muz Cumhuriyeti misiniz? diye soruyor. Cengiz Çandar "Ne demek bu, niçin?" diye karşılık verince muhatabı şunları söylüyor: "Eğer bir ülke tek bir kişi için anayasa değişikliği yapmaya kalkışırsa, bir 'Muz Cumhuriyeti' imajı vermiş olur. Tek bir kişi için anayasa değiştirilir mi? Anayasa bir devletin temel ilkeler bütünüdür. Koskoca bir devlet, tek bir kişiye ayarlı olabilir mi? Şayet olursa, o vakit 'Muz Cumhuriyeti' gibi algılanmaya da hak kazanır."
   <br/>
   <br/>
   Şu sıralar gündemi Cumhurbaşkanı Demirel'in görev süresinin uzatılaması için Anayasa'da yapılması gereken değişiklik oluşturuyor. 1982'den bu yana 25'inci değişiklik olacak bu. Aslında Anayasa'nın toptan değişmesi gerekiyor. Çünkü en yetkili ağızlar bile darbe Anayasası'nın meşru olmadığını dünyaya ilan ettiler. Demokles'in kılıcının oylanma sürecinde tartışılmasına müsaade etmediği 1982 Anayasası, kabulünden sonra tartışma konusu olmaktan bir türlü kurtulamadı. Yapılan eleştiri ve tartışmalar daha çok Anayasa'nın içeriğine yönelikti. Oysa bir toplumsal sözleşme olan anayasanın nasıl ve hangi yöntemle hazırlandığı içeriğinden çok daha fazla önem taşıyordu. Yargıtay Başkanı Sami Selçuk adli yıl açılışında yaptığı konuşmada "Türkiye meşruluk debisi neredeyse sıfıra yaklaşmış bir Anayasa ile yeni yüzyıla giremez" derken bu noktaya dikkat çekiyordu.
   <br/>
   <br/>
   "Anayasamı İstiyorum"
   <br/>
   <br/>
   Bugünlerde profesöründen mahalle bakkalına, solcusundan sağcısına kadar toplumun her kesiminden insanların  destek verdiği sivil bir girişim var: "Anayasamı İstiyorum" kampanyası. Sivil Anayasa Girişimi adı altında biraraya gelen aydınlar tarafından başlatılan bu kampanyanın şimdiye kadar yapılan anayasa tartışmalarından farklı bir yönü var; anayasanın içeriğinden önce hazırlık sürecinin demoratikleştirilmesine dikkat çekmesi ve halkın katılımını amaçlaması. Aralarında Murat Belge, Etyen Mahçupyan, Adnan Ekinci, Mehmet Altan, Mebuse Tekay, Ömer Laçiner, Ersin Salman gibi bir çok aydının yer aldığı Sivil Anayasa Girişimi tarafından hazırlanan çağrı metninde "Bir anayasa metni için, o metnin toplum olarak kucakladığı insanlar arasında varılmış gerçek mutabakatlar gereklidir. Bir anayasa bunu yansıttığı ölçüde, toplumun anayasasıdır. "Mutabakat" ise adı üstünde, dışarıdan (yukarıdan) dayatılan, dikte edilen bir durum değil, tarafların kendi rıza ve iradeleriyle vardıkları sonuçtur." deniyor ve toplumsal eğilimleri dikkate almayan, toplumsal katılım ve mutabakat taşımayan anayasaların  sivil ve demokratik olamayacakları vurgulanıyor.
   <br/>
   <br/>
   Toplumun değil devletin anayasası
   <br/>
   <br/>
   Sivildemokratik bir anayasa için 1998 yılında bir çağrı yaptığını söyleyen Anayasa Hukuku uzmanı Prof. Dr. Mustafa Erdoğan halkın katılımını hedefleyen "Anayasamı İstiyorum" kampanyasının desteklenmesi gereken bir girişim olduğunu ifade ediyor. Hazırlanacak yeni anayasanın muhtevasının önem taşıdığını ancak hazırlık sürecinde halkın katılımının muhtevadan önce geldiği noktasında kampanyayı yürütenlerle aynı fikirde olduğunu belirten Prof. Erdoğan'a göre "Anayasanın gerçek bir toplum sözleşmesi olabilmesi için toplumun farklı kesimlerinin arayışları, istek ve ihtiyaçları noktasında bir konsensüs oluşması gerekiyor."
   <br/>
   <br/>
   Anayasanın toplumun her ferdini birebir ilgilendiren bir konu olduğunu söyleyen kampanya koordinatörlerinden Mebuse Tekay, amaçlarının bir anayasa tasarısı hazırlamak olmadığını söylüyor: "Bizim amacımız bir anayasa hazırlamak değil. Bir Anayasa gündemi oluşturup herkesin görüş ve düşüncelerini açıklamasını istiyoruz. Gerçek anlamda demokratik bir anayasa ancak herkes görüşünü açıkladıktan sonra toplumun her kesiminin eğilimlerini, taleplerini ve ihtiyaçlarını dikkate alarak yapılabilir." Sivil Anayasa grubundan Ersin Salman da "Eğer bir tasarı hazırlayıp topluma sunarsak bu toplumun değil bizim anayasamız olur" diyerek anayasanın farklı kesimlerin eğilimlerini yansıtmasının önemine işaret ediyor. Sivil Anayasa Girişimi'inin kendine amblem olarak seçtiği birbirini bütünleyen 'puzzle' şekli de birbirinden farklı ama birbiriyle uyumlu, birbirini tamamlayan parçaların uyumlu bir bütünlük oluşturması anlamına geliyor.
   <br/>
   <br/>
   Halk sahiplenmiyor
   <br/>
   <br/>
   Cumhuriyetin kuruluşundan bu yana hazırlanan anayasaların baskın karakterinin toplumun görüşlerine başvurulmaksızın, devlet tarafından oluşturulan  kadrolarca düzenlenmesi olduğunu söyleyen  Mebuse Tekay, "Anayasalarımızın yapılışını belirleyen bu zihniyet, diğer önemli yasalara da elbette yansımıştır. Ve sonuçta toplumla yasalar arasında çarpık, yararcı, iki yüzlü bir ilişki biçimi oluşmuştur. Anayasalar ve yasalar 'sahibi devlet olan kurallar' biçiminde algılandığı için, devlet tarafından yapılan anayasa ve yasa ihlalleri hiç yadırganmamakta, bireylerin yaptığı ihlallerse, yaptırımla karşılaşmaması halinde, giderek beceri hatta başarı sayılmaktadır" diyor.
   <br/>
   <br/>
   Anayasa tarihimizde şimdiye kadar Meşrutiyet dahil 5 anayasa mevcut. Ancak bu anayasaların içinde ancak ilk TBMM tarafından yapılan 1921 Anayasası'ndan toplum sözleşmesini  andıran bir belge olarak söz etmek mümkün. Şimdiye kadar anayasaları milletten ve dünyadan kopuk devletin kendine göre biçimlendirdiğini  söyleyen Prof. Dr. Mehmet Altan, "Yeryüzünün şimdi "evrensel anayasalar" dönemine doğru hızla yönlendiği bir dönemi yaşıyoruz. Acaba bizde böyle bir süreçte halkın kendi fırınında pişirdiği ve evrensel birikimlerle el sıkışan yeni ve farklı bir anayasa yapabilir miyiz?" diye soruyor. Altan, "Halkın kendi anayasasını yapmaya yönelmeden bu ülkeye demokrasinin kalıcı bir biçimde yerleşmesi zor gözüküyor. Teşkilatın anasının ruhu, hiç olmazsa bunca yıldan sonra bir defa da halk tarafından halk için şekillensin" diyor.
   <br/>
   <br/>
   Değişsin ama nasıl?
   <br/>
   <br/>
   Anayasa toplumdan kopuk olarak hazırlandığı için sık sık çeşitli çıkmazlara neden oluyor. Bunun sonucunda sorunların çözümlenmesine engel teşkil eden Anayasa maddelerinin değiştirilmesi yoluna gidiliyor. Bugüne kadar Anayasa'da 24 değişiklik yapıldı. İlk değişiklik 1987 yılında Demirel, Ecevit, Erbakan gibi liderler hakkındaki siyaset yasağının kaldırılması ile gerçekleştirildi. Daha sonra 1993 yılında özel televizyonlara izin verecek tarzda yeni bir düzenlemeye gidildi. 1995 yılında siyasi partiler arasında varılan uzlaşma ile kapsamlı bir değişiklik yapılarak Anayasa'nın bazı maddelerinde kısmi bir demokratikleşme sağlandı. 18 Nisan seçimlerinden sonra da DGM'de yargılanacak olan Abdullah Öcalan davası nedeniyle batıdan gelecek eleştirilerin önünü kesmek için Devlet Güvenlik Mahkemelerinden asker üyelerin çıkarılmasını sağlayan değişiklik yapıldı. Şimdi ise Cumhurbaşkanı Demirel'in görev süresini uzatmak amacıyla Anayasa'da değişiklik gerektiren 5+5 formülü üzerinde tartışılıyor.
   <br/>
   <br/>
   Mevcut Anayasa'dan kimsenin memnun olmadığı ortada. 1982 Anayasası'nın değişmesi noktasında aslında bir mutabakat var. Fakat bu değişikliğin nasıl olacağı, yeni anayasanın içeriği konusunda herkesin farklı bir anayasa projesi var. Geçtiğimiz aylarda Anavatan Partisi ve Fazilet Partisi birer anayasa tasarısı hazırladılar. TÜSİAD tarafından hazırlanan "Türkiye'de Demokratik Standartların Yükseltilmesi" adlı raporda da anayasanın demokratikleştirilmesi ile ilgili talepler yer alıyor. Son olarak Yargıtay tarafından da Anayasa'nın tümüyle değiştirilmesini öneren ciddi bir çalışma yapıldı. Yargıtay'ın demokrasi paketinde Genelkurmay Başkanlığı'nın Milli Savunma Bakanlığı'na bağlanması, Askeri Şura kararları dahil yönetimin her türlü kararına karşı yargı yolunun açılması, sivillerin askeri mahkemelerde yargılanmasına son verilmesi, Kenan Evren'in dokunulmazlık zırhının kaldırılması, fiili başkanlık sistemine son verilmesi ve yönetimdeki iki başlılığın kaldırılması, Yüce Divan'ın Anayasa Mahkemesi'nden alınıp Yargıtay'a verilmesi gibi radikal öneriler yer alıyor. Ayrıca Anayasa'nın "başlangıç" kısmının da yeniden yazılması öneriliyor.
   <br/>
   <br/>
   Geçerliliğini yitirdi
   <br/>
   <br/>
   Türkiye'nin çağın gerisinde kalmış, toplumun önünü tıkayan, evrensel kriterlerden uzak 82 Anayasası'nı değiştirmesi artık kaçınılmaz. Hem iç hem de dış dinamikler bunu zorunlu kılıyor. Avrupa Birliği'ne üyelik süreci nedeniyle önümüzdeki dönemde bir Anayasa değişikliğinin gündeme geleceğini söyleyen Sivil Anayasa Girişimi'ni başlatanlardan Murat Belge, bunun Avrupa Birliği süreciyle ilgili bir durum olduğunu 1982 Anayasası gibi bir metnin AB'nin siyasi/hukuki kapısından geçmesinin mümkün olmadığını ifade ediyor. Murat Belge "Yakın dönemde Türkiye'nin imzaladığı çeşitli uluslararası sözleşmelerden sonra 1982 Anayasası geçerliliğini önemli ölçüde yitirmişti zaten.
   <br/>
   <br/>
   Ama Türkiye'de bunun gereği yapılmadığı için hiçbirimiz işin farkında değiliz. Uluslararası sözleşmeler, bilindiği gibi, iç hukuka üstün sayılmaktadır. Sizin bir kanununuz var, bir fiili yasaklıyor, imzaladığınız sözleşme onu serbest bırakıyorsa geçerli uygulama sözleşmeye göre olmalıdır" diyor.
   <br/>
   <br/>
   Biz de varız
   <br/>
   <br/>
   Anayasa değişikliği noktasında üç ayrı tavrın belirginleşeceğini söyleyen Murat Belge, muhafazakâr çizginin"kabul edilmemize gerekecek kadarını yapalım, ötesine geçmeyelim" diyerek değişimin asgaride kalmasına çalışacağını söylüyor. Liberal kesimin ise "madem yapıyoruz tam yapalım" mantığını savunacağını belirtirken aralarında kendisinin de olduğu bir grup tarafından başlatılan Anayasa Kampanyası'nın getirdiği üçüncü bir yaklaşımı şöyle açıklıyor: "Değişime toplumu daha fazla katmayı, yurttaşlık bilincini ve yurttaş katılımını yaygınlaştırmayı amaçlayan, bu bakımdan da, daha 'radikal' diyebileceğimiz yaklaşım. 'Yapsınlar da görelim' değil, 'bir şey yapılıyorsa içinde biz olmalıyız' diyen anlayış. Sorun ne olursa olsun, çözümün 'güçlü devlet'te değil, 'etkili toplum'da olduğu bilinci ve özlemiyle davranan kesim."
   <br/>
   <br/>
   Türkiye'de toplum her açıdan devletten daha ileride olduğu için kendi anayasasını yapacak olgunluğa da sahip. Bireyler ve gruplar gerçek çıkarlarını ve taleplerini en iyi kendileri bilir. Sizin nasıl bir Türkiye'de yaşamak istediğinizi, nasıl bir yönetim istediğinizi, tercihlerinizi ve ihtiyaçlarınızı kimse sizden daha iyi bilemez. Madem öyle siz de kendi anayasanızı isteyin.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=046F2F6BA16C13D1D4AB7F81030E311D?newsId=5823), [web.archive.org (arşiv bağlantısı)](http://web.archive.org/web/20131010044034/http://www.aksiyon.com.tr:80/aksiyon/newsDetail_getNewsById.action;jsessionid=046F2F6BA16C13D1D4AB7F81030E311D?newsId=5823)
