# Çare depremle yaşamayı öğrenmek

*Murat Aydın 1999.08.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şimdiye kadar ekranlarda seyrediyorduk depremi. Ya da gazete satırlarında okuyup bir iki ah vahla geçiştiriyorduk. Ama artık ta iliklerimizde hissediyoruz.
  </font>
 </div>
 <div id="newsText">
  <font class="detail-text">
   Olanca şiddet ve vehametiyle yaşadık çünkü o sarsıntıyı. Ölü sayısının 30 binleri bulacağı söyleniyor. Peki yüzbine yaklaşan yaralılar ne olacak? Ya evleri yerle bir olan, açıkta kalan insanlar; depremin şokunu belki de ömürleri boyunca zihinlerinden silemeyecek olan çocuklar...
   <br/>
   <br/>
   Şimdi kimse depremden başka bir şey konuşmuyor. Adana, Erzincan, Dinar depremlerinden ders almadık, hiç olmazsa bu son olsun. Bu ülkenin yüzde doksan altısı deprem tehdidi altında. Tek çare deprem esnasında çaylarını yudumlamaya devam eden Japonlar gibi depremle yaşamaya alışmak. İnsanların ölümüne yol açan deprem değil çünkü. Beton tabutlar gibi yapılan çürükçarık binalar, ihmal ve tedbirsizlik getiriyor felaketi.
   <br/>
   <br/>
   "İzmit'te deprem olduktan sonra mı İstanbul birinci derece deprem bölgesi oldu. Daha önceden değil miydi sanki?" diye soruyor Prof. Dr. Haluk Eyidoğan. Avrupa'da saygın bir bilimsel yayın olan Journal of Seismology dergisinin editörlüğünü yapan jeofizik uzmanı Haluk Eyidoğan Türkiye'nin büyük bir kısmının 1'inci derece deprem bölgesi olduğunun bilincine hâlâ varılamadığına dikkat çekiyor: "Türkiye'de şimdiye kadar nasıl büyük bir deprem tehlikesi vardıysa bundan sonra da böyle olacak. Depremi önceden kestirme gibi bir teknoloji de geliştirilmediğine göre, bizim bir şekilde depremle yaşamayı öğrenmemiz lazım. Bunun başka yolu yok. Binaların sağlam zeminlerde ve depreme dayanıklı olarak yapılması şart. Çünkü zamanını tesbit edemesek de gelecekte mutlaka bir deprem olacak ve biz buna hazır olmak zorundayız. Yakın geçmişte hepimizin şahit olduğu bunca deprem ve bu son felaket artık bize ders olacak mı olmayacak mı?"
   <br/>
   <br/>
   Artık ders olsun
   <br/>
   <br/>
   Ancak dileriz, bu felaket bir ders olsun ve Türkiye'de tepeden tırnağa bir zihniyet değişimine yol açsın. Zira, geniş bir alanda meydana gelen hasar karşısında devletin ne kadar yetersiz kaldığı ortaya çıktı. Özellikle organizasyonun sağlanamaması nedeniyle büyük bir kargaşa yaşandı ve zaten depremin şokunu yaşayan insanlar iyice perişan oldu. Bu durum karşısında başta hükümet yetkilileri olmak üzere yerel yönetimler de bu konuda ciddi ve köklü tedbirlerin alınması gerektiğini nihayet anladılar. Devlet tarafından oluşturulan kriz merkezlerinin dışında belediyeler ve valilikler de kendi bünyelerinde kriz masaları oluşturmaya başladılar. Bu kriz masaları hem deprem bölgesine yapacakları yardımları görüşürken aynı zamanda kendi şehirlerinde böyle bir felaket ihtimaline yönelik olarak çalışmalar yapıyorlar.
   <br/>
   <br/>
   İstanbul Büyükşehir Belediyesi bir taraftan İzmit ve Adapazarı'na enkaz kaldırma, kurtarma, barınma, yiyecek ve yardım gerektiren diğer tüm konularda tam bir seferberlik halinde destek veriyor. Diğer yandan da İstanbul'da olası bir depreme karşı da hazırlık yapmaya çalışıyor. Aslında İstanbul'da deprem tehlikesine karşı hazırlıklar Tayyip Erdoğan döneminde, 1997 yılında "Zemin ve Deprem İnceleme Müdürlüğü" kurularak başlatılmış. İstanbul'da semt semt hatta mahallelere varana kadar nerelerin bina yapımına elverişli olup olmadığını gösteren bir jeoloji haritası hazırlanmış. Bu harita yürürlüğe girdikten sonra yeni yapılaşma bu plana göre olacak. Ayrıca tehlikeli zeminlere daha önceden inşa edilmiş yapılar tesbit edilip sahipleri uyarılacak. İstanbul'da doğal gaz hatlarında bu gibi durumlarda devreye giren emniyet sistemi bulunuyor. İGDAŞ'ın bunun dışanda geliştirdiği bir uygulama daha var. İstanbul'da meydana gelebilecek bir deprem durumunda, doğal gazdan kaynaklanacak yangın ve patlamaları önlemek için binalara "Deprem Duyarlılık Cihazı" takılıyor.
   <br/>
   <br/>
   Kısa ve uzun vadeli planlar
   <br/>
   <br/>
   İstanbul Büyükşehir Belediyesi İmar ve Planlama Dairesi, İzmit depreminden sonra depremle ilgili yapılması gerekenler konusunda bir rapor hazırladı. Buna göre kısa vadede yapılması gerekenlerden bir kısmı şöyle: Hasarlı yapılar ve hasarın kaynağı (zeminden veya yapısal hatalardan mı kaynaklanıyor) tesbit edilmeli. Hasarlı binalar hasar sınıfına göre boyanmalı (Kırmızı ağır, sarıorta, yeşilhafif). Onarımlar uzman kontrolü altında yapılmalı. Uzun vadede yapılması gerekenler ise şu şekilde tesbit edilmiş: Yerleşim kararları jeolojik yapıya göre deprem riski gözönüne alınarak verilmeli. Yapı malzemelerindeki kalite artırılmalı. Yapı güvenliğini sağlamanın en önemli koşulu mevcut yönetmeliklere uygun proje üretimi ve denetimi. Yapı sigortası bir an önce çıkarılmalı. Profesyonel olarak yetiştirilmiş kurtarma ekipleri oluşturulmalı.
   <br/>
   <br/>
   İstanbul için deprem riskinin arttığı gözönüne alınarak 1995 yılında bir senaryo hazırlanmış. Boğaziçi Üniversitesi Kandilli Rasathanesi'nden Prof. Dr. Mustafa Erdik yönetiminde, Jennifer Avcı ve Eser Durukal tarafından hazırlanan senaryoya göre İstanbul'da meydana gelebilecek 7 7,5 şiddetindeki bir deprem sonucu en az 30 bin kişi yaşamını yitirecek, yaralı sayısı ise 90 bini aşacak. Senaryoya göre 100 bin betonarme binadan 13 bininin yıkılacağı, 37 bininin ise orta ve ağır derecede hasar göreceği belirtiliyor. Araştırmaya göre meydana gelen hasarın sadece fiziksel rehabilitasyonu 30 milyar dolar gerektirecek. İstanbul için öngörülen bu hasara yaklaşık rakamların İzmit ve Adapazarı'nda gerçekleştiği düşünülürse yeni bir deprem senaryosu hazırlayıp çıkacak tabloya göre hazırlık yapmak gerekiyor. Çünkü bu şiddette bir depremin İstanbul'da meydana gelmesi halinde can kaybının ve hasarın en az iki misline çıkacağını belirtiyorlar.
   <br/>
   <br/>
   Başkent'te deprem alarmı
   <br/>
   <br/>
   Başkent Ankara için yapılmış bir deprem senaryosu henüz yok. Ama geçtiğimiz salı günü yaşanan 4.7 şiddetindeki sarsıntıdan sonra herhalde Ankaralı yetkililer de işi daha ciddiye almaya başlarlar. Her ne kadar daha düzenli bir kent görüntüsü verse de Ankara'nın heyelan bölgelerinde bile yapılaşmaya izin verilmiş. İnşaatların depreme dayanıklılığı diğer yerlerden pek farklı değil. Ancak depremlerde en çok zarar gören binaların devlet binası olduğu düşünülürse Ankara bu konuda epey şanssız bir kent. Deprem şoku Ankara Büyükşehir Belediyesi'ni de harekete geçirmiş durumda. 8 metropol ilçe başkanlarıyla birlikte yapılan toplantıda bir kriz planı hazırlanması kararı alındı. Bilim adamlarının da katkılarıyla ilgili tüm yetkililer biraraya gelerek deprem tehlikesi karşısında birinci ve ikinci kriz planları şeklinde ön hazırlıklar yapacaklar.
   <br/>
   <br/>
   İzmir'de de geçen yıl başlatılmış RADIUS Projesi adı altında bir deprem senaryosu çalışması var. BM'nin "Uluslararası Deprem Afetlerinin Etkisinin Azaltılması" komitesinin yürüttüğü RADIUS (Doğal Afetlerin İncelenmesi ve Risk Değerlendirmesi) projesi Türk ve yabancı bilimadamları tarafından hazırlanıyor. Bu senaryo, eldeki verilerden hareketle, belli şiddette bir depremin yaratacağı hasarları, can kayıplarını, toplumsal ve ekonomik yaşamın nasıl etkileneceğini, kurtarma çalışmalarındaki öncelikleri, deprem sonrası yapılması gerekenleri içerecek. Böylece bugünden alınması zorunlu önlemler belirlenecek. Senaryo çerçevesinde önlem ve karar araçlarını kapsayan bir bilgisayar programı oluşturulacak. Program, afet anında yaşanan panikten bağımsız, yönetsel organların soğukkanlı biçimde kararlar almasına yardımcı olacak. Deprem sonrası yapılması istenenler, bir kitapçıkta toplanarak kamuoyuna sunulacak. Senaryonun eylül ayında açıklanması bekleniyor. İzmir'de gecekondu bölgelerini boşaltmayı amaçlayan "Kent Yenileme Projesi" de hızlandırılacak. Ayrıca Özfatura döneminde itfaiye ekipleri bu tür durumlarda daha başarılı hizmet verebilmek için Hollanda'da eğitim almış. Ayrıca metropol belediyeleri de olağanüstü toplanarak yapılması gerekenleri tartışıyorlar.
   <br/>
   <br/>
   "Türkiye'nin altı çürük"
   <br/>
   <br/>
   "Türkiye'nin altı çürük", bu söz Cumhurbaşkanımız Süleyman Demirel'e ait. Bizim de bu acı gerçeği göz önüne alarak bu topraklar üstünde yaşamaktan başka bir çıkar yolumuz olmadığına göre, artık yaşam tarzımızı bu olguya göre kurmalıyız ki yeni felaketler kapımızı çalmasın. Bunun için normal vatandaştan belediyelere, teknik elemanlardan Ankara'daki devlet yetkililerine kadar herkese büyük görevler düşüyor. Öncelikle yapılması gereken, gelecek depremleri daha sağlam yapılarla karşılamak. Deprem sırasında da insanların nasıl davranmaları konusunda bilinçlenmesi gerekiyor. Bir de deprem sonrası var. Her zaman yaşanan organizasyonsuzluk ve kargaşanın meydana gelmemesi için yetkili kuruluşların deprem senaryoları oluşturup buna göre ciddi anlamda hazırlık yapmaları gerekiyor. Sivil savunma teşkilatlarının ne kadar yetersiz olduğu meydanda. Bu gibi felaketlere yönelik hazırlık yapmak için sivil toplum kuruluşlarının da artık harekete geçmesi gerekiyor.
   <br/>
   <br/>
   Depremlerde hasarı ve can kaybını artıran başlıca sebep yanlış ve çürük yapılaşma. Uzmanlar deprem bölgelerinde yanlış yerlerin imara açılmasının ve zemine uygun inşaat yapılmamasının felaketin boyutlarını artırdığını söylüyorlar. İstanbul Büyükşehir Belediyesi Planlama ve İmar Dairesi Başkanı Nihat Macit, problemin plan yapma, onama veya ruhsat vermeden doğmadığını tam tersine, binaların plansız ve ruhsatsız yapılmasından ya da plan ve ruhsata uygun yapılmamasından kaynaklandığını belirtiyor: "Avcılar'da ve Bağcılar'da yaptığım tetkiklerde bir çok binanın plana uygun yapılmadığını ve bazılarının da ruhsatsız olduğunu gördüm. İstanbul' da planlara uyulmadığından dolayı bir sıkıntı yaşanıyor."
   <br/>
   <br/>
   Jeoloji haritası uygulansın
   <br/>
   <br/>
   Nihat Macit, zemin etüdleri yaparak planlar hazırladıklarını, bu planların bir an önce devreye girmesi gerektiğini belirtiyor. Mesela Avcılar'da zeminin kötü olması nedeniyle hasarın arttığını belirtiyor. "Jeoloji haritası yapıldı. Buna göre hiç yapı yapılamayacak alanlar var. Bazı yerlerde binaların daha tedbirli ve zemine uygun yapılması gerekiyor.  Bundan böyle bu plan hayata geçtiğinde inşaatlar bu zemin etüdlerine uygun olarak yapılacak. Şimdiye kadar böyle bir şey olmadığı için inşaat yapılmasının sakıncalı olduğu yerlerde bile binalar yapılıyor."
   <br/>
   <br/>
   Büyükşehirlerin kaderi maalesef planlama açısından çok kötü. Şimdiye kadar vatandaş hep boş bulduğu yere binayı dikmiş, plan sonradan yapılmış. Nihat Macit "İnsanlar boş buldukları arazilere evlerini, gecekondularını yaptılar, daha sonra bu fiili duruma uygun ıslah planları oluşturuldu. Artık ıslah planları zamanını doldurdu. Bundan sonra plana uygun yapılaşmanın oluşması için çalışıyoruz"diye konuşuyor.
   <br/>
   <br/>
   "Fay hattı olan bölgelerde bugün olmasa bile gelecekte muhakkak depremler olacak" diyen Prof. Dr. Semih Tezcan ise, "Evleri deprem bölgelerinde bulunan kişilerin mutlaka vakfımıza, bir üniversite kuruluşuna veya özel bir kuruluşa bir inceleme yaptırmaları gerekir" diyor ve herkesin mümkün olduğu kadar yaşayacağı mekanın sağlam ve depreme dayanıklı olması konusunda dikkatli olması gerektiğini belirtiyor.
   <br/>
   <br/>
   Deprem tehlikesine hazırlık konusunda en önemli konu insanların bilinçlenmesi. Herkesin bu felaketten ders alıp üzerine düşeni yapması gerekiyor. Bir televizyon, buzdolabı alırken garanti ve sağlamlık arayan insanlar nedense ev konusunda hiç titizlik göstermiyorlar. Halbuki yaşadığımız mekânların hayati önem arzettiği son felaketle daha iyi anlaşılmış olmalı. Ev alırken sadece dış görüntüsüne bakmak yetmiyor, kullanılan malzemeye, sağlamlığa ve zemin durumuna da bakmak gerekiyor. İTÜ Maden Fakültesi Yer Fiziği Ana Bilim Dalı Başkanı Prof. Dr. Haluk Eyidoğan, "Depremden sonra kenetlenmek güzel ama asıl kenetlenme depremden önce bu büyük felakete karşı tedbir alma konusunda olmalı. Yapılan yanlışlıklara halkın bilinçli bir şekilde tepki göstermesi gerekiyor. Yoksa depremden önce hiç bir şeye ses çıkarmayıp felaket başa geldikten sonra kenetlenmek fayda etmiyor" diye konuşuyor.
   <br/>
   <br/>
   Malzemeler standartlara uygun olmalı
   <br/>
   <br/>
   Yapıların depreme daha dayanıklı hale getirilmesi konusunda farklı düşünceler mevcut. Bunlardan biri çelik konstrüksiyonla yapıların hafifletilmesi ve depreme daha dayanıklı hale getirilmesi. Yapısal Çelik Derneği Başkanı Prof. Dr. Tevfik Seno Arda, çelik iskeletin kullanılacağı binaların kırılgan olan betonarme yapılara göre depreme daha dayanıklı olacağını söylüyor ve hiç olmazsa depremden sonra mutlaka ayakta kalıp, hizmet vermesi gerekli görülen binaların çelik iskeletli yapılmasının bir zorunluluk olduğunu ifade ediyor.
   <br/>
   <br/>
   İnşaatlarda dere yerine deniz kumu kullanılması, binaların dayanıksız olmasının en önemli sebeplerinden biri. Zaten enkazlar kaldırılırken betonların ne kadar çürük olduğu ufalanıp demirlerden sıyrılmasıyla görüldü. Çünkü bu kum oksitlenme sonucu zamanla betonun çözülmesine yol açıyor. Yapı projesi yönetmeliklere uygun şekilde hazırlansa bile, inşaatta kullanılacak çimento, kum, çakıl ve demir gibi malzemelerin standartlara uygun olması büyük önem taşıyor.
   <br/>
   <br/>
   Genellikle depremde nasıl davranılacağı konusundaki uyarılar nedense hep deprem sonraları gündeme gelir. Oysa bu konuda da insanların ciddi bir eğitime ihtiyaçları var. Japonya'da şiddetli bir depremde insanların nasıl davranacakları konusunda eğitimler veriliyor. İtebukuro Güvenlik Merkezi, deprem sonrası kullanılmak üzere "Japonlara deprem çantası" bulundurmalarını salık veriyor. Yangına dayanıklı olan bu çantada üç günlük su, yiyecek, el feneri ve radyo bulunması gerekiyor ve çantanın el altında tutulması tavsiye ediliyor.
   <br/>
   <br/>
   Depremde nasıl davranmalı
   <br/>
   <br/>
   İnsanların yaşadıkları mekanı tanıyıp deprem öncesinde birtakım önlemler almaları gerektiğini söyleyen AKUT kurtarma ekibinin başkanı Nasuh Mahruki de, insanların deprem esnasında nasıl davranmaları gerektiğini şöyle anlatıyor: " Evinizde, nerenin daha sağlam olduğunu bilmelisiniz. Bunu da ancak inşaat sistemini, yapıda kullanılan teknikleri bilerek öğrenebilirsiniz. Betonarme mi, prefabrik mi, ne türlü konstrüksiyon kullanılmış, kirişler ve kolonlar nasıl? Bunlara göre yapıların, depremin yatay ve düşey sarsıntılarına tepkileri farklı olur. Koltuk, kanape, buzdolabı gibi eşyaların konumları da, çökme esnasında odanın içinde nerede boşluklar oluşabileceğini gösterir. Bundan sonra olası bir depremde yaşadığınız binanın neresinin en güvenli olduğunu saptamalısınız. Çöken binada, belli yerlerde enkazın altında "hayat boşluğu" adını verdiğimiz ve insanların ezilmeden yaşamasına olanak sağlayabilen küçük boşluklar oluşur. Bunlar, genellikle ağırlık merkezi alçak ve dayanıklı malzemelerin yakınındadır; çamaşır makinesi, mutfak tezgâhı, birbirine yakın bir koltuk takımı, sandık gibi. Mantık açısından dikkat edilmesi gereken bir diğer nokta da ağırlık merkezi yüksek eşyaların (buzdolabı, kütüphane gibi) devrilme olasılığının ve devrilme yönünün göz önünde bulundurulması."
   <br/>
   <br/>
   Nasuh Mahruki bu tedbirlerin daha çok ideal koşullardaki binalar için geçerli olduğunu belirtiyor ve öncelikle insanların oturdukları mekânların gerçekten sağlıklı ve doğru koşullarda yapıldığına emin olmaları gerekir diyor. Mahruki, enkaz altında kalma hali için şu uyarıyı yapıyor: "Eğer bir şekilde enkaz altında kaldıysanız; dışarıdaki insanların, itfaiye, Sivil Savunma Birliği, AKUT gibi kuruluşların yardım çalışmalarını en kısa zamanda başlatacağını, yaşadığınızı ve yerinizi belli etmek için dışarıya ses ulaştırmanız gerektiğini sakın unutmayın. Demir ve beton, sesi çok rahat ilettiği için bir taş parçasıyla borulara vurarak sesinizi duyurabilirsiniz."
   <br/>
   <br/>
   Herşeyin başı organizasyon
   <br/>
   <br/>
   Deprem sonrası için en önemli konunun iyi bir organizasyon olduğu herhalde bu depremden sonra çok daha iyi anlaşıldı. Çünkü milletimiz müthiş bir yardımseverlik duygusuyla kenetlenip bölgeye her konuda yardım akıtmaya başladı. Yurt dışından da bir çok profesyonel kurtarma ve sağlık ekipleri hemen Türkiye'ye geldiler. Bunun dışında Yunanistan, Suriye gibi bazen savaş noktasına geldiğimiz ülkeler bile yardıma koştular. Yetkililerin tek yapması gereken iyi bir organizasyonla bu yardımları felaketzedelere ulaştırmaktı ama maalesef bu konuda bile bir çok sıkıntı çıktı.
   <br/>
   <br/>
   Organizasyon konusunda bu aksaklıkların çıkmaması için her şeyin en ince ayrıntısına kadar yapılacak senaryolarla planlanması gerektiği belirtiliyor. Felaket esnasında lazım olacak malzeme araç ve gereçlerin kullanılabilir halde hazır bulundurulmaları önem taşıyor. Özellikle felaket bölgelerine şoku üzerinden atamamış olan idarecilerin yerine hemen oraya gelecek olan tecrübeli yetkililerin müdahele etmeleri gerektiğinin altı çiziliyor.
   <br/>
   <br/>
   Muhtemel bir deprem felaketine karşı önceki depremlerde ve özellikle son depremde yaşanan kargaşanın ortaya çıkmaması için başta nüfus yoğunluğu çok olan büyükşehirler olmak üzere diğer illerde deprem senaryoları yapılması gerekiyor. Deprem senaryosunun, deprem olması durumunda bunun zararlarını azaltmaya yönelik yapılan bir ön çalışma ve hazırlık olduğunu söyleyen Prof. Dr. Haluk Eyidoğan, deprem senaryosunun da bir film senaryosu gibi çok iyi uygulanması gerektiğine dikkat çekiyor. Eyidoğan, "Varsayılan bir büyüklükte deprem meydana gelmesi durumunda nasıl en az zararla bunu atlatırız? Şu büyüklükte bir deprem olursa mevcut altyapıya, mevcut duruma göre ne tür bir kayba uğrarız? Senaryoda bütün bunlar araştırmalar sonucunda tesbit edilir. Ve buna göre tedbirler alıp hazırlığınızı yaparsınız."diye konuşuyor.
   <br/>
   <br/>
   Deprem senaryosu şart
   <br/>
   <br/>
   Deprem senaryosunun iki önemli faydası var. Birincisi mevcut duruma göre karşılaşılacak kayıpların miktar ve niteliğini ortaya koyuyor. Ve buna göre neler yapılması gerektiği konusunda ön hazırlık etüdleri yapılıyor. Diğer taraftan karşılaşılacak tablo ortaya çıkartıldığı için yeniden bir yapılanmayla kayıpları minimize edecek tedbirler alınıyor. Senaryo hazırlanırken şehirdeki binaların da envanteri çakarılıyor. Ne tür binalar var, bunların ne kadarı hasar görür? Ayrıca zemin etüdleri yapılıyor. Hangi yerlerdeki yapıların daha çok zarar göreceği tesbit ediliyor. Can kaybı ve yaralı sayısının ne kadar olacağı tahmin ediliyor. Bu senaryoda halkın bilinci de önemli. Halkın nasıl davranacağının da düşünülmesi gerekiyor. En önemlisi de bir panik havası oluşmasına yol açmamak. Bütün bu tesbitlere göre yardım ve kurtarma ekiplerinin en hızlı şekilde çalışmaya başlaması ve enkaz altındakilerin kurtarılması, yaralıların tedavisi, gıda, barınma gibi konularda çok iyi bir organizasyonun sağlanması şart. Ayrıca mevsimler de hesaba katılıp sıcaklık, kar, yağmur gibi olumsuz şartların da gözönüne alınması gerekiyor.
   <br/>
   <br/>
   Senaryonun çok gerekli bir çalışma olduğunu ancak böyle bir senaryo hazırlandıktan sonra oturup felaketi beklemenin de anlamsız olduğunu söyleyen Prof. Dr. Haluk Eyidoğan "Yapılan incelemeler sonucunda yıkılma ihtimali olan binaların uyarılarak, tahliye edilmesi veya depreme dayanıklı hale getirilmesi gerekiyor" diye konuşuyor. Burada ortaya istimlak gibi çok zor ve pahalı bir konu gündeme geliyor. Mevcut durumda bir çok bina yapılmasına uygun olmayan zeminde inşa edilmiş. Bunların kaldırılması lazım. Bir depremde kesinkes yıkılacağı belli olan binada oturup felakete davetiye çıkarmanın anlamı yok. Tabii bu noktada çok radikal kararlar alınması gerekiyor. Yoksa şimdiye kadar olduğu gibi bunlar konuşulur, tartışılır ama uygulamaya geçirilmeden unutulur gider.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5325-care-depremle-yasamayi-ogrenmek.html), [web.archive.org (arşiv bağlantısı)](http://web.archive.org/web/20140123154718/http://www.aksiyon.com.tr:80/aksiyon/haber-5325-care-depremle-yasamayi-ogrenmek.html)
