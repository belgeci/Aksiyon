# Hem Doğuya hem Batıya hem evet hemhayır...

*Murat Aydın 1999.01.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk entelijansiyası Batılılaşmayı, aydınlanmayı ve laikliği yanlış anladı.
  </font>
 </div>
 <div id="newsText">
  <font class="detail-text">
   Sonuçta çapsız bir oryantalistleşme, modernleşememe, dahası, devlet düzeyinde sınırlı kalması gereken laikliğin bireysel alana taşınması ile gelen bir tür ateizm. Bir de tüm bu soru ve sorun verimliliğinin de hayatını anlamlandırma kaygısı taşıyan ya da başkalarının isimlendirdiği hayatıyla anlamsızlığı taşıyan küçük insan birey var. Kendine ve yaşadığı topluma bakıp "neden böyleyiz" diye soran her Türk gencinin ve orta yaşlısının kafa karışıklığını hem kişisel hem de toplumsal tarihinin sorumluluğuyla mesele edinmiş bir aydının son kitabına getirmeye çalışıyoruz sözü, Hilmi Yavuz'a ve 'Modernleşme, Oryantalizm ve İslam'a. Geçtiğimiz Haziran'da yayınladığı Yaz Defterleri'nin tadı hâlâ damağımızda; kulaklarımızda "Kar yağar, hüzün bile yok...ve nerdesiniz/ ah, evet nerdesiniz, yok saydıklarım?" diye çağıran Akşam Şiirleri'nin tınısı, yine de silkinmek kolay, çünkü Hilmi Yavuz' la parçalanmıyor insan, onun şair yönü filozof yönünü reddetmiyor; felsefi background'u şairliği ile savaşmıyor. Bu vahim, elzem kültür ve medeniyet denkleminin çok bilinmeyenleri arasında edebiyat/ın taçlanacağı besbelli...
   <br/>
   <br/>
    Kitabın daha ilk sayfalarında Şerif Mardin'in bir tespitine yaptığınız vurgu dikkat çekiyor. Şerif Mardin çağdaşlaşma konusunda dinin bir 'atlama tahtası' olduğunu söylüyordu. Çok kültürlü bir çağdaş toplum ideası gerçekleşti, yani atlama tahtası görevini yaptı ve atladık varsayalım. Din bir enstrüman olarak algılandığında ve misyonu bittiğinde nasıl bir akıbete maruz kalacak?
   <br/>
   <br/>
   Bu sorun kendi içinde böyle bir çıkarsamayı içeriyor elbet. Ama bu çıkarsama doğru değil. Din çok kültürlü bir topluma ulaşma konusunda bir işlev taşıyabilir ama bu, amaç gerçekleştiğinde dinin rafa kaldırılmasını gerektirmez. Burada Şerif Mardin daha önemli başka bir şey söylemektedir aslında. "Devlet hayatın anlamı konusunda bir kılavuz olamaz" diyor. Devletin kendisini yeni bir insan tipi üreterek yenilemesinin, kendini başka bir formatta yeniden inşa edebilmesinin koşullarını sivil toplumda araması gerektiği bir düşünce sözkonusudur. Politik devletin koşulları böyle bir şeyin üretimine müsait değil. Böyle bir insan konsepti aracılığıyla yeni bir toplum inşa edilecekse buna kılavuzluk edecek olan, kuşkusuz o toplumun içinde hayatın anlamı konusunda herhangi bir gerekçeyle yol gösterici olabilecek vasıfta sivil toplum örgütleridir, tabii kanaryasevenler derneğini ya da pulcular derneğini kasdetmiyorum. Dinin bir sivilleşme ögesi olarak böyle bir insan konseptinin inşasında yol gösterici olma olasılığıdır burada sözkonusu olan.
   <br/>
   <br/>
    'Hayatın anlamı' bağlamında bir öncülden daha söz ediyordunuz. Modernleşmenin yolu Batılılaşmaktan geçmiyor dedikten sonra şunu ekliyorsunuz: "Problem bizim kendi hayatımızı ya da kendi cemaatimizin hayatını nasıl anlamlı kılacağıdır?" Hayatımızın anlamı niçin modernleşebilmemize bağlı?
   <br/>
   <br/>
   Bireyin hayatını anlamlı kılabilme noktasında kılavuzlara ihtiyacı olduğunu söyledim. Bu bağlamda sözünü ettiğimiz sivilleşmeyi modernleşebilme aracılığıyla gerçekleştirebiliriz. Sivilleşmeyi de bireyin hayatına anlam verebilecek birtakım yapılar olarak görüyorum. Sivilleşme sadece demokratikleşme yolunda bir çaba değildir, bir zihniyet değişikliğini getirir, getirmek zorundadır. Avrupa'da, 13 yy.da kentlerin devletten bağımsız birer şehir yönetimine kavuşmaları ile başlamıştır sivilleşme. Ama bu sivilleşme insanın hayatına anlam katacak bir kerteye gelebilmek için Protestanlığı beklemiştir. Protestanlığa kadar sivilleşme bir kamusal projeden ibaretken, Protestanlıkla birleşince bireysel anlamda bir dünya görüşünü de beraberinde getirdi.
   <br/>
   <br/>
    Peki Türkiye neyi bekleyecek, sivilleşebilmek ve hayatını anlamlı kılabilen bireylerden müteşekkil olabilmek için?
   <br/>
   <br/>
   Çok büyük altyapısal değişikliklerin gerçekleşmesi lazım. Bu çerçeveden bakıldığında Türkiye'nin kapitalizme ihtiyacı var. Bugün sivilleşmenin tam anlamıyla bir kapitalistleşme ile mümkün olduğunu ve sivilleşme için başka bir alternatif olmadığını çok iyi biliyoruz. Serinofil derneğinin ya da pulcular derneğinin kendi başına bir sivilleşme merkezi olması mümkün değil.
   <br/>
   <br/>
    Fakat bizzat kapitalist sistemin göstergeleri olan büyük şirket ve holdinglere bağlı dernek ya da vakıfların bir sivilleşme aracı olarak hareket etmediklerini görüyoruz.
   <br/>
   <br/>
   Onlar, şimdilik, öyle.
   <br/>
   <br/>
    "Modernlik aydınlanma geleneği içinde kendini yeniden üreterek aslını inkar ediyor". Rasyo'dan, aklileşmekten taviz vermek istemeyen modernizm, rasyonalizasyon sonucu dünyayı terk eden büyü'nünanlam'ın yerini, yine kendini başka biçimde üreterek doldurmaya çalışmıyor mu? Postmodernizm de böyle açıklanabilir mi?
   <br/>
   <br/>
   Çok doğru bir soru bu. Ama şöyle düşünmek lazım, yaşamın lojiği tek yanlı işleyen bir lojik (mantık) değil. Bir yandan kapitalizm aklileşmeyi öne çıkararak dünyayı büyüden arındırırken öte yandan (Protestanlık geleneği gibi) herhangi bir biçimde bu büyüyü yeniden kazanmaya çalışır. Burada bir ikili durum sözkonusudur. Bu Avrupa düşüncesinin kendi karşıtını üretme yapısına da tekabül ediyor. Ben bunun ikisinin birarada olmasının hem hayatın hem de kapitalizmin lojiği bakımından çok temelli bir şey olduğunu düşünüyorum. Aydınlanma aklileşmenin varabileceği son kertedir ama o bile ancak kurumlaşmış dinle, ruhban sınıfıyla mücadele etmiştir; Allah'la değil. Postmodernizmde de aynı mantık sözkonusudur, sadece terimler değişmektedir.
   <br/>
   <br/>
    Kamusal ve özel alanın sekülerleşme ile inhibe olmadığı bir ihtimalde kendiliğinden gelişeceğini varsaydığımız modernleşme, "köklerini geleneksel yapımızdan alan bir modernleşme" artık daha başka bir şey değil midir? Ya da bu durumda artık bir Türk modernizmi'nden mi bahsedilir?
   <br/>
   <br/>
   Kamusal alan kavramının Türkiye'deki kullanım alanı bence son derece dar ve yanlıştır. Türkiye'de bugün bir sivilleşme yoktur ki onun alanı yani kamusal alan olsun. Bugün Türkiye'de kamusal alan derken politik, yani devletin alanından bahsedilmektedir. Devletin örgütlediği kamusal alanla, sivil toplumun örgütlediği kamusal alan ayrımı çoğu kez siliniyor. Yapılması gereken bu kavram konusunda bir zihin açıklığına varmak: Türkiye'de bugün sivil toplumun kendisini yeniden ürettiği bir kamusal alandan bahsedilemez. Ne özel okullar, ne vakıflar ağırlık koyabilecek kertede sivilleşmiş değillerdir, arkalarında bir heyula olarak devlet vardır, hem zihniyet, hem de ekonomik; hem altyapı hem üst yapı olarak.
   <br/>
   <br/>
    "Avrupa ve Akıl" başlıklı yazınızda Batının zihinsel üretimine dikkat çekiyorsunuz. "Kendi karşıtını üretebilme"ye yani diyaloji geleneğine. Diyaloji hiçbir düşüncenin tek başına karşıtı olmadan varolmaması anlamına geliyor. Oysa aynı Batı, Doğu sözkonusu olduğunda onu karşısına almayı yeğliyor. Batı Batılığını oryantalizmine mi borçlu?
   <br/>
   <br/>
   Tabii ki. Edward Said'le birlikte şunu kavradık: Oryantalizm bize 17 ve 18. yy.da sunulduğu gibi sadece Doğuya ilişkin bir bilimsel araştırma anlamına gelmiyor.Bu bilgilenme aynı zamanda bir tahakküm ve iktidar aracıdır. Çelik Gülersoy gibilerinin ifadeleri gösterir ki oryantalizm kavramı hâlâ yanlış anlaşılma ile maluldür. Tamam adamlar bizi bize gösteriyorlar, ama bu masum bir çalışma değil çünkü bu çalışma sinsice bir tahakküm mekanizmasının backgroundu olarak, ideolojik meşrulaştırma aracı olarak kullanılıyorsa bunu fark etmek gerekmektedir.
   <br/>
   <br/>
    Yerli oryantalistleri anlatırken "Nişantaşı'ndaki İspanyol, Ümraniye'deki Kızılderili" çağrıştırmasını kullanıyorsunuz. Avrupa'dan Türkiye'ye, megacenter'dan varoşa bir görece üstünlük temayülüyle varolan yerli oryantalizm yani "Türk aydınının onda dokuzu" bunun farkında mı?
   <br/>
   <br/>
   Bir seçim yaparak belirlemiyorlar konumlarını. Bu bir eğitim mekanizmasının ve budalaca telkin edilen bir Batı hayranlığının sonucunda varılmış olan noktadır. Evvela kendi zihnimizi ayrık otlarından, bu tip değerlendirme kalıplarından arındırmalıyız. Çelik Gülersoy, Osmanlı şiiri laf hünerlerinden ve gök gürültüsünü andıran ses çarpışmalarından ibarettir diyor mesela. Yahya Kemal'in bir şiirini alın Fransızcaya çevirin, adamlar size ne der, diye soruyor. Bu ne demek? Avrupalı bize nasıl bakıyorsa bizim de Yahya Kemal'in şiirine öyle bakmamız gerek şeklinde somutlaşan tipik bir oryantalizm demek.
   <br/>
   <br/>
    Sadece Batılılar değil, deyiş yerindeyse, yerli oryantalistler de Osmanlı'yı ve Osmanlı kültürünü 'görünmez' kılmakta ellerinden geleni ardlarına koymamışlardır, diyorsunuz. Yukarıdaki örnek tamam, ama, yerli oryantalist sözgelimi Osmanlı dönemi ve toplumu içinde geçen konu ve öyküsüne rağmen de 'görünmez' kılabilir mi Osmanlıyı? Bir "Benim Adım Kırmızı" ile?
   <br/>
   <br/>
   Tabii. Çünkü Osmanlı'nın gösterilen yüzü onun zatı, hakikati değil. Ben sözkonusu romanı okumadım ama duyumlarım o ki, bu romanda Osmanlı toplumu cücelerden, lûtîlerden ve fahişelerden kurulu bir dekor olarak kullanılmış. Böyle bir gösterme ile Osmanlı görünmez kılınıyor. Görünmez kılmak 'üstünü örtmek' değildir, önüne başka bir perde germektir. Pamuk şunu iyi biliyor, öyküsünu günümüz üzerinden kurgulasaydı Avrupa'da pek iltifat görmezdi. Akıllıca yapılmış bir hesap bu. Oysa hiçbir Avrupa toplumu kendisine, kendi geçmişi konusunda bu kadar aşağılayıcı olmamıştır; San Berthelemy'e, cannibalizm (insan eti yeme) vakalarına ve Kazıklı Voyvoda'sına rağmen.
   <br/>
   <br/>
    Aydının duruşunda naifliği değil ironiyi tercih ediyorsunuz. İroninin yaşamı bir 'doluluğa' vardıracağını söylüyorsunuz. Nasıl bir tinsel işlev görüyor ironi?
   <br/>
   <br/>
   Bizim insanlık durumumuz hem Doğulu hem de Batılı olmayı dayatan bir zihinsel haritadır. Tanpınar bunu bir trajik mesele olarak kavramıştır. Bir tarafı seçersem diğerini seçmediğim için mutsuz olacağım demektir bu. İki arada bir derede kalmanın adıdır tragedya. Doğu Batı meselesini problematize eden; esas mesele haline getiren ikinci bir yazar da Oğuz Atay'dır. Atay'ın Tanpınar' dan farkı şuydu: Oğuz Atay eğer bu bir tragedya bile ise bu nasıl aşılabilir diye düşündü. Böyle düşünmek bile onu tragedya olmaktan çıkarır. İroni hem evet hem hayır diyebilmektir ve Oğuz Atay tam da böyle baktı olaya. Hem Doğuya hem Batıya, hem evet hem hayır diyebilmek. Doğu Batı meselesine böylesine bir entellektüel çözümle, ya da onu mesele etmiş olarak bakarsanız büyük bir romancı olabilirsiniz, olmayabilirsiniz de. Ama en azından meselesi olan bir edebiyat adamı, sahih bir aydın, sahih bir romancı olursunuz. Tarihimizin dayattığı zihinsel haritayı problematize etmekle olur sahihlik. İşte Orhan Pamuk bunu yapmıyor. Pamuk'da Doğu Batı meselesi bir oryantalizm süsü olarak kalıyor bu yüzden.
   <br/>
   <br/>
    Aynı ironi ne düşmek ne düşmemek arası bir baş dönmesi olan şairin durumu/dili'nde de bir mesele olur mu?
   <br/>
   <br/>
   Elbette, hiç şüphesiz. Şairin sorusu şudur: Hem bu dünyayı kendimin kılacağım; bana mahsus sözcüklerle anlatacağım bu dünyayı, hem de herkesin kullandığı dili kullanacağım. Gelin de çıkın işin içinden. Tabii bu dediğim de şairliği mesele edinen insanlar için.
   <br/>
   <br/>
    Son zamanlarda, ladini felesefe mi dini sanat mı diye soruyorsunuz. Şiir ve romana insanın "hakikat"e varmasında yepyeni misyonlar yüklemiş olduğunuzu görüyoruz...
   <br/>
   <br/>
   Felsefe ve bilim bizi tam bir 'eksik oluş'a götürdü. Bilim dünyayı kemiyetlere indirgedi, onun niteliklerle donanmış kısmını kendi söyleminin dışında bıraktı. Bilim dünyayı bize eksik olarak sundu yani. Felsefe ise insanı akla ve ahlaka indirgedi. Aklın dışında ne varsa hurafeydi, burada ise insanın irrasyonel tarafı dışlandı, Freud'a ve Nietzche'ye gelene kadar. Bu eksik oluşların aşılması diye bir mesele ile karşı karşıyayız biz ve bu eksik oluşu edebiyatın giderdiğini görüyoruz. Dostoyevski'de insanın irrasyonel yanını görürsünüz, Andre Gide'yi okuduğunuzda mutlu bir insanın durup dururken kendini trenden aşağı attığını görürsünüz. Söyleyebilir miyiz insan böyle bir şey yapamaz diye? Edebiyat insanı bize bütünüyle verir. 21. yy. eğer niteliği nicelikle; Aristotales ile Gallileo'yu birleştiren bir bilim, hemde Hegel ile Nietzche'yi birleştiren bir felsefe veremeyecekse, dünyayı ve insanı bir dolulukla, bütünlüğüyle veremeyecekse, edebiyata çok iş düşüyor. "Sahih"liği bu kadar önemsememizin, kendi insanlık durumumuzu bu kadar önemsememizin nedeni de bu. Başa dönersek, en başa, şiir ve roman başka bir düzlemde bizim hayatımıza anlam kazandıracak birer kılavuzdur, diye düşünüyorum. O sivilleşmenin getireceği zihniyet değişikliğinde şair ve romancıların çok inşa edici, etkin bir durumu olacak. Edebiyatın çağı başlıyor bence, kehanetse kehanet.
   <br/>
   <br/>
    İnsanın ilk sözüne; şiire ve yine insanı bütünüyle kavrayabilen romana yaptığınız vurguda felsefeci kimliğinizin bir etkisi yok mu?
   <br/>
   <br/>
   Felsefe ve bilim tarihini bilmeden dünyanın bana bu ikisi tarafından bir 'eksik oluş' halinde sunulduğunu bilemezdim. Ama bu sonuca bir felsefeci olarak varmıyorum, felsefe tarihi bilgisi ile varıyorum. Çünkü felsefe bizi aynı referansa gönderir; akıl'a.
   <br/>
   <br/>
    Hem Doğulu hem Batılı diyordunuz, bu "hem çöl hem yitik oğul olma"ya bir gönderme kanımca. Bir tarafta bir mistisizm tutkunu diğer tarafta felsefenin yoldan çıkarıcılığında 'babasız' bir filozof. Burada Hilmi Yavuz'un sahihliğini belirleyen anahtar çölün dışında değil içinde olması, doğru mu?
   <br/>
   <br/>
   Evet..
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=3E2D5994A5496993216E37ACA4BFB367?newsId=4531), [web.archive.org (arşiv bağlantısı)](http://web.archive.org/web/20141030084407/http://www.aksiyon.com.tr:80/aksiyon/newsDetail_getNewsById.action;jsessionid=3E2D5994A5496993216E37ACA4BFB367?newsId=4531)
