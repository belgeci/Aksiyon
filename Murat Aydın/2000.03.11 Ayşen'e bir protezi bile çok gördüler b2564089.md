# Ayşen'e bir protezi bile çok gördüler

*Murat Aydın 2000.03.11*

<div class="pNewsDetailMainContent ctx_content" itemprop="articleBody">
 Küçük Ayşen'i hatırlarsınız. Hani yanlış iğne sonucu kolu kesilen 3 yaşlarındaki talihsiz kız çocuğu vardı ya, işte o. Ayşen şimdi 8 yaşında ilkokul 2'nci sınıfa giden kocaman bir kız olmuş. Başına gelen bu hadiseden sonra tam 5 koca yıl geçmiş. Ama küçük Ayşen'i asıl olgunlaştıran, geçen bu uzun yıllar değil. Lüleburgaz SSK Hastanesi'ndeki çocuk doktorunun ve hemşirelerin ihmal ve dikkatsizliği yüzünden kolunu kaybeden Ayşen, hakkını aramak için ailesiyle birlikte 64 duruşmaya girmiş şimdiye kadar. Önümüzdeki günlerde iki duruşmaya daha girecek. Duruşmalara gire çıka hakimlerle, avukatlarla içli dışlı olan Ayşen, önceleri avukat olmaya özenmiş ama bu davanın uzun sürmesinden olsa gerek şimdi fikrini değiştirmiş, öğretmen olmak istiyor. Ayşen bir ihmal sonucu kolunu kaybetti ancak ne bu ihmalin sorumluları ceza aldı ne de başka bir telafi yoluna gidildi. Bırakın cezalandırmayı teşvik bile var. Acılı anne Şengül Başaran bu olayın sorumluları olan doktor ve hemşirelerin cezalandırılmaları gerekirken ödüllendirildiklerini söylüyor ve bir hemşirenin terfi ettirilerek başhemşire yapıldığını anlatıyor. Ama Başaran ailesi kararlı, bu mücadeleyi sonuna kadar götürüp mağdur durumda olan diğer insanlara da örnek olmak istiyorlar.
 <br/>
 <br/>
 Başaran ailesinin 5 yıldan beri sürdürdüğü bu hukuk mücadelesinin hangi aşamada olduğunu öğrenmek için Kırklareli'nin şirin beldesi Kaynarca'nın yolunu tuttuk. Baba Hüseyin Başaran Şişecam fabrikasında çalıştığı için Lüleburgaz'da oturuyorlar. Ayşen'in kolunun kesilmesinden sonra yaşadıkları üzücü olaylar ve bir türlü sonu gelmeyen duruşmalar aileyi psikolojik olarak çökertmiş. "Eşim sinir hastası oldu, ilaçlarla ayakta duruyor. Ben önceden sigara kullanmazdım, şimdi günde üç paket sigara içiyorum, ağzımdan sigara eksik olmuyor. Çocukların da Lüleburgaz'da kapalı yerde oturmaktan canları sıkılıyor. Biraz hava almak, stres atmak için Kaynarca'ya geliyoruz. Hayatın çirkin yüzünden kaçıp tabiatın güzellikleriyle teselli bulmaya çalıyoruz." diyor Hüseyin Başaran.
 <br/>
 <br/>
 Boşta kalan kazak kolu
 <br/>
 <br/>
 Kaynarca'daki evin kapısında karşıladı Annesi Şengül Hanım bizi. Bahçeli evin kapısını açtığımızda Ayşen, ablası Gökçen'le birlikte kardelenleri suluyordu. Bizi görünce koşarak yanımıza geldi, protez kolu takılı olmadığı için kazağının kolu boş boş sallanıyordu. Ama Ayşen pek oralı değildi şimdilik. O güzel gülüşü ve pırıl pırıl bakan mavimsi gözleriyle ne kadar da sevimli ve hayat doluydu. Baba Hüseyin Bey, gece vardiyasından sabah döndüğü için uykudan kaldırdık. Yaralarını tazelemek istemiyorduk ama hadiseyi bir kere daha özetledi bize:
 <br/>
 <br/>
 "1995 yılı Nisan ayıydı. Henüz üç yaşındaydı Ayşen. Soğuk algınlığı var diye Lüleburgaz SSK Hastanesi'ne çocuk doktoruna çıkardık. Hiç ilgilenmeden, muayene bile etmeden ilaç yazdı doktor. Çocuk iyileşmeyince Devlet Hastanesi'nin çocuk doktoruna gittik, penisilin iğnesi ve bazı haplar yazdı. İğneyi vurdurmak için SSK'ya gidince hemşireler, doktor görmeden iğne vuramayacaklarını söylediler. Doktor bu sefer çocuğu muyane etti ve serum takılmasını istedi. Çocuğu serum odasına aldılar. 40 45 dakika çocuk ağladısızladı sonra dışarı çıkardılar. Serumu sağ koluna takmışlar. Eve döndüğümüzde çocukta bir anormallik yoktu. "
 <br/>
 <br/>
 İhmalin ağır faturası
 <br/>
 <br/>
 İki gün sonra sabah 45 sıraları Ayşen kolum ağrıyor diye ağlamaya başlamış. Annesi bakmış serum takılan kolunda bir şey yok. Ama sol kolunun rengi değişmiş. Şengül Hanım, hemen hastaneye gitmiş, hemşire yatıyormuş. "Tamam, bakarız" demiş ama gelen giden yok. Sonra "bu gün doktor yok" demişler. Kadın çaresizlik içinde nöbetçi doktora çıkmış. Nöbetçi doktor "ben böyle bir şey görmedim, kendi doktoru gelsin ona gösterin" demiş. Saat 11'den sonra gelen çocuk doktoru Hatice Adiloğlu da çocuğa ne olduğunu anlayamayıp İstanbulBakırköy SSK Hastanesi'ne sevk etmiş. Biriki saatlik bir uğraştan sonra zor zahmet sağlık görevlisi bile olmayan külüstür bir ambulans ayarlamışlar. O da 4 5 kilometre gittikten sonra arıza yapmış. Bakırköy SSK'ya gelmişler ama oradaki doktorlar da bir teşhis koyamayıp Cerrahpaşa Çocuk Servisi'ne göndermişler. Cerrahpaşa'da tahliller yapıldıktan sonra arka arkaya iki sefer ameliyata alınmış Ayşen. 5 gün içinde tam 7 kere ameliyat olmuş. Çocuğun kolu simsiyah olmuş. Sonunda doktor "ya kol ya çocuk" demiş ve Ayşen'in kolunu kesmişler.
 <br/>
 <br/>
 Yapılan tahliller sonucunda serum takılmadığı söylenen sol kolun neden bu hale geldiği ortaya çıkmış. Hemşireler serumu önce sol kola takmaya çalışmışlar. Ancak yanlış damara taktıkları için, serum hava yapmış ve bu sefer diğer kola takmışlar. Tabii sol kol üzerinde yapılan bu hatanın sonucu iki gün sonra ortaya çıkmış.
 <br/>
 <br/>
 Hüseyin Başaran ve eşi Şengül Hanım, Ayşen'in büyük bir ihmal nedeniyle kolunun kesilmesini bir türlü kabullenememişler. Konuşurken gözlerini bir noktaya sabitleyip dalan Şengül Hanım, birden ağlayacak gibi oluyor ve "Canım kızımın kolunu göz göre göre kestirdiler. Gerçekten böyle bir hastalığı olsaydı da kolu kesilseydi bu kadar üzülmezdik. Ama biraz üşüttüğü için hastaneye götürdüğümüz Ayşenim'in kolu sırf bunların ihmali, vurdumduymazlığı yüzünden kesildi. Biz işte bunu kabullenemiyoruz." diye haykırıyor.
 <br/>
 <br/>
 Buzdolabındaki kesik kol
 <br/>
 <br/>
 Bu işin peşini bırakmak istemeyen Hüseyin Başaran, plastik cerrahide kesilen kolu yanına alıp Adli Tıp'a götürmüş. Kolu almak istememişler. "Mayıs ayında kesik kolu iki gün oradan oraya yanımda gezdirdim" diyor. Hatta kol çürümesin diye bir akşam buzdolabına koymuş. Nihayet Adli Tıp'ta bir rapor tutturmuş. Daha sonra imama danışıp kolu mezarlığa gömmüş.
 <br/>
 <br/>
 Olayın hemen ardından hem sorumluların hesap vermesi hem de çocuğun kolunun kesilmesiyle sonuçlanan bu ağır ihmalin tazmin edilmesi için mahkemenin yolunu tutuyor Hüseyin Başaran. Hasta hakları konusunda açtığı davalarla adını duyuran Av. Cengiz Hortoğlu'na vekâlet vererek bir ceza, bir de hukuk davası açıyorlar. Davalı sanıklar Doktor Hatice Adiloğlu, hemşireler Pakize Özkan ve Münevver Danişger önce beraat ediyorlar. Sağlık personelinin hatalarıyla ilgili konularda genellikle kendi personelini koruyan Yüksek Sağlık Şûrası, bu olayda herhangi bir ihmal ve suç olmadığı, kolun kesilmesine yol açan enfeksiyonun zatürreeden kaynaklandığı şeklinde bir karar veriyor. Ancak yapılan temyiz talebi üzerine Yargıtay, Yüksek Sağlık Şûrası kararına dayanarak sanıkları beraat ettiren Lüleburgaz Ceza Mahkemesi'nin hükmünü bozarak konunun Adli Tıp'ta incelenmesi gerektiğini belirtiyor. Daha sonra Adli Tıp'ta yapılan inceleme sonucunda iğneyi vuran hemşirenin 2/8 oranında, diğer hemşirenin de bir buçuk saat geçmesine rağmen yetkililere haber vermediği için 4/8 oranında kusurlu olduğuna karar veriliyor. Hemşirelerin başvurusu üzerine Adli Tıp Üst Kurulu'nda tekrar yapılan incelemede bir hemşirenin 4/8 oranındaki kusuru kaldırılıyor. Şu anda Diğer 6/8'lik kusurun kime ait olduğunu tesbit için dosya Adli Tıp'ta bir kez daha inceleniyor. Olayın üzerinden 5 yıl geçmesine rağmen gelinen aşama bu. Diğer taraftan toplam 60 milyarlık tazminat talep eden Hüseyin Başaran, şimdiye kadar 5 milyarın üzerinde masraf yaptığını belirtirken kızı Ayşen başta olmak üzere, aile olarak maddi ve manevi olarak çektikleri acı ve ıstırabın hiç bir şeyle telafi edilemeyeceğini söylüyor.
 <br/>
 <br/>
 Bir protezi çok gördüler
 <br/>
 <br/>
 "Bu olayda devletin bir kurumunda çalışan personelin apaçık bir ihmal ve kusuru var. Ancak bu kusurun birazcık olsun telafi edilmesi yönünde hiç girişim yapılmadı. İlk önce Sigorta hastanesinde bir mekanik protez kol taktılar. Ancak bu protezler omuza bağlı olduğu için hareket imkânını kısıtlıyor. Bir keresinde Ayşen oyun oynarken protez kolunu kullanamadığı için sağlam kolunun üzerine düştü, kolunu çatlattı. Neredeyse sağlam kolu da kırılıyordu. Bunun üzerine o zaman ki Sağlık Bakanı Yıldırım Aktuna bizi çağırdı ve yetkililere en iyi protezin takılması talimatını verdi. Ancak ne yapıp ettiler yine bir mekanik kol taktılar. Daha sonra Almanya'da bir gurbetçinin yardımıyla elektronik protez taktırdık. Şu anda kullandığı ikinci elektronik protez. Fiyatı 14 bin mark olduğu için bizim karşılama gücümüz yok. Bu sonuncuyu ise hayırsever bir işadamı taktırdı."
 <br/>
 <br/>
 Doktorların birbirini kolladığını, devletin de kendi personelini kayırdığını söyleyen Hüseyin Başaran, mağdur durumda olan insanlara kimsenin yardımcı olmadığını söylüyor. Hatta yapılan yanlışlığın telafi edilmesini istedikleri, haklarını aradıkları için horlandıklarını, yıpratılmaya çalışıldıklarını anlatıyor. Elbette bu şekilde mağdur olan sadece Başaran ailesi değil. Ancak bir çok kişi ya imkanı olmadığı, ya bilgisizliğinden ya da bir sonuç çıkacağını ummadığı için hakkını arayamıyor. Hüseyin Başaran "bize de 'boşu boşuna uğraşmayın, bir sonuca varamazsınız, kaderinize razı olun' diyorlar ama biz sonuna kadar gideceğiz. Bütün olumsuzluklara rağmen yine de adalete güveniyoruz. Ama burada sonuç alamazsak Avrupa İnsan Hakları Mahkemesi'ne de giderim." diyor. Bu işi sonuna kadar götürmeye kararlı olduğunu söyleyen Başaran "5 yıldan beri bütün hayatım altüst oldu, psikolojik dengem bozuldu, eşim sinir hastası oldu. Ayşen henüz küçük olduğu için fazla problem etmiyor ancak büyüdükçe acısını daha çok hissedecek. Bir aile ancak bu kadar perişan edilebilir. Bazen öyle oluyor ki elimden bir çılgınlık gelmesinden korkuyorum. Ama bütün bunlar beni bu haklı mücadelede daha da bilinçlendiriyor. "diye konuşuyor ve bu şekilde mağdur olan herkesin hakkını araması gerektiğini söylüyor.
 <br/>
 <br/>
</div>


Kaynak: [www.aksiyon.com.tr](http://www.aksiyon.com.tr:80/murat-aydin/aysene-bir-protezi-bile-cok-gorduler_505954), [web.archive.org (arşiv bağlantısı)](http://web.archive.org/web/20160107053535/http://www.aksiyon.com.tr:80/murat-aydin/aysene-bir-protezi-bile-cok-gorduler_505954)
