# YÖK'e de hukuk lâzım

*Murat Aydın 1997.09.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye son günlerde eğitimöğretim konularıyla fazla haşır neşir olmaya başladı. Kesintisiz sekiz yıllık eğitim tartışmaları, okulların açılması, kitapların veliler tarafından seçilmesi meselesi derken bir de buna ÜniversiteYÖK kavgası eklendi.
  </font>
 </div>
 <div id="newsText">
  <font class="detail-text">
   17 Eylül'de Mersin Üniversitesi senatosu bir bildiri yayınlayarak YÖK'ü (Yüksek Öğretim Kurulu) üniversite yönetimine müdahale etmekle suçladı. Üyelerin tümünün imzalarının ve şikayet sebeplerinin bulunduğu duyuruda senato YÖK'ün asıl görevi olan "Türkiye üniversitelerinin gelişimini sağlamak" ilkesine aykırı çalışmalar yaptığını iddia etti. Ancak bu bildiriye YÖK Başkanı Kemal Gürüz'ün karşılığı oldukça sert oldu: "Açtırmayın bana dosyaları. Siz insan mısınız? Siz ne biçim yöneticisiniz? Bir dakika bile o görevde kalamazsınız. Devlet hesabınızı görecek. Hepinizin işini bitirecek. Sizde namus, ahlak, utanma yok mu? 12 Eylül artığı bütün solcuları orada topluyorsunuz. Siz kim oluyorsunuz ki laikliği savunacaksınız? Atatürkçülük, laiklik, demokratlık size mi kalmış?" Bu ağır hakaretleri kendisine yediremeyen Mersin Üniversitesi Rektörü Prof. Dr. Vural Ülkü'nün ağladığı ifade ediliyor. Vural Ülkü'ye Yakın Doğu Üniversitesi Rektörü Prof. Dr. Suat Günsel'den ve bir çok öğretim görevlisinden destek geldi. Gürüz tarafından yapılan hakaretler ve bir rektörün ağlamasının medyatik bir yönü de olduğu için medya konuya geniş yer verdi.
   <br/>
   <br/>
   Rektöre tarikat suçlaması
   <br/>
   <br/>
   Bu arada daha da önemli ancak gözlerden kaçan başka bir olay oldu. Kırıkkale Üniversitesi Rektörü Prof. Dr. Beşir Atalay, 19 Eylül Cuma günü YÖK'ten gelen "Tarikatçılık ve Atatürk ilke ve inkılaplarına aykırı hareket ettiği gerekçesiyle soruşturma başlatıldığı, bu nedenle rektörlük görevinden açığa alındığı" şeklinde bir yazıyla karşılaştı. YÖK Başkanı ile Mersin Üniversitesi  Rektörü arasındaki tartışma medyanın ilgi odağı olurken, nedense tarikatçılık ve Atatürk ilke ve inkılaplarına aykırılık gibi herhangi bir delile dayanmayan soyut iddialarla görevinden alınan Prof. Atalay'a yapılan haksızlık  görmezden gelindi. Haksız yere görevden alındığı için dava açacağını, bu nedenle yorum yapmak istemediğini belirten Beşir Atalay yazılı açıklamasında, Kırıkkale Üniversitesi'nin kurucu rektörü olduğunu, 2 yıllık kurucu rektörlük süresi dolduktan sonra 1994 yılında tekrar rektörlüğe atandığını ve süresinin Kasım 1998'de dolacağını belirterek şunları söylüyor: "Bugüne kadar üniversitemiz ve çalışmalarımızla ilgili herhangi bir olumsuz tepki alınmamış, çalışmalarımız soruşturma konusu yapılmamıştır. Bizi şaşırtan da  YÖK'ün geçen hafta aldığı soruşturma kararının aniden gündeme gelmesidir. Basında yer alan haberlere göre, soruşturma konusu tarikatçılık ve Atatürk ilke ve inkılaplarına aykırılık gibi soyut iddialardır. Dini değerlere bağlı bir kişiyim, fakat herhangi bir tarikat mensubu değilim. Üniversitemizde yürüttüğümüz her türlü faaliyet ülkemizdeki diğer üniversetilerdekine eşdeğerdir. Bugüne kadar üniversitemizde Atatürk ilke ve inkılaplarına aykırı hiç bir olay veya bu yönde bir soruşturma sözkonusu olmamıştır. Herhangi bir olay olmadan ve hiç bir gerekçe gösterilmeden soyut ve genel gerekçelerle bir üniversite rektörünün YÖK tasarrufu ile görevden alınması üzücüdür." Atalay bu gerekçeyle görevden alınan ilk rektör değil. Daha önce de aynı gerekçeyle Harran Üniversitesi Rektörü  Prof. Servet Armağan görevden alınmıştı.
   <br/>
   <br/>
   Sen neymişsin be irtica
   <br/>
   <br/>
   Gazeteci Fehmi  Koru  22 Eylül Pazartesi günkü köşe yazısında şu garipliğe dikkat çekiyor: "Kırıkkale Üniversitesi Rektörü Prof. Beşir Atalay 'irtica' suçlamasıyla görevden alınırken, Mersin Üniversitesi Rektörü Prof. Vural Ülkü, YÖK Başkanı Prof. Kemal Gürüz ile YÖK'ün müdahaleciliği üzerine ağız dalaşını sürdürüyor. Prof. Gürüz, Mersin Üniversitesi Rektörüne küfür ve hakaret ediyor, onu ağlatıyor hatta; ama suçu 'irtica' kapsamına girmediği için görevden almıyor."
   <br/>
   <br/>
   Prof. Dr. Mustafa Erkal rektörlerle ilgili kararların peşin hükümlü yaklaşımlarla alınmasının doğru olmadığını, bu gerekçelerin somut olaylara dayanması ve karar vermeden önce çok iyi bir araştırma yapılması gerektiğini belirtiyor. Mersin Üniversitesi'nde bir kadrolaşma olduğu şeklindeki iddialar için ise  "Mersin Üniversitesi'nde kadrolaşma olduğu yeni bir şey değil. Niye bugüne kadar ses çıkarılmadı, buna müsaade edildi de birden bire ortaya çıktı bunu anlamak güç"diyor.
   <br/>
   <br/>
   Yeniyüzyıl yazarı Gülay Göktürk"ün değerlendirmesi de dikkate değer: " Derin Devletin parlamentodan sonra üniversiteleri de hizaya sokmak için başlattığı büyük bir "temizlik harekatı"nın startı verilmiş bulunuyor. Bu operasyona aracı olan YÖK ve onun başkanı Gürüz, totaliter rejimlerde bile görülmeyecek bir pervasızlık içinde, üniversitelerde büyük bir cadı kazanı kaynatmaya hazırlanıyor."
   <br/>
   <br/>
   RP Grup Başkanvekili Temel Karamollaoğlu da bir basın toplantısı düzenleyerek üniversitelerin sancılı bir şekilde açılmasında YÖK Başkanı Kemal Gürüz'ün büyük etkisi olduğunu belirtiyor ve " YÖK terör estiriyor. Yapılan ilim adamlarına yönelik bir cinayettir. Bunun hesabı sorulacaktır" diye konuşuyor.
   <br/>
   <br/>
   YÖK'ün asıl fonksiyonunun üniversiteler arasında eşgüdümü ve üniversitelerin gelişmesini sağlamak olduğunu söyleyen EğitimSen İstanbul Başkanı Yard. Doç. Dr. Hanefi Bostan YÖK'le üniversiteler arasındaki problemlerin temelde üniversite öğretim üyelerinin bilfiil yönetime iştirak edememelerinden kaynaklandığını belirtiyor. Hanefi Bostan üniversitelerin daha demokratik bir yapıya kavuşturulması gerektiğini, bu yapılamadığı için zaman zaman tepeden inme kararların üniversite yönetimlerine kabul ettirilmeye çalışıldığını ifade idiyor.
   <br/>
   <br/>
   Hanefi Bostan, "Yapılan son değişikliklerle rektörleri öğretim üyelerinin seçmesi kabul edildi ancak uygulamada bu seçimin pek fazla önemi yok. Öğretim üyelerinin oylarıyla 6 aday seçiliyor. Bunların 3'ü YÖK tarafından eleniyor. Diğer üç kişinin içinden biri cumhurbaşkanı tarafından atanıyor. Bu sistemde en az oy alan aday bile rektör olarak atanabiliyor. Bu yanlışlığı düzeltmek gerekir. Ya en çok oy alanın rektör olabileceği şekilde bir düzenleme yapmak lazım, ya da bu sistemi kaldırıp sadece atama sistemini kabul etmek gerekir. Demokratik bir yönetimden bahsedebilmek için, rektörlerin, dekanların, hatta bölüm başkanlarının bile seçimle gelmesi gerekir" diye konuşuyor.
   <br/>
   <br/>
   Daimi gündem YÖK
   <br/>
   <br/>
   Aslında kamuyonda ses getiren icraatlarıyla YÖK ve özellikle de başkanları her zaman gündemimizi işgal etti. Bir zamanlar YÖK Başkanı olan İhsan Doğramacı'nın icraatları tartışılıyordu. Üniversitelerde yaşanan böşörtüsü problemine YÖK'ün bir çözüm getirmemesi nedeniyle yıllardan beri süren bu yara hâlâ kapanmadı. Bu yıl bazı üniversiteler kayıt esnasında başörtülü fotoğrafları kabul etmediler. Mehmet Sağlam'ın YÖK başkanlığı döneminde burslu olarak yırtdışına gönderilen öğrenciler Kemal Gürüz tarafından irticai faaliyetlerde bulundukları şeklinde muğlak bir gerekçeyle geri çağrıldılar. Yine bu nedenle burslu olarak yurtdışına öğrenci gönderilmesi sınırlandırıldı. Hiç bir bilimsel gerekçe ortaya konulmamasına rağmen YÖK'ün bazı  üniversitelerde yabancı dille eğitimde diretmesi hâlâ eleştiriliyor. Yüksek lisans eğitimi yapabilmek için getirilen LES imtihanlarını bir çok öğretim üyesi gereksiz buluyor.  Eğitim fakülteleriyle ilgili yapılmak istenen düzenlemeler bu fakültelerin öğretim üyelerini endişelendiriyor. Son olarak Ezher Üniversitesi başta olmak üzere Malezya ve diğer İslam ülkeleri üniversitelerinin diplomalarının denkliğinin iptal edilmesi tepkilere neden oluyor.
   <br/>
   <br/>
   İki hafta kadar önce Al Ahram Gazetesi'nde yayınlanan bir haberde Ezher yetkililerinin ve Mısırlı politikacıların Türkiye'nin Ezher diplomalarını tanımama kararına çok kızdıkları belirtiliyordu. Ezher Başkanı Ahmet Ömer Haşim, 170 bin öğrencisi olan Ezher'in fanatik yetiştirdiği açıklamasının iftira olduğunu belirtirken, Meclis Din Komisyonu üyelerinden biri Türkiye'nin Müslüman ve Araplar'dan uzaklaşarak İsrail'e yaklaşmaya çalıştığı bir dönemde bu kararın sürpriz olmadığı yönünde bir açıklama yapmış. Türk EğitimSen İstanbul Başkanı Hanefi Bostan, İngiltere de dahil yurtdışındaki bazı üniversitelerden değişik yollarla yeterli eğitim alınmadan diploma sahibi olunabildiğini, bu nedenle yurtdışından alınan diplomaların araştırılması gerektiğini söylerken şu anda toptancı bir yaklaşımla yapılan uygulamanın yanlış olduğunu belirtiyor. Prof. Mustafa Erkal da YÖK'ün aldığı bu kararın yerinde olduğunu ancak araştırma yapmadan bütün diplomaların tanınmamasının yanlış bir uygulama olduğunu söylüyor. Hanefi Bostan dışarıda öğrenim görenlerin bitirdikleri bölümle ilgili bir imtihana tabi tutularak bu problemin çözüme kavuşturulabileceğini belirtiyor. Diğer taraftan İslam ülkelerinde öğrenim gördükten sonra diplomaları Türkiye tarafından tanınmayan öğrenciler mağdur edildiklerini belirterek  çeşitli yollara başvurup haklarını aramaya çalışıyorlar.
   <br/>
   <br/>
   Eğitim fakülteleri neden kapanıyor?
   <br/>
   <br/>
   YÖK 12 Eylül İhtilali'nden sonra 2547 sayılı Yüksek Öğretim Kurulu Kanunu'yla kuruldu. Kurulduğundan beri ihtilal ürünü olduğu, ihtilalcilerin mantığıyla hazırlandığı gibi gerekçelerle tenkid ediliyor. YÖK'ü savunanlar bu eleştiriler karşısında 80 öncesinde ünversitelerin başıbozukluğu dolayısıyla 'Türkiye'nin anarşiye sürüklendiğini belirtiyorlar. Bir çok ülkede YÖK benzeri, üniversiteler arasında eşgüdümü sağlayan kuruluşlar var. Ancak Türkiye'deki problem üniversitelerin YÖK'ün karar alma mekanizmalarında yeterli bir şekilde temsil edilmemesinden kaynaklanıyor. Bu nedenle YÖK müdahaleci bir kurum haline geliyor. Bunun en tipik örneği eğitim fakülteleri ile ilgili yapılmak istenen yeni düzenlemeler. Hanefi Bostan YÖK tarafından eğitim fakülteleri ile ilgili birtakım düzenlemelerin yapıldığını, bu fakültelerin kaldırılmak istendiğini ancak bu konuda eğitim fakülteleri öğretim üyelerinden görüş alınmadığını belirtiyor. Bir çok konuda YÖK'le üniversiteler arasında irtibat kopukluğu olduğunu söyleyen öğretim üyeleri YÖK kanunuyla ilgili yeni düzenlemeler yapılmasına rağmen kendilerinden hiç bir konuda görüş alınmadığını, hatta yapılan çalışmalar ve düzenlemeler hakkında kendilerine bilgi vermeye bile gerek duyulmadığını belirterek bu irtibat kopukluğunun sonuçta bir çok probleme yol açtığını belirtiyorlar.
   <br/>
   <br/>
   Üniversitelerin bir çok problemi var. Bunların başında fiziki problemler, yani üniversite mekanlarının ihtiyaca cevap vermemesi geliyor. Ardından kaynak problemi sıkıntı doğuruyor. Personel yetersizliği ve kadro verilmemesi  de üniversiteleri bir hayli zorluyor. Üniversite öğretim üyelerinin maaşlarının az olması da en çok yakınılan konulardan biri. Türkiye'de her geçen yıl üniversite sayısı artmasına rağmen üniversitelerin GSMH'den aldıkları pay gün geçtikçe düşüyor. Bir ülkenin ilerlemesinde ve kalkınmasında üniversitelerin büyük payı var. Ancak Türkiye hâlâ üniversitelerin daha kaliteli eğitim vermesi için yapılması gerekenleri tartışacağı yerde gereksiz polemiklerle zaman kaybediyor. Asıl fonksiyonu üniversitelerin gelişmesini sağlamak olan YÖK bir an önce bu yönde yeniden yapılandırılmalı.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3008-yoke-de-hukuk-l%C3%A2zim.html), [web.archive.org (arşiv bağlantısı)](http://web.archive.org/web/20120413065134/http://www.aksiyon.com.tr:80/aksiyon/haber-3008-yoke-de-hukuk-l%C3%A2zim.html)
