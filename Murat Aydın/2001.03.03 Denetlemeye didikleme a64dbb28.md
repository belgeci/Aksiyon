# Denetlemeye didikleme

*Murat Aydın 2001.03.03*

<div>
 <p class="spot">
  Birinci tehdit haline gelen  yolsuzluklar denetim yokluğundan  kaynaklanmıyor. Aksine  yolsuzluklar gibi denetim de epey bol. Devletin denetim  mekanizmasını oluşturan 120  civarında birim var. Ancak bunlar  siyasilerin emrinde iç denetim  yaptıkları için dış denetim kurulu  olarak DDK'nın harekete  geçirilmesi büyük önem taşıyor
 </p>
 <p class="metin">
 </p>
 <img border="0" src="/web/20010702012901im_/http://www.aksiyon.com.tr/2001/326/resimler/Denet.jpg"/>
 <p class="metin">
  Sayın Başbakanımız Bülent Ecevit "Denetimin denetimi yapılmak isteniyor" diyerek Cumhurbaşkanı Sezer'in Devlet Denetleme Kurulu'na (DDK) bankalar hakkında inceleme yaptırmasını pek içine sindiremedi. Öyle ya zaten gerekli denetimler titizlikle yapılıyordu. Sayıları 120'yi bulan denetleme ve teftiş birimi dururken 20 yıldır çalıştırılmayan DDK'yı faaliyete geçirmeye ne gerek vardı. Ancak hortumcuların deveyi hamuduyla götürdükleri, yolsuzlukların bir türlü dizginlenemediği bir ortamda denetimin de denetime ihtiyacı var demekti. Denetim mekanizması gerektiği gibi işleseydi gerçekten; yolsuzluk, rüşvet  ve suiistimal her yanı bu kadar kolay saramazdı çünkü.
 </p>
 <p class="metin">
  Denetim uzmanlarına göre bir yerde denetim varsa orada yolsuzluk olmaz, çünkü denetimle yolsuzluk bir arada barınamazlar. Ancak Türkiye'de çok yoğun bir denetim mekanizması olmasına rağmen nedense yolsuzluklar bir türlü engellenemiyor. Devletin denetim sistemini oluşturan belli başlı kuruluşlar şunlar: Devlet Denetleme Kurulu, Sayıştay, Başbakanlık Yüksek Denetleme Kurulu ve Başbakanlık Teftiş Kurulu'nun yanı sıra Bakanlık ve Genel Müdürlük Müfettişleri, Bakanlık Merkez Teşkilatı Kontrolörleri ve Hasap Uzmanları. Devlet Denetleme Elemanları Derneği'nden (DENETDE) aldığımız bilgilere göre  yurt çapında denetim yetkisini haiz 120 civarında idari kuruluş ve birim bulunuyor. Ancak bu denetim birimlerinin kurulmasında belirli bir stratejinin izlenmediği  belirtiliyor. Örnek olarak da Maliye Bakanlığı'na 7, Çalışma ve Sosyal Güvenlik Bakanlığı'na 2, Gümrük Müsteşarlığı'na bağlı 4 teftiş kurulu bulunurken; bazı kuruluşlarda hiç denetim briminin bulunmaması gösteriliyor.
 </p>
 <p class="metin">
  Denetimden kaçmak kolay
 </p>
 <p class="metin">
  Denetim birimleri çok olduğu için bazen bir kurum hakkında, mesela bir KİT'le ilgili, kendi denetim elemanları, bağlı olduğu bakanlığın müfettişleri, Başbakanlık müfettişleri, maliye müfettişleri, sigorta müfettişleri gelip denetim yapıyor. Buna  karşılık trilyonların döndüğü bir çok devlet kuruluşu denetimden kaçırılabiliyor. Ayrıca fonların, döner sermayelerin, vakıfların, kamu kaynaklı spor klüplerinin önemli ölçüde denetim dışı olduğu ifade ediliyor.
 </p>
 <p class="metin">
  Marmara Üniversitesi öğretim üyesi Prof. Dr.Turan Yıldırım, Türkiye'deki yolsuzlukların denetim eksikliğinden kaynaklanmadığını, aksine denetim hakkında fazlasıyla düzenleme ve kuruluş olmasına rağmen bunların gerektiği gibi çalıştırılamadığını vurguluyor. Denetim sistemi idari denetim, yargı denetimi ve yasal denetim olmak üzere üçe ayrılıyor. İdari denetimin de iç denetim ve dış denetim şeklinde iki uygulama şekli var. İç denetim, devlet bünyesindeki kurum ve kuruluşların kendi iç bünyelerinde bulunan teftiş organlarınca denetlenmeleriyle gerçekleşiyor. Her bakanlık  ve genel müdürlük bünyesinde yer alan teftiş heyetleri  iç denetim organı olarak çalışıyor. İdari denetim sisteminde başlıca dış denetim olarak Sayıştay ve DDK bulunuyor. Sayıştay mali açıdan mevzuata uygunluk denetimi yapıyor,  genel ve katma bütçeli idarelerin harcamalarının bütçeye uygunluğunu denetlediği için kapsamı sınırlı. DDK'da şimdiye kadar çalıştırılmadığı için dış denetim anlamında büyük bir boşluk meydana geldiği, yolsuzlukların artmasında da büyük ölçüde bu dış denetim eksikliğinin etkili olduğu ileri sürülüyor. İdare Hukuku uzmanı Prof. Dr. Turan Yıldırım yolsuzluk ve rüşvetin bu kadar yaygınlaşmasında DDK'nın şimdiye kadar tam olarak çalıştırılmamasının büyük bir etkisi olduğunu söylüyor. Yıldırım'a göre DDK  Anayasa'da öngörüldüğü şekilde etkin olarak çalıştırılırsa ombudsmanlık işlevi bile görebilir.
 </p>
 <p class="metin">
  Denetim bağımsız olmalı
 </p>
 <p class="metin">
  Devlet reformu ile ilgili çalışmalarıyla tanınan ve şu sırada yolsuzluklar konusunda araştırmalarını sürdüren Prof. Dr. Coşkun Can Aktan ise denetim mekanizmasının etkin bir şekilde işlememesinin en önemli sebebi olarak denetimin yürütmeye ve siyasilere bağlı durumda olmasını gösteriyor. Şimdiye kadar DDK çalıştırılmadığı için bir dış denetim yapılamadığını söyleyen Aktan "yargıya bile müdahalelerin yapıldığını düşünürsek siyasilerin kendilerine bağlı müfettişlere baskı yaparak denetimi etkisiz kılmaları çok kolay" diye konuşuyor. Prof. Aktan, Türkiye'de yolsuzluklarla mücadelede sadece kamusal  denetimin yeterli olmadığını söyleyerek bir çok ülkede uygulanan, denetimin bağımsız özel kuruluşlar tarafından yapılması teklifini getiriyor: "Yürütmeye bağlı, iç denetim kuruluşlarıyla yolsuzlukları ve rüşveti engellemek mümkün değil. Öte yandan denetim kuruluşlarının da ayrıca denetime ihtiyacı olduğu ortada. Rüşvet iddiasını araştırmak için görevlendirilen müfettiş kendisi de rüşvet alarak olayı kapatabiliyor. Bu probleme bağımsız özel denetim sistemi ile çözüm getirebiliriz. İsviçre, Fransa, İngiltere, Macaristan gibi bir çok ülkede bağımsız özel mali denetim kuruluşları faaliyet gösteriyor. Almanya, Çek Cumhuriyeti gibi ülkelerde de bu sistemi uygulamak için çalışmalar yapılıyor. Bu sistemde denetim uluslararası alanda kendini ispatlamış, güvenilir kuruluşlar tarafından yapılıyor. Ancak bağımsız özel denetim sistemine  geçebilmek için önce mali saydamlığı sağlayacak bir altyapı oluşturmak gerekiyor."
 </p>
 <p class="metin">
  Denetime siyasi baskı
 </p>
 <p class="metin">
  Yolsuzluk ve rüşvet olaylarını önleyecek kişiler olan denetim elemanları üzerinde siyasi baskılar olduğunu söyleyen Devlet Denetleme Elemanları Derneği Başkanı Atılay Ergüven de hükümetin yolsuzlukla mücadelede iradelerini kırdığını belirterek "Bağımsız denetim sağlanırsa rüşvet ve yolsuzluk bıçak gibi kesilir" diyor. Çözümün, tüm denetim elemanlarının tek çatı altında özerk bir kurumda toplanması noktasında düğümlendiğini vurgulayan Ergüven, "Denetim sistemimizin en aksayan yönü, müfettişlerin genel müdürlere ve bakanlara bağlı olmasıdır. Teftiş kurulu başkanlarının hazırladığı teftiş programları genel müdür veya bakanın onayı ile yürürlüğe girer. Yani genel müdürün, bakanın teftişini istemediği bir birimin teftişi mümkün değildir. Keza soruşturmalara da ancak genel müdürün veya bakanın oluru ile başlanabilmektedir. Dolaylı olarak da olsa, genel müdür veya bakanı ilgilendiren konuları müfettişlerin denetlemesi mümkün değildir. En iyimser ifade ile çok güçtür. Böyle bir yapıda da denetimin bağımsızlığından söz edilemez." diyerek yolsuzlukların önlenmesinde bağımsız denetimin önemine dikkat çekiyor.
 </p>
 <p class="metin">
  Özal DDK'yı güçlendirdi
 </p>
 <p class="metin">
  Denetim mekanizmasındaki aksaklıklara DDK'nın etkin olarak çalıştırılması bir çözüm olarak gündeme getiriliyor. Cumhurbaşkanı Sezer tarafından gerçek işlevine kavuşturulmak istenince devlet zirvesinde krize yol açan DDK 12 Eylül 1980 İhtilali'nden sonra kurulmuş ve 1982 Anayasası'nda yer alarak çok geniş yetkilerle donatılmış. Daha sonra Özal döneminde, 1990 yılında, 2443 sayılı yasada yapılan değişiklikle DDK tarafından hazırlanan raporlar bağlaycı hale getirilerek kurum daha da güçlendirilmiş.
 </p>
 <p class="metin">
  Cumhurbaşkanı'nın emriyle hareket eden kurumun işlevini Prof. Dr. Yıldırım şöyle anlatıyor: "Kurul'un yetkileri sadece denetleme yapmakla sınırlı değil aynı zamanda idarenin hukuka uygun, düzenli ve verimli bir şekilde yürütülmesini ve geliştirilmesini de kapsıyor. DDK bu amacını gerçekleştirebilmek için her türlü inceleme, araştırma ve denetlemeleri yapabilir. Kurulun denetim kapsamına yargı ve silahlı kuvvetler dışında tüm kamu kurum ve kuruluşları, sermayesinin yarısından çoğu kamuya ait olan tüm kuruluşlar, kamu kurumu niteliğindeki meslek kuruluşları, işçi ve işveren meslek teşekkülleri ve kamuya yararlı derneklerle, vakıflar giriyor. Aynı zamanda bir dış denetim organı olarak diğer bütün teftiş birimlerini de denetleyebilir."
 </p>
 <p class="metin">
  Uzmanlar yolsuzlukların önlenmesi açısından çok büyük önemi olan bu kuruluşun şimdiye kadar çalıştırılmamasını büyük bir kayıp olarak değerlendiriyor. Tarafsız bir denetim, birilerinin pek işine gelmiyor. Bakalım Sezer, DDK'yı etkin ve tarafsız bir denetim kuruluşu yapma çabalarında başarılı olabilecek mi?
 </p>
 <p class="metin">
 </p>
 <p class="arabaslik">
  DEVLETiN DENETiM MEKANiZMASI
 </p>
 <p class="metin">
  Devlet Denetleme Kurulu: Cumhurbaşkanı'na bağlı olarak görev yapar. Kurul Cumhurbaşkanı'nca görevlendirildiği konularda her türlü araştırma, inceleme ve denetleme yapma yetkisine sahip.
 </p>
 <p class="metin">
  Sayıştay: Genel ve katma bütçeli idarelerin gider bütçelerinden yapılan harcamaları, harcamaların bütçeye uygunluğunu denetler.
 </p>
 <p class="metin">
  Başbakanlık Yüksek Denetleme Kurumu: Bu kurumun görevi KİT'leri denetlemektir. Denetimlerinin sonuçlarını her yıl birer raporla TBMM KİT Komisyonu'na sunarlar.
 </p>
 <p class="metin">
  Başbakanlık Teftiş Kurulu: Başbakan'ın emriyle araştırma ve inceleme yapıyor. DDK'ya benzer şekilde çok geniş bir yetki alanına sahip.
 </p>
 <p class="metin">
  Başbakanlık, Bakanlık, Genel Müdürlük Müfettişleri, Bakanlık Merkez Teşkilatı Kontrolörleri, Hesap Uzmanları: Soruşturmaya başlamaları bağlı oldukları Makam'ın (Bakan veya Genel Müdür) onayına tabidir.
 </p>
 <p class="metin">
 </p>
 <p class="metin">
  * Yurt çapında denetim yetkisini haiz denetim birimlerinin sayısı 120 civarında. Fonlar, döner sermayeler, vakıflar, kamu kaynaklı spor klüpleri önemli ölçüde denetim dışı.
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20010702012901/mailto:mur.aydin@usa.net">
   mur.aydin@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/326/haberler/3.htm), [web.archive.org (arşiv bağlantısı)](http://web.archive.org/web/20010702012901/http://www.aksiyon.com.tr:80/2001/326/haberler/3.htm)
