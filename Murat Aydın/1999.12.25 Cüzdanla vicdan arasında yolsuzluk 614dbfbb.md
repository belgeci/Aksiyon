# Cüzdanla vicdan arasında yolsuzluk

*Murat Aydın 1999.12.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Cüzdanı ile vicdanı arasında sıkışmış hakimler" tabiri Yargıtay eski Başkanı Mehmet Uygun tarafından dile getirildiğinde epey bir gürültü kopmuştu.
  </font>
 </div>
 <div id="newsText">
  <font class="detail-text">
   Yoksa adalet kurumunun en yetkili ismi yargıdaki yolsuzluğu itiraf mı ediyordu? Gerçi adliyelere sık sık yolu düşenler bu yolsuzluk ve rüşvet söylentilerine yabancı değildiler ancak bu durumun yetkili bir ağız tarfından gündeme getirilmesi başka bir anlam taşıyordu. Bir baro başkanı sanıkların avukata "hakimsavcı tanıdığın var mı?" diye sorduğunu söylüyordu. Geçtiğimiz yıl İstanbul Devlet Güvenlik Mahkemesi'nde görevli bazı hakim ve savcıların uyuşturucu kaçakçılarını rüşvet karşılığında serbest bıraktıkları ortaya çıkmıştı. Polisin köşe bucak aradığı Banker Bako diye bilinen Baki Aygün bir savcının evinde saklanmıştı. Eski bir Ağır Ceza Hakimi'nin davasına baktığı bir patronla yemek yerken çekilen fotoğraflar basına yansıdı.
   <br/>
   <br/>
   Bütün bu yolsuzluk ve rüşvet olaylarının yanında baklava, gömlek çalan çocukların katillerden bile ağır cezalar alması; devletin trilyonlarını soyan, öldürttüğü, yaraladığı insanların haddi hesabı olmayan mafya babalarının bir kaç ay hapis yatıp çıkması toplumun adalete olan inancını yerle bir etti. Ancak ne Adalet Bakanlığı ne de diğer kurum ve kuruluşlar bu kanayan yaranın iyileştirilmesi için ciddi bir çalışma yaptı. Yargıyı sardığı iddia edilen rüşvet ve yolsuzluğun boyutları konusunda ilk bilimsel ve ciddi araştırma İstanbul Barosu tarafından yapıldı. Akdeniz Üniversitesi Hukuk Fakültesi öğretim üyesi Prof. Dr. Hayrettin Ökçesiz'in proje yöneticiliğini yaptığı ve yaklaşık iki yıl süren "Adli Yargıda Yolsuzluk Araştırması" adalet mekanizmasının içler acısı durumuna ışık tutuyor. Araştırmaya katılanlar İstanbul Barosu'na kayıtlı ve meslekte 5 yılını doldurmuş 8 bin 550 avukat arasından sistematik örneklem yoluyla seçilmiş. Sorulara 666 avukat cevap vermiş. Bu araştırma daha çok avukatların kanaatlerini ortaya koyan bir anket niteliğinde. Ancak sıradan bir kamuoyu araştırması değil. Çünkü meslekte en az 5 yılını doldurmuş olan avukatların deneyimlerini, yaşadıkları ve şahit oldukları, hatta bizzat kendilerinin yaptıkları yolsuzluklar hakkındaki görüşlerini yansıtıyor.
   <br/>
   <br/>
   Adalet yolsuzlukta yok olmuş
   <br/>
   <br/>
   Bu anketin ortaya çıkardığı adalet tablosu ise çok vahim bir görüntü arzediyor. Öyle ki "Neden Türkiye'de adalet yok?" sorusunun cevabı yolsuzluk araştırmasıyla apaçık ortaya çıkıyor. Araştırmanın sonucuna göre bizzat yargılama faaliyetinin içinde yer alan avukatların yüzde 94.9'u adli yargıda yolsuzluğun bulunduğunu, yüzde 63.1'i yolsuzluğun adliyenin en temel sorunlarından biri olduğunu söylüyor.
   <br/>
   <br/>
   Avukatlara göre yolsuzluğun en çok görüldüğü birimler ise şöyle: İlk sırada karakollar (yüzde 37.2), ikinci sırada icra daireleri (31.1) geliyor. Üçüncü sırada bilirkişilere (7.7), dördüncü sırada mahkeme kalemlerine (2.1) ve beşinci sırada da yargıç ve savcılara (0.6) yer veriliyor.
   <br/>
   <br/>
   İcrada rüşvet, karakolda haraç
   <br/>
   <br/>
   Yargı mekanizmasındaki en yaygın yolsuzluk türünün ne olduğu sorulduğunda yüzde 56'lık oranla ilk sırada rüşvet yer alıyor. Bu soruya avukatların yüzde 37'si kayırma, yüzde 5.4'ü haraç, yüzde 0.3'ü de zimmet diyor. Yolsuzluk türünde rüşvet ve zimmete en çok icra dairelerinde, haraca ise daha çok karakollarda rastlandığı belirtiliyor. Temyiz mercii olması nedeniyle yargı mekanizmasında çok önemli bir konuma sahip olan Yargıtay'da yolsuzluk görülüp görülmediği sorusuna avukatların verdiği cevaplar gerçekten düşündürücü. Bu soruya Yargıtay'da da yolsuzluğa rastlandığı yönünde yüzde 88.3 gibi yüksek oranda "evet" cevabı geliyor.
   <br/>
   <br/>
   Başvurulan yolsuzluk olaylarından en çok hangi mercilerin maddi çıkar elde ettikleri sorusuna avukatların yüzde 42'si icra dairelerini gösterirken, yüzde 25'i karakolları, yüzde 9.4'ü hakim ve savcıları, yüzde 7.1'i bilirkişileri gösteriyor.
   <br/>
   <br/>
   Avukatlar da işin içinde
   <br/>
   <br/>
   Araştırma avukatlar arasında yapılmasına rağmen ankete verilen cevaplar avukatların kendilerinin de yolsuzlukta pay sahibi olduklarını ortaya koyuyor. Mesela avukatların yüzde 60 kadarı yolsuzlukta inisiyatif sahibi olarak işi olanları birinci sıraya, kendilerini ikinci sıraya, yargıç ve savcıları ise üçüncü sıraya yerleştiriyor. Anketteki en ilginç sorulardan biri de yolsuzluğun avukatların iş başarısında önemli bir faktör olup olmadığı. Avukatların yüzde 74'ü yolsuzluğun bu meslekteki iş başarısında gözardı edilemeyecek derecede önemli bir faktör olduğunu söylüyorlar.
   <br/>
   <br/>
   Bazı yerlerde hangi hakim ve savcıların rüşvet aldığı fısıltı gazetesiyle kulaktan kulağa dolaşır. Bu söylentileri bizzat işin içinde olan avukatlar da destekliyor. Rüşvet alan yargıç ve savcıların bilindiğini ve işin böylelikle usulüne göre halledildiğini doğrulayan avukatların oranı yüzde 66. Yargıç ve savcıların baktıkları davalarla ilgili olarak davanın taraflarıyla ya da aracılarla görüşme yapıp yapmadıkları hakkında avukatların büyük bir kısmı bu tür olaylarla karşılaşıldığını söylüyorlar.
   <br/>
   <br/>
   Adalet tecelli etmiyor
   <br/>
   <br/>
   Yargıda meydana gelen yolsuzluğun nedenleri arasında iş hacminin kapasitenin çok üzerinde olması, hak arama bilincinin zayıflığı, adli ve idari denetim mekanizmasındaki bozukluk, adalete ayrılan bütçe payının ve maaşların düşük ve yetersiz olması yer alıyor.
   <br/>
   <br/>
   Araştırmadan çıkan sonuca göre adli yargıdaki yolsuzluk olayları, vatandaşların adaletin tecelli edeceğine ilişkin inançlarını yıkmakta, hukuk ve devlet düzenine bağlılığı yıpratmakta, şiddeti teşvik etmekte, bireyleri kendi başlarına haklarını almaya yöneltmekte ve tahliye ağası, çek senet mafyası gibi suç örgütlerinin oluşmasına yol açmakta.
   <br/>
   <br/>
   Baro bu korkunç tabloya çözüm olarak bir öneri getiriyor. Buna göre öncelikle atılması gereken adım Adalet Bakanlığı, Hakimler ve Savcılar Yüksek Kurulu, barolar ve üniversitelerin içinde bulunduğu "yargı sorunlarını araştırma ve çözüm yolları oluşturma" amaçlı yasal statülü bir örgütlenmeye gitmek.
   <br/>
   <br/>
   Anket yargı mensuplarını kızdırdı
   <br/>
   <br/>
   Anketin ortaya çıkardığı vahim tablodan olsa gerek bazı adliye mensupları hemen tepki gösterdiler. İstanbul'da görev yapan 15 Cumhuriyet Başsavcısı, 2 Cumhuriyet Savcısı ve 6 Adalet Komisyonu Başkanı, "haksız ve töhmet altında bırakan iddia" olduğu gerekçesiyle baronun yaptırdığı araştırmaya karşı çıktılar. Savcılar ve Adalet Komisyonu Başkanları adına İstanbul Cumhuriyet Başsavcısı Ferzan Çitici tarafından yapılan açıklamada, İstanbul ilinde görevli tüm hakim ve cumhuriyet savcılarını temsilen bir toplantı yapıldığı ve bu toplantıda İstanbul Barosu'nun "adli yargıda yolsuzluk" konulu anketinin ele alındığı belirtilerek bu çalışmanın Türk milleti adına yargı görevini yerine getiren yargı mensupları arasında tepkiyle karşılandığı ifade ediliyor.
   <br/>
   <br/>
   Ayrıca Beyoğlu Cumhuriyet Savcılığı tarafından araştırmayla ilgili olarak TCK'nın 159'uncu maddesine göre "adliyenin manevi şahsiyetini tahkir" nedeniyle başlatılan bir soruşturma var.
   <br/>
   <br/>
   Savcılar hukuku ihlal etti
   <br/>
   <br/>
   İstanbul Barosu Başkanı Yücel Sayman, başsavcılar ve adalet komisyonu başkanları tarafından yapılan açıklamanın ciddi bir hukuk ihlali olduğunu söylüyor. Baronun yaptırdığı bilimsel çalışmayla ilgili olarak Beyoğlu Cumhuriyet Savcılığı tarafından soruşturma başlatıldığını hatırlatan Yücel Sayman, "Sözü edilen taraflarca yapılan bu açıklama, yargı üzerinde telkindir, baskıdır. Beyoğlu Savcılığı tarafından yürütülen soruşturmaya kuşku düşürmüştür, dürüst yargılama zeminini ortadan kaldırmıştır. İstanbul'da görev yapan 15 cumhuriyet başsavcısı, 2 cumhuriyet savcısı ve 6 adalet komisyonu başkanının araştırmayla ilgili yaptığı açıklama ciddi bir hukuk ihlalidir. Onun için Beyoğlu Cumhuriyet Savcılığı tarafından başlatılan soruşturma geri alınmalı ve İstanbul Barosu ile araştırmayı yapan Prof. Dr. Hayrettin Ökçesiz'den özür dilenmelidir" diyor.
   <br/>
   <br/>
   Ortada bir vakıa var. O da rüşvet ve yolsuzluğun, asla girmemesi gereken adalet mekanizmasını sardığı. Baro tarafından yapılan araştırma bu vahim duruma dikkat çekiyor sadece. Yapılması gereken, deve kuşu gibi kafamızı kuma gömüp gerçekleri inkar etmek değil, Yücel Sayman'ın da dediği gibi sorunu tartışarak çözüm üretmek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5660-34-cuzdanla-vicdan-arasinda-yolsuzluk.html), [web.archive.org (arşiv bağlantısı)](http://web.archive.org/web/20130529010142/http://www.aksiyon.com.tr:80/aksiyon/haber-5660-34-cuzdanla-vicdan-arasinda-yolsuzluk.html)
