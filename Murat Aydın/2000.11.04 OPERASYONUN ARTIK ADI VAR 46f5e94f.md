# OPERASYONUN ARTIK ADI VAR

*Murat Aydın 2000.11.04*

<div>
 <p class="spot">
  Polisin arka arkaya gerçekleştirdiği operasyonların en dikkat çeken yönü  ilginç isimler taşımaları. Operasyonlara verilen Umut, Paraşüt, Ahtapot,  Balina, Radar, Matador, Kartal, gibi adlar ne anlama geliyor? Konunun en  çok merak edilen tarafı ise bu operasyonların isim babasının kim olduğu
 </p>
 <p class="metin">
 </p>
 <img border="0" src="/web/20020429234027im_/http://www.aksiyon.com.tr/2000/309/resimler/Operasyon.jpg"/>
 <p class="metin">
  Polis yeni bin yıla deyim yerindeyse "kasırga" hızıyla girdi. Önce "Umut" adı altında Uğur Mumcu, Muammer Aksoy, A.Taner Kışlalı gibi faili meçhul cinayetlerin aydınlatılması için bir dizi operasyon başlatıldı. Ardından sıra yolsuzluklara geldi. Paraşüt, Balina, Ahtapot, Kartal, Hayal, Matador, Kasırga gibi her biri başlı başına büyük bir suç şebekesini ortaya çıkaran operasyonlar birbirini takip etti. Geçtiğimiz hafta katıldığı bir konferansta "birinci tehdit yolsuzluktur" şeklinde bir açıklama yapan İçişleri Bakanı Tantan, bu konudaki kararlılığını bir kez daha ortaya koyarken bu operasyonların devam edeceğinin de işaretlerini verdi.
 </p>
 <p class="metin">
  Birbirini takib eden bu şok operasyonların farklı bir yönü de taşıdıkları ilginç isimler. Önceden de birtakım operasyonlar yapılıyor ancak bunlar özel isimlerle anılmıyordu. Uyuşturucu operasyonu, yosuzluk operasyonu gibi genel başlıklarla yansıyordu basına. Doğrusu yeni uygulama oldukça medyatik. Ancak operasyonlara Umut, Paraşüt, Ahtapot, Balina, Kartal, Hayal, Serhat, Radar, Matador, Kasırga gibi birbirinden ilginç isimlerin nasıl ve neden verildiği biraz muamma. Mesela bir operasyona hangi sebepten dolayı "paraşüt" ismi veriliyor? Özellikle bazı operasyonlara balina, ahtapot, kartal gibi ilginç hayvan adları verilmesinin sebebi nedir? En çok merak edilen konulardan biri de bu adları kim buluyor, yani bu operasyonların isim babası kim?
 </p>
 <p class="metin">
  Operasyonların kod adı
 </p>
 <p class="metin">
  Emniyet yetkilileri bu isimleri bulmak için özel bir çaba sarfedilmediğini, genellikle operasyon konusu olayın özellikleriyle bağlantılı bir ad verildiğini söylüyorlar. Bazı isimlerin de basın tarafından verildiği belirtiliyor. Operasyonlara nasıl isim verildiğini soran gazetecilere Emniyet Genel Müdürü Turan Genç, özel olarak bir adlandırma yapılmadığını, bazı isimlerin de basın tarafından verildiğini söylemişti.
 </p>
 <p class="metin">
  Ancak operasyonların çoğunda adlandırma öyle gelişigüzel yapılmıyor. Operasyon öncesi polis ciddi bir hazırlık çalışması yapıyor. Bu hazırlık aşamasında gizlilik çok önemli. Zaten suç organizasyonlarının bir çok yerde adamları olduğu için kendileri hakkında yapılan çalışmalardan hemen haberdar olabiliyorlar. Operasyonun dışarıya sızıp suç şebekesinin uyanmaması için operasyona bir kod isim yani bir parola veriliyor. Operasyonu yürüten görevliler aralarında bu konu hakkında bilgi alıp verirken, telefonla konuşurken şirket ya da şahıs isimleri yerine bu şifre ismi kullanıyorlar. Görevlilerin hazırlık çalışmaları sırasında aralarında kullandıkları bu parola genellikle olayla direkt bağlantılı olmayan hatta ilgisiz gözüken ancak dolaylı olarak operasyonla ilişkilendirilen bir kelime oluyor. Tabii ki bu bağlantıyı operasyonda görevlendirilen sınırlı sayıda kişi biliyor.
 </p>
 <p class="metin">
  Görevliler kendi aralarında bu konu ile ilgili konuşurken ya da telefonla irtibat kurduklarında paraşüt, kasırga, balina, matador gibi başkaları için bir anlam ifade etmeyen şifreli isimlerle haberleşiyorlar. Bazen operasyon gerçekleştirildikten sonra basına bilgi verilirken operasyon bu kod isimle birlikte kamuoyuna yansıyor.
 </p>
 <p class="metin">
  Tantan isimlendirmeye önem veriyor
 </p>
 <p class="metin">
  Operasyonlara böyle ilginç isimler verilmesinde İçişleri Bakanı Sadettin Tantan'ın da etkisi olsa gerek. Çünkü Tantan bazı konuları doğrudan doğruya söylemek yerine şifreli kelimeler kullanarak anlatmayı tercih ediyor. Tantan, bir keresinde "nüfuz casusları" diye bir kavram ortaya atarak tartışmalara yol açmıştı. Yine geçtiğimiz hafta yolsuzluk şebekeleri oluşturanları "tapınak şövalyeleri"ne benzeterek üstü kapalı mesajlar verdi. Sadettin Tantan, Paraşüt operasyonundan önce gazetecilere "Havada bir şeyler var. Arşivlere bakacağınıza havaya bakın görürsünüz" demiş, bu sözlerle Gaziantep'teki kaçakçılık olayının ortaya çıkarıldığı "Paraşüt Operasyonu"nu ima ettiği anlaşılmıştı. Özellikle son operasyonlara verilen ilginç isimlerden İçişleri Bakanı'nın operasyon isimleriyle özel olarak ilgilendiği anlaşılıyor.
 </p>
 <p class="metin">
  Gazeteci Saygı Öztürk, köşesinde Tantan'ın bu konuda gazetecilerle yaptığı bir konuşmayı aktarıyor: "Tantan'a yeni operasyonların devam edip etmeyeceğini soruyoruz. Bakan devam edeceğini belirtince heyecanla 'Operasyonun adı ne olacak?' diye soruyoruz. İşte burada Tantan gazetecilere bir görev veriyor: 'Bana operasyon adı bulun.'  İsim verilecek operasyonun kendini düşünen, ancak başkalarına zarar verenlerle ilgili bir çağrışım yapmasını da istiyor. Bir televizyon muhabiri 'Akrep olsun' derken, bir gazete muhabiri 'Karides' olmasını öneriyor. Tantan'a öneriler devam ediyor. Bir meslektaşımız 'Istakoz Operasyonu' adını önerirken, Tantan yanında bulunan Kaçakçılık ve Organize Suçlarla Mücadele Daire Başkanı Emin Aslan'a, 'Bunu bir kenara yaz' diyor, ancak operasyon için öneri almaya da devam ediyor."
 </p>
 <p class="metin">
  İsimler operasyonlarla ilişkili
 </p>
 <p class="metin">
  Operasyonlara verilen isimler genellikle operasyon konusu olayla bir şekilde ilişkili olan kelimelerden seçiliyor. Bu operasyonların isim babası ise yine Tantan tarafından özel olarak görevlendirilen operasyon ekibi. Mesela Umut operasyonu; yıllardan beri çözülemeyen hatta bu konuda umutların da giderek yok olduğu faili meçhul cinayetlerin ortaya çıkarılması için "Son Umut Operasyonu" adı ile başlatılmış. Ancak operasyonların başarılı sonuçlar vermesi nedeniyle "Son Umut" adı da Umut olarak değiştirilmiş. "Umut" kelimesi aynı zamanda "Uğur Mumcu Uzun Takip" parolasının baş harflerinin birleşmesinden meydana gelen bir kısaltma.
 </p>
 <p class="metin">
  Gaziantep'te Türkiye tarihinin en büyük hayali ihracat ve gümrük kaçakçılığı yolsuzluklarından birini ortaya çıkaran "Paraşüt Operasyonu"nun bu ismi almasında Emniyet Genel Müdürlüğü bünyesinde direkt merkezden yürütülmesinin etkisi var. Organize Suçlar ve Kaçakçılık Dairesi Baskanı Emin Aslan'ın bizzat yönettiği ve merkezden özel görevlendirdiği ekiplerle Gaziantep ve Kilis'teki yetkililere haber verilmeden 'tepeden' yönetilen gizli bir operasyon yapıldığı için "Paraşüt Operasyonu" deniyor. Bu operasyonun hazırlık aşamasında adı "Güney Operasyonu" olarak planlanmış ancak aynı anda birden fazla yere indirme yapılacağı ve merkezden yönlendirildiği için "Paraşüt Operasyonu" demek tercih edilmiş.
 </p>
 <p class="metin">
  "Kartopu"ydu "Kartal" oldu
 </p>
 <p class="metin">
  Bursa'da gerçekleştirilen Kartal Operasyonu'nun adı önce giderek büyüyen ilişkiler ağını anlatması için "Kartopu Operasyonu" olarak düşünülmüş. Ancak bu isim bir görevli tarafından yanlışlıkla "Kartal" olarak yazılınca "Kartal Operasyonu" olarak medyaya yansıyor ve öyle kalıyor.
 </p>
 <p class="metin">
  İzmir'de ortaya çıkarılan hayali ihracat olayı "Balina operasyonu" olarak adlandırıldı. Ancak İzmir Emniyet yetkilileri bu ismi kendilerinin takmadığını, hayali ihracat olayının büyüklüğü nedeniyle basın tarafından "Balina operasyonu" adı verildiğini söylüyorlar.
 </p>
 <p class="metin">
  Uyuştucu kaçakçısı Urfi Çetinkaya ve çetesine karşı yapılan "Matador Operasyonu"nun bu ismi almasında ise soruşturma için gerekli olan bilgilerin bir kısmının İspanya'dan gelmesinin rolü bulunuyor. Olayın İspanya bağlantısı nedeniyle boğa güreşçilerinin adından esinlenerek "Matador Operasyonu" adı veriliyor. Yine bu olayla bağlantılı olan uyuşturucu kaçakçısı Sami Yıldırım'ın yakalanması için düzenlenen operasyona "Radar Sami" lakabı nedeniyle "Radar Operasyonu" deniyor. Kars 'ta gerçekleştirilen bir operasyonun "Serhat Operasyonu" olarak isimlendirilmesinde Kars'ın serhat yani sınır şehri olmasından ilham alınmış.
 </p>
 <p class="metin">
  Operasyonlara bu şekilde ilginç isimler verilmesinin bir sebebinin de kamuoyunun daha çok ilgisini çekmek olduğu belirtiliyor. Türkiye'de sık sık gündem değiştiği için çok büyük olaylar bile kısa zamanda unutulup gidiyor. Yapılan operasyonların zamanla unutulmaması ve kamuoyunun bu tür olayları daha yakından takip edebilmesi için bu ilginç isimlerin önemli bir fonksiyonu bulunuyor.
 </p>
 <br/>
 <center>
  <a class="anaorta" href="http://web.archive.org/web/20020429234027/mailto:mur.aydin@usa.net">
   mur.aydin@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/309/haberler/3.htm), [web.archive.org (arşiv bağlantısı)](http://web.archive.org/web/20020429234027/http://www.aksiyon.com.tr:80/2000/309/haberler/3.htm)
