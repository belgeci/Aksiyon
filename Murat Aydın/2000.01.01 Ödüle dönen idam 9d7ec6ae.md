# Ödüle dönen idam

*Murat Aydın 2000.01.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şu sıralar suçluların iadesi konusunda başımız epey dertte. İster adam öldürün, ister uyuşturucu kaçakçılığı yapın, isterse devletin trilyonlarını dolandırın cezadan kurtulmanın yolu çok basit.
  </font>
 </div>
 <div id="newsText">
  <font class="detail-text">
   Foyanız meydana çıkıp, yakalanacağınızı anlayınca kapağı yurtdışına atmanız yeterli. İşlediğiniz suç idamlıksa ya da uzaktan yakından siyasetle ilintiliyse Türkiye'ye iade edileceğiz diye korkmanıza gerek yok. Çünkü bu durumda ya iade edilmezsiniz, ya da sizi geri gönderseler bile ufak tefek suçlardan yargılanıp bir kaç yılla paçayı yırtarsınız.
   <br/>
   <br/>
   Suçluların iadeleriyle ilgili son olaylar nedeniyle vatandaş  ister istemez "kaçan kurtuluyor" diye düşünmeye başladı. İade krizi Abdullah Öcalan İtalya'dayken had safhaya çıkmıştı. İtalya Öcalan'ı iade etmediği gibi yargılamaya da yanaşmadı. Fransa'da yakalanan Çakıcı uzun tartışmalardan sonra biraz da kendi isteğiyle Türkiye'ye iade edildi. Fransa 5 ayrı suçtan iadesi istenen Çakıcı'yı 3 suç idam gerektirdiği için sadece iki suçtan yargılanmak üzere Türkiye'ye gönderdi. Bu iki suçtan birinin de zaman aşımına uğradığı ortaya çıkınca yılların mafya babası onca suça rağmen sadece bir suçtan yargılanıyor. Şimdi de Şişli Belediyesi'nde ortaya çıkarılan yolsuzluk olaylarından sonra Türkiye'den kaçan ve İngiltere'de yakalanan Şişli eski Belediye Başkanı Gülay Aslıtürk'ün iadesi gündemde.
   <br/>
   <br/>
   İngiltere'den hiç iade yok
   <br/>
   <br/>
   Adalet Bakanlığı Uluslararası Hukuk ve Dış İlişkiler Genel Müdürlüğü'nden aldığımız bilgilere göre, Türkiye'nin diğer ülkelerden iade talebinde bulunduğu halde iade edilmeyen 69 suçlu var. Bunların iade edilmemelerine gerekçe olarak idam cezası, suçluların siyasi iltica talepleri ve söz konusu suçun o ülkenin ceza kanunlarında yer almaması gösteriliyor.
   <br/>
   <br/>
   Türkiye son 20 yıl içinde 32 ülkeden 248 suçluyu geri almış. Bunlardan 140'ını Almanya iade etmiş. Fransa'dan 6, Amerika'dan 1 iade var. İngiltere'den ise 20 yıl içinde Türkiye'ye iade edilen hiç bir suçlu yok. Bu yıl Türkiye'ye iade edilenler arasında Alaattin Çakıcı'nın haricinde Kürşat Yılmaz ve Hasan Heybetli gibi mafyanın önde gelen iki ismi daha var. Türkiye diğer ülkelere nazaran yabancı suçluları iade etme noktasında pek problem çıkarmıyor; 1984 yılından bu yana 31'i Almanya'ya olmak üzere toplam 113 yabancı suçluyu talepte bulunan ülkelere iade etmiş.
   <br/>
   <br/>
   Yurdışına kaçmış suçlular İnterpol kanalıyla aranıyor. Bu şekilde aranan 500'ün üzirende Türk kaçak var. Ancak iade talebinde bulunabilmek için söz konusu şahısların bulundukları ülke tarafından tutuklanmış olması gerekiyor. Tutuklu olmayan kaçakların bulundukları ülkeler bilinse bile iade talebi yapılamıyor. Dursun Karataş ve Paşa Güven daha önce Fransa 'da yakalanmış ancak Türkiye'de idam cezası olduğu için iade edilmemişlerdi. Hollanda, uyuşturucu kaçakçısı Hüseyin Baybaşin'i "Türkiye'de işkence var" gerekçesiyle iade etmeyip serbest bırakmıştı. Kısmetim 1 ve Lucky S gemisinde ele geçen uyuşturucu nedeniyle aranan Nejat Daş Madrid'de 14 kilo eroinle yakalanmış ve İspanya sınırları dışına çıkmamak koşuluyla serbest bırakılmıştı.  Amerika'dan iadesi istenen Engin Civan Türkiye'de mahkum edildiği 56 milyar liralık para cezasını ödeyerek kurtulmuştu.
   <br/>
   <br/>
   "Doğru yöntemle isteyin"
   <br/>
   <br/>
   İadeler her ülkeyle ilgili farklı anlaşma ve uygulamalar  dolayısıyla aksıyor. Ayrıca iade talep dosyalarının iyi hazırlanmaması da bu süreci uzatıyor. Amerika'daki kaçak Türklerin iadeleri hakkında ABD İnsan Haklarından Sorumlu Bakan Yardımıcısı Schuttuck suçluların iadesi konusunda iki ülke arasında mevzuat uyumunun sağlanması gerektiğini belirterek "doğru yöntemle isteyin, suçluları iade edelim" demişti. İade talepleriyle ilgili prosedür hataları bir çok olayda gündeme geldi. Mesela Kürşat Yılmaz'ın Bulgaristan'dan iadesiyle ilgili işlemler de prosedür yanlışlığı nedeniyle durdurulmuştu. Bu yanlışlık düzeltildikten sonra Yılmaz Türkiye'ye gönderildi. Alaattin Çakıcı'nın daha başka suçları da bulunmasına rağmen garip bir şekilde sadece 5 suçtan iadesi istendi. Daha sonra Adalet Bakanı Hikmet Sami Türk, Alaattin Çakıcı'nın 3 ayrı suçtan daha yargılanması için  Fransız Hükümeti'nden muvafakat istenmesi çalışmalarının devam  ettiğini söyledi.
   <br/>
   <br/>
   Aslıtürk'ün iadesi zor
   <br/>
   <br/>
   Gülay Aslıtürk İngiltere'de yakalandıktan sonra Türkiye iade talebinde bulundu ancak bu talebin kabul edilip edilmeyeceği merak konusu. Aslıtürk'ün iade istemiyle yargılanacağı duruşma 7 Ocak 2000 tarihinde yapılacak. İngiltere suçluların iadesi konusunda en çok zorluk çıkaran devletlerden biri. Bu nedenle Aslıtürk'ün iadesi zor görülüyor.
   <br/>
   <br/>
   Devletler Hukuku Uzmanı Doç. Dr. Ferit Hakan Baykal, Aslıtürk'ün siyasi suç kapsamında değerlendirilerek iade edilmeyebileceğini belirtiyor ve Aslıtürk'ün konuşmalarında "siyasi komployla" karşı karşıya olduğu mesajını verdiğine dikkat çekiyor.
   <br/>
   <br/>
   İdam suçlulara yarıyor
   <br/>
   <br/>
   Suçluların iadesi konusunda en önemli engel 84 yılından bu yana uygulanmamasına rağmen hâlâ yürürlükte olan idam cezası. Belçika'da tutuklanan Sabancı suikastinin sanıklarından Fehriye Erdal'ın da idam nedeniyle iade edilmeyeceği belirtiliyor. Diğer iade taleplerinde olduğu gibi yine Türkiye'de bu cezanın 15 yıldır uygulanmadığı dosyada vurgulandı. Ancak bu durumda Belçika hükümetinin, Sabancı suikastinin failllerinden Mustafa Duyar'ın cezaevinde öldürülmesi nedeniyle başvuruyu geri çevirebileceği belirtiliyor.
   <br/>
   <br/>
   Suçluların iadesi konusunda yaşanan problemlerin başlıca sebebinin idam cezası olduğunu söyleyen Ceza Hukukçusu Prof. Dr. Uğur Alacakaptan, "Avrupa ülkelerinde artık idam cezası kalmadı. Suçluların İadesi'ne İlişkin Sözleşmeye göre "kendisinden iade istenen devlet eğer iade isteyen devlette idam cezası varsa o şahsı vermemekte serbesttir. Ya da bu cezanın uygulanmayacağına dair bir güvence ister. Ancak Türkiye'nin mevzuatı böyle bir güvence vermeye elverişli değil. Hiç bir merci böyle bir garanti veremez. İdam cezasının uygulanmayacağına sadece TBMM karar verir o da kanunla olur" diyor. Bu konuda tek çözümün idam cezasının kaldırılması olduğunu söyleyen Prof. Alcakaptan, idam cezasının suç işlemeyi caydırmak amacıyla konulduğunu ancak mevcut durumda insanların cezalandırılmasını engellediğini söylüyor: " İdam cezası gerektiren suçu işleyen kişi dışarıya kaçtığı zaman hakkında takibat dahi yapamıyorsunuz, tazminat bile alamazsınız. Adam çok ağır suçlar işlemesine karşın idam cezası kaldırılmadığı için elini kolunu sallayarak geziyor. Hatta terör suçlularının iade edileceğine dair bir sözleşme var ama idam cezası olduğu için teröristler de iade edilmiyor."
   <br/>
   <br/>
   Doç. Dr. Ferit Hakan Baykal ise, iadelerin önündeki tek engelin idam cezası olmadığını, idam kaldırılsa bile iadelerle ilgili problemlerin ortadan kalkmayacağını söylüyor ve bu sefer siyasi suç kavramıyla ilgili yorumların ön plana çıkacağını belirtiyor.
   <br/>
   <br/>
   İadeye siyaset karışıyor
   <br/>
   <br/>
   Suçluların iadesi sadece Türkiye açısından değil diğer devletler açısından da problemli bir alan. Prof. Dr. Uğur Alacakaptan, iadeyle ilgili konularda politikanın da büyük oranda etkili olduğunu, farklı yorumlarla çifte standart uygulandığını vurguluyor. Abdullah Öcalan'ın İtalya'da bulunduğu sırada politik etkinin çok bariz bir şekilde görüldüğünü söyleyen Alacakaptan o zaman gündeme gelen Öcalan'ın kurulacak bir uluslararası mahkemede yargılanması teklifinin hukuki temeli olmayan siyasi bir tavır olduğunu ifade ediyor. Prof. Dr. Uğur Alacakaptan "suçlular birtakım sebeplerle iade edilmese bile bulundukları ülkelerde yargılanmaları gerekir" derken yine politik tavırlar sonucu yargılamanın da yapılmadığını belirtiyor. İade sisteminde hukuk kurallarından ziyade siyasi mülahazaların rol oynadığını söyleyen Doç. Dr. Ferit Hakan Baykal, "Ancak bu siyasi mülahazalara hukuki kılıflar giydirilerek bu iş yapılıyor. Bu konuda anlaşmaların daha iyi yapılması, yorum kurallarının belirlenmesi lazım. Mesela neyin terör olup olmadığı, hangi suçun siyasi suç kapsamına girdiği gibi konulardaki muğlak durumun açıklığa kavuşturulması gerekir." diyor.
   <br/>
   <br/>
   Her şeyden önce Türkiye'nin iyice kokmaya başlayan adalet alanında köklü değişikliklere gitmesi gerekiyor. Çünkü baklava çalan çocukların 8'er yıl hüküm giydikleri, insanların sırf düşüncelerinden dolayı 36 yıla varan cezalar aldıkları bu ülkede; trilyonları götüren hırsızların, katillerin cezasız kalması adalete güveni temelinden sarsıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5689-34-odule-donen-idam.html), [web.archive.org (arşiv bağlantısı)](http://web.archive.org/web/20140303195843/http://www.aksiyon.com.tr:80/aksiyon/haber-5689-34-odule-donen-idam.html)
