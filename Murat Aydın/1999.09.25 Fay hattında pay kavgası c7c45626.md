# Fay hattında pay kavgası

*Murat Aydın 1999.09.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Daha depremin acıları dinmeden fay hattı pay hattına dönüşmeye başladı bile. Her zaman olduğu gibi deprem sonrası yapılan ihalelerden de pis kokular geliyor.
  </font>
 </div>
 <div id="newsText">
  <font class="detail-text">
   Deprem bölgelerinde yaptıkları binaların tek bir camı dahi kırılmayan müteahhitler ihalelere sokulmazken, sırf iktidar partilerine yakın oldukları için, enkazları hâlâ ortada olan müteahhitler özel davetiyelerle çağrılıyorlar.
   <br/>
   <br/>
   Depremde hasar gören okul ve bazı kamu binalarının acilen tamir edilip hizmete açılması gerekiyordu. Ancak herkesin yardım amacıyla koştuğu deprem bölgesinde menfaat kollayanlar da vardı. Çünkü bazı uyanıklar depremzedelerin sırtından depremzâde olmaya soyundular. Olağanüstü şartlar nedeniyle Yalova'da davet usulüyle yapılan 42 ihale, bazı siyasi partilere yakın 20 müteahhide paylaştırıldı. İşin acı tarafı yaptıkları binalar depremde yıkılan, bu nedenle savcılık tarafından haklarında soruşturma açılan bazı kişiler de, bu ihaleye katılıp yeni işler aldılar. Konuyla ilgili olarak kendisine "ihaleler belli kişilere verilecek" uyarısı geldiğini söyleyen DSP Milletvekili Hasan Suna, bunun üzerine ilgili müdürü arayarak konuyu aktardığını söylüyor. Uyarısı üzerine ihalenin iptal edilip 42 parça işin, başvuruda bulunan müteahhitlere kura ile dağıtıldığını belirtiyor. Ancak sonuçta değişen pek bir şey yok. Belirli siyasi partilere yakın 20 müteahhide dağıtılan işler, bu sefer kurayla yine aynı kişilere veriliyor.
   <br/>
   <br/>
   Prefabrik konut yerine para verilseydi
   <br/>
   <br/>
   Her ne kadar prefabrik konut ihalelerinin daha şeffaf yapıldığı söylense de bazı soru işaretleri yok değil. Bayındırlık Bakanlığı tarafından ihalesi yapılan yaklaşık 40 trilyon liraya mal olacak 26 bin prefabrik konutun, 25 şirketçe yapılmasına karar verildi. Türkiye Prefabrikçiler Derneği Başkanı Bülent Tokman, bir kaç tanesi hariç ihale alan şirketlerin isimlerinin daha önce sektörde duyulmadığını belirtiyor. Prefabrik konutların yapımında en düşük payı alan firma 456 konut, en fazla iş alan şirket ise 2000 konut yapacak. Yani bu konuda fazla bir dengesizlik yok. Ancak prefabrike konut ihalesinden en kârlı çıkan şirketin İhsan Doğramacı'ya ait Tepe grubu olduğu belirtiliyor. Çünkü ihale şartnamesine göre ihaleyi kazanan diğer firmalar Tepe grubunun ürettiği ve deprem sonrası yüzde 40 oranında zam yapılan Betopan ürününü kullanmak zorunda. Prefabrike konutlarla ilgili yöneltilen en önemli eleştiri ise, bu konutların daha sonra atıl hale geleceği şeklinde. Bu tenkidi yapanlar bir konuta harcanacak 1,5 milyar liranın bizzat depremzedelere verilmesi halinde bu insanların kışı daha iyi şartlarda geçirebileceklerini söylüyorlar. Ayrıca prefabrik konutların dağıtımında da adaletsiz davranıldığı vurgulanıyor. Yaklaşık 30 bin binanın yıkıldığı Adapazarı'na sadece 5 bin 300 konut ayrılırken, 15 bin yapının yıkıldığı Yalova'ya 4 bin 500 kadar konut tahsis edilmesine dikkat çekiliyor.
   <br/>
   <br/>
   Depremin acısı dinmeden ilk yapılan ihalelerde birtakım şaibelerin gündeme gelmesi bundan sonra yapılacak olan daha büyük ihaleler konusunda da endişe uyandırıyor. Çünkü asıl büyük ihaleler enkaz kaldırma ve yıkım işlemleri bittikten sonra başlayacak. Geçici prefabrik konutlardan sonra depremde evleri yıkılanlar için kalıcı yeni konutlar inşa edilecek. Yıkılan hastaneler ve kamu binalarının da yeni baştan yapılması gerekiyor. Ayrıca depremde hasar gören karayolları ve köprüler de yeniden yapılacak.
   <br/>
   <br/>
   Enkaz müteahhitleri işbaşında
   <br/>
   <br/>
   Deprem sonrası sanki binaları yıkılan tek müteahhitmiş gibi Veli Göçer günah keçisi ilan edildi. Oysa bazı siyasi partilerle araları iyi olan Yüksel İnşaat, Ceylan İnşaat gibi bir çok inşaat firmasının yaptığı binalar da yıkıldı. Üstüne üstlük yaptıkları çürük inşaatların enkazları ortadan kalkmadan yeni açılan ihalelelere giren şirketler bile var. Yapılan ihalelerde deprem bölgelerinde inşa ettikleri binaları yıkılan kişilerin yer alması kamuoyunda tepkiyle karşılanıyor. Çünkü bu kişiler sebebiyet verdikleri mal ve can kaybı nedeniyle cezalandırılması gerekirken adeta ödüllendiriliyorlar.
   <br/>
   <br/>
   Erzincan, Adana, İzmit ve Adapazarı gibi illerde bir çok inşaat yaptığını, buralarda meydana gelen depremlerde binalarında tek bir cam kırığı dahi olmadığını söyleyen EKİL İnşaat Yönetim Kurulu Başkanı Ekrem Ekşi, yaptığı işleri örnek göstererek teklif ve talepte bulunmasına rağmen kendisine hiç bir ihale verilmediğini, diğer yandan binaları yıkılan hırsız müteahhitlerin iş aldığını söylüyor. Ekrem Ekşi deprem bölgelerinde yaptığı binalardan örnek vererek, "Erzincan'da bizim inşa ettiğimiz 4 katlı bir talebe yurdunun yanındaki bina çöktü, 39 kişi öldü; bizim yaptığımız içinde 120 kişi bulunan binanın camı dahi kırılmadı. Çünkü biz bu yurdun ihalesini alırken ihale makamını ikaz edip Erzincan'ın birinci derece deprem bölgesi olduğunu, mevcut projenin yeterli olmadığını söyleyip projeyi değiştirttik. Yurt binası hazırlanan yeni projeye göre inşa edildi. Kısa bir süre sonra deprem oldu. Sanki biz depremi önceden hissetmişiz gibi, bitişiğimizdeki bina yıkıldı, yurt binasında en ufak bir hasar dahi olmadı" diyor.
   <br/>
   <br/>
   Ayakta kalan tek hastane
   <br/>
   <br/>
   Marmara deprem bölgesinde hasar görmeyen tek hastane olan Adapazarı ToyotoSA Trafik Hastanesi'nin müteahhidi de Ekrem Ekşi. Fay kırığı hastanenin tam altından geçmesine rağmen binada bir çatlak dahi olmamış. İzmit'te de Sabancı'nın KentSA tesislerindeki diğer binaların çökmesine rağmen kendi inşa ettikleri yapının dimdik ayakta durduğunu söylüyor. Yaptığı inşaatların depreme dayanıklı ve sağlam olmasına azami dikkat gösterdiğini belirten Müteahhit Ekşi, Adapazarı'ndaki bu hastaneyi inşa ederken de projede değişiklik isteyip depreme uygun hale getirdiğini belirtiyor.
   <br/>
   <br/>
   Depremlerin meydana getirdiği hasarlardan yüzde 80 oranında devletin sorumlu olduğunu söyleyen Ekrem Ekşi,  "Devlet fay hattı olan bir kuşağı imara açmamalı, açıyorsa teknik elemanların o bölgeye uygun proje üretmeleri lazım. Yıkılan binaların çoğu bu deprem bölgesine uygun proje hazırlanmamasından ve buna göre yapılmamasından kaynaklanıyor" diyor.
   <br/>
   <br/>
   Parti müteahhidi olmayana iş yok
   <br/>
   <br/>
   "Bunca acıdan sonra hâlâ ders alınmayıp aynı yanlışlar tekrarlanıyor" diyen Ekrem Ekşi, parti müteahhidi olmadığı için kendisine ihale verilmediğine dikkat çekiyor: "Erzincan, Adana, Adapazarı, İzmit gibi yıkıcı depremlerin yaşandığı bölgelerde yaptığımız binalardan hiç biri çökmemesine rağmen bize ve bizim gibi sağlam iş yapan insanlara ihale verilmiyor. Şimdiye kadar yaklaşık 50 kere valilerden ve bakanlıktan yazılı ve şifahi talepte bulundum, teklifler sundum ama hiç bir ihaleye çağrılmadım. Çünkü ben hiç bir partinin müteahhidi değilim. Ama ne acıdır ki yaptığı binalar depremde yerle bir olan bir müteahhit firmaya aynı günde 3 tane ihale verebiliyorlar. İnanın şimdi günah keçisi olarak ortaya sürülen Veli Göçer hâlâ ihale almaya devam eden diğer müteahhitlerin yanında son sıralarda kalır. Yeni atanan koordinatör valilere de yazacağım. Ama maalesef olumlu bir sonuç çıkacağına dair inancım kalmadı. Siyaset ihalelere öyle bir bulaşmış ki bunu kırmak çok zor."
   <br/>
   <br/>
   Ekrem Ekşi bundan sonra yapılacak olan kalıcı konut, kamu binaları gibi önemli ihalelerde de aynı siyasi kayırmaların ve şaibelerin ortaya çıkmaması için somut bir öneri getiriyor: "Önce deprem olan illerde uzman ekipler gidip gerçekçi bir tesbit yapsınlar. Buralarda gerek kamu binaları gerekse diğer inşaatlardan yıkılan binaları kimler inşa etmiş. Bir kere bunları ortaya çıkarsınlar. Sonra dimdik ayakta duran, depreme dayanıklı sağlam binaları inşa eden müteahhitleri tesbit etsinler. Çürük bina yapanlar tesbit edildikten sonra kesinlikle ihalelere yaklaştırılmamalı. Ayrıca en az 5 yıl da hiç bir ihaleye girememe yasağı getirilmeli ki bir daha böyle bir şey yapmaya cesaret edemesinler. Yapılacak ihalelere ise sağlam bina yapan, kendini kanıtlamış müteahhitlerin çağrılması gerekir. Yani ihaleye katılacak müteahhidin referansı bir polikacı veya bir parti olmamalı. Daha önce yaptıkları işlere bakarak ihale verilmeli. Böylece ihaleler siyasetin etkisinden de kurtulur. Çünkü daha önce çürük bina yapan bir müteahhit ihaleye giremez derseniz, hangi partiden kimin referansıyla gelirse gelsin bunlar ihaleye alınmaz."
   <br/>
   <br/>
   Çok kıran malzemeden çalıyor
   <br/>
   <br/>
   Devlet ihaleleriyle ilgili bir başka noktaya daha dikkat çeken Ekrem Ekşi, "Devlet bir bedel tesbit edip onun üzerinden kırma usulüyle ihaleyi veriyor. En çok kıran ihaleyi alıyor. İhaleyi almak için yüzde 45, yüzde 50 kıran müteahhitler var. Devletin 1 milyara çıkartmayı düşündüğü bir işi yarı fiyatına yapacağını söyleyen bir firma, bu işi nasıl gerçekleştirecek? Elbette malzemeden çalacak. 10 torba çimento yerine 5 torba kullanacak. Daha kalitesiz ve satandarda uymayan malzeme kullanacak ki zarar etmeden inşaatı bitirsin. Oysa devlet ihaleyi verirken kendini kanıtlamış müteahhitler arasından daha kaliteli işi, en kısa zamanda, daha ucuza maledecek firmaları seçmesi gerekir. Yani kalite ucuzluğa feda edilmemeli" diye konuşuyor.
   <br/>
   <br/>
   Daha önce yapılan yanlışların tekrarlanmaması ve aynı acıların bir daha yaşanmamaması için yapılacak olan yeni ihalelerde aceleci davranılmaması gerektiğini söyleyen Müteahhitler Birliği Başkanı Kadir Sever de ihale verilecek kişiler seçilirken uzmanlığa ve tecrübeye önem verilmesi gerektiğini, kendisini bu alanda yaptığı sağlam işlerle ispatlamamış müteahhitlere kesinlikle iş verilmemesi gerektiğini söylüyor. "Niye her depremden sonra bu acıları yaşıyoruz?" diye soran Kadir Sever, çünkü aynı yanlışların hep tekrarlandığını, denetim mekanizmalarının iyi çalıştırılmadığını, uzmanlığa ve tecrübeye önem verilmediğini vurguluyor.
   <br/>
   <br/>
   Aynı yanlışlar tekrarlanmasın
   <br/>
   <br/>
   Depremde zarar gören binaların hasar tesbitlerinin bile tam anlamıyla yapılmadan ihale edilmesinin yine aynı istenmeyen sonuçlara yol açacağını söyleyen Kadir Sever, "Hasar tesbiti için belirlenen uzmanların bu konuda yeterli tecrübeye sahip olmadıkları belirtiliyor. Bu kişilerin kısa süreli bir eğitime tabi tutulmaları kararlaştırılmış. Daha bu eksikleri tamamlamadan ihale yapılması doğru değil. Ayrıca onarım projelerinin de yapılan hasar tesbitine uygun olarak çok iyi hazırlanması gerekiyor. Aynı yanlışları tekrar edersek bir dahaki depremde aynı acıları tekrar yaşarız" diyor.
   <br/>
   <br/>
   Yeni konutların inşa edileceği yerlerin de çok önemli olduğuna dikkat çeken Müteahhitler Birliği Başkanı Kadir Sever, "Bir kere bu inşaatların yapılacağı yerlerin zemin etüdlerinin çok iyi yapılması lazım. İmar planları ve projeler çok iyi hazırlanmadan kesinlikle ihaleye gidilmemeli. Deprem ve diğer doğal tehlikeler gözönüne alınarak karar verilmeli. Ayrıca sanayileşme, çevre, yerleşim şartları da düşünülerek, Türkiye şartlarına uygun konutların yapılması gerekiyor" diyor. Yapılacak ihalelere katılacak isimler tesbit edilirken çok titiz davranılması gerektiğine özellikle vurgu yapan Kadir Sever, bu konuda yaptığı sağlam işlerle kendini yüzde yüz kanıtlamamış kimselere kesinlikle iş verilmemesi gerektiğine dikkat çekiyor.
   <br/>
   <br/>
   Yapılması kararlaştırılan kalıcı konutların nerede ve nasıl yapılması gerektiği konusunda çok iyi bir ön hazırlık yapılması gerekiyor. Çünkü bu konuda alınacak yanlış bir karardan dönmek mümkün değil. Mesela Dinar depreminden sonra yapılan konutlar yine fay hattı üzerine inşa edildi. Bu demektir ki bir dahaki depremde aynı dramatik manzaralar tekrar görülecek. Adapazarı'nda 30 yıl önce yaşanan depremden sonra gerekli tedbirler alınsaydı, herhalde son deprem bu acıklı manzaralara yol açmazdı.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5397-fay-hattinda-pay-kavgasi.html), [web.archive.org (arşiv bağlantısı)](http://web.archive.org/web/20140717224549/http://www.aksiyon.com.tr:80/aksiyon/haber-5397-fay-hattinda-pay-kavgasi.html)
