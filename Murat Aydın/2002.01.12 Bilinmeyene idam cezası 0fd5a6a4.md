# Bilinmeyene idam cezası

*Murat Aydın 2002.01.12*

<div>
 <p class="spot">
  Yaklaşık 2 yıl önce Mumcu ve Kışlalı suikasti başta olmak üzere faili meçhul cinayetleri ortaya çıkarmak amacıyla başlatılan ve 22 olayı kapsayan Umut Operasyonu  Davası'nda DGM, 3 sanığı idam cezasına mahkum etti. Mahkeme'nin bu kararına rağmen operasyon sürecindeki çelişkiler nedeniyle faillerin hâlâ meçhul olduğu yönünde kuşkular var
 </p>
 <p class="metin">
 </p>
 <img border="0" src="/web/20020427113755im_/http://www.aksiyon.com.tr/2002/371/resimler/bilin.jpg"/>
 <p class="metin">
  Ankara 2 No'lu Devlet Güvenlik Mahkemesi (DGM) Başkanı Hüseyin Eken, "Abdullah Öcalan davasından sonra Türkiye Cumhuriyeti tarihinde görülen en önemli ikinci davadır" diye nitelemişti Umut Operasyonu Davası'nı. Operasyon sırasında cinayet faillerinin değişmesi dahil bir çok çelişkinin yaşandığı 24 sanıklı Umut Davası 3 sanığın idama mahkum edilmesiyle sonuçlandı.
 </p>
 <p class="metin">
  Yaklaşık 17 aydır süren 22 faili meçhul olayı kapsayan davada cinayetleri gerçekleştirdikleri ileri sürülen Ferhan Özmen, Necdet Yüksel ve Rüştü Aytufan "Anayasal düzeni zorla yıkmaya teşebbüs etmek" suçundan idam cezasına çarptırılırken, eski Selam Gazetesi'nin sahibi Hasan Kılıç'a "özel görevli örgüt yöneticisi" olduğu gerekçesiyle 18 yıl 9 ay ağır hapis cezası verildi. Operasyonun ardından 11 Mayıs 2000 tarihinde Uğur Mumcu cinayetinde gözcülük yaptıkları ileri sürülerek tatbikat yaptırılan, ancak daha sonra cinayetin işlendiği sokağa hiç gitmedikleri ortaya çıkan iki sanıktan Yusuf Karakuş "yasadışı silahlı örgüt üyesi olmak"tan 15 yıl, Abdülhamit Çelik ise 12 yıl 6 ay ağır hapis cezası aldı. Bir ara ortaya çıkarak Mumcu suikastinde kullanılan bombayı kendinin hazırladığını söyleyen Abdullah Argun Çetin ise beraat etti.
 </p>
 <p class="metin">
  Gazeteci—Yazar Uğur Mumcu, Prof. Dr. Ahmet Taner Kışlalı, Doç. Dr. Bahriye Üçok ve Prof. Dr. Muammer Aksoy cinayetleri dahil 22 faili meçhul olayı kapsayan Umut Davası'nın bu cinayetleri gerçekleştirdikleri belirtilen sanıklara idam cezası verilmesiyle sonuçlanması, operasyonla ilgili kuşkular hâlâ canlılığını koruduğu için kimseyi tatmin etmedi. Henüz Mahkeme'nin gerekçeli kararı açıklanmadığı için cinayetlerin kimler tarafından nasıl işlendiği belli değil. Ayrıca kararın kesinleşmesi Yargıtay'daki temyiz sürecinin sonucuna bağlı.
 </p>
 <p class="metin">
  22 cinayet üç kişi tarafından
 </p>
 <p class="metin">
  nasıl gerçekleştirildi?
 </p>
 <p class="metin">
  1997 yılında kurulan ve 4 ay çalışarak rapor hazırlayan "Uğur Mumcu Cinayetini Araştırma Komisyonu"nun başkanlığını yürüten eski milletvekili Ersönmez Yarbay, Umut operasyonu sürecinde bir çok sorunun cevapsız kaldığını belirterek "Bu kararla Uğur Mumcu ve belirtilen 22 faili meçhul olayın aydınlandığını söylemek çok zor" diyor. 1988'den bu yana kaç tane bombalı faili meçhul cinayet varsa hepsinin bu üç kişiye yüklendiğini söyleyen Yarbay, umut operasyonuyla ilgili birtakım çelişkilere dikkat çekiyor: "Ben profesyonelce işlenmiş bu kadar çok cinayetin bu üç kişilik grup tarafından gerçekleştirilmiş olabileceğine ihtimal vermiyorum. İddianamede bu kişiler tarafından işlendiği söylenen cinayetler arasında ABD, Mısır, İsrail, Suudi Arabistan elçiliklerine yönelik saldırılar da yer alıyor. Bir kişinin uluslararası boyutu da olan bu kadar çok cinayeti işleyebilmesi için insanüstü bir güce sahip olması gerekir, böyle bir şey mümkün değil."
 </p>
 <p class="metin">
  Bir çok fail çıkarıldı, yenileri de çıkabilir
 </p>
 <p class="metin">
  Uğur Mumcu ve diğer faili meçhul cinayetlerin bu mahkeme kararıyla aydınlatılamayacağını düşünen bir başka isim de bir dönem Faili Meçhul Cinayetleri Araştırma Komisyonu Başkanlığı yapan Sadık Avundukluoğlu. "ABD'deki Kennedy cinayeti nasıl kapanmadıysa Uğur Mumcu cinayeti de kapanmaz diyen Avundukluoğlu, bu cinayetleri gerçekleştiren tetikçiler yakalansa bile arkalarındaki güçler ortaya çıkarılmadığı müddetçe bunların faili meçhul olarak kalmaya devam edeceğini ifade ediyor. Avundukluoğlu, daha önce de Mumcu cinayetinin failleri olarak bir çok kişinin ortaya çıkarıldığını belirterek bunlardan biri olan İslami Hareket Örgütü'yle ilgili tutanaklarda tahrifat yapıldığını komisyonun araştırmasıyla meydana çıkardıklarını anlatıyor. Avundukluoğlu, Mumcu ve diğer faili meçhul cinayetler konusunda bundan sonra da yeni faillerin çıkabileceği ihtimaline açık kapı bırakıyor.
 </p>
 <p class="metin">
  Umut davasında yaşanan çelişkiler
 </p>
 <p class="metin">
  Yaklaşık 2 yıl önce 17 Ocak 2000 tarihinde İstanbul—Beykoz'da gerçekleştirilen Hizbullah Operasyonu'nda ele geçirilen ipuçlarından yola çıkılarak Uğur Mumcu ve diğer faaili meçhul cinayetlerle ilgili çalışmalar başlatıldı. 6 Mayıs 2000'de günyüzüne çıkan Umut Operasyonu'yla Uğur Mumcu cinayetiyle ilişkili olarak Tevhid—Selam Örgütü'ne mensup oldukları ileri sürülen 9 kişi yakalandı. 11 Mayıs'ta suikastta gözcülük yaptıkları ileri sürülen Yusuf Karakuş ve Abdülhamit Çelik'e Uğur Mumcu'nun öldürüldüğü yerde tatbikat yaptırıldı. Kod adının "İğneci" olduğu söylenen Yusuf Karakuş, Mumcu suikastını İranlıların planladığını ve bombayı İranlıların koyduğunu açıkladı. Ancak bu iki zanlının ifadelerindeki çelişkiler araştırılınca, bunların Mumcu cinayetinin işlendiği sokağa daha önce hiç gitmedikleri anlaşıldı. Abdülhamit Çelik'in cinayetin işlendiği gün İstanbul'da kendi düğününde olduğu kamera görüntüleriyle belgelendi. Karakuş ve Çelik poliste gördükleri işkence nedeniyle bu yönde ifade verdiklerini söyleyince savcı Hamza Keleş 'işkenceyle ifade alarak yargıyı yanılttıkları' gerekçesiyle İstanbul Terörle Mücadele Şubesi'nde görevli polisler hakkında dava açtı.
 </p>
 <p class="metin">
  Özmen cinayetlerin hepsini nasıl işledi?
 </p>
 <p class="metin">
  Daha sonra Umut Operasyonu çerçevesinde yakalanan Ferhan Özmen'in, "Mumcu, Üçok, Kışlalı, Yuda Yürüm, İsrail Büyükelçiliği güvenlik görevlisi Ehud Sedan ve ABD'li Çavuş Marvich'e  düzenlenenle birlikte yaklaşık 17 bombalı saldırıyı kendisinin organize ettiğini, Prof. Dr. Muammer Aksoy'u da kendisinin öldürdüğünü itiraf ettiği" bildirildi. Bunun üzerine 20 Mayıs'ta Uğur Mumcu'nun Sokağı'nda ikinci tatbikat yaptırıldı. Olaya karışanlardan Ferhan Özmen, Ankara DGM Savcısı Hamza Keleş ile birlikte sadece gözlerinin göründüğü bir bereyle olay yerine getirildi. Özmen, Keleş'e olayı ayrıntılarıyla anlattı. Ancak Muammer Aksoy'un oğlu Arın Aksoy, "Babamın katilinin Özmen olduğuna inanmıyorum" diyerek operasyonla ilgili çelişkilere dikkat çekti. Arın Aksoy "Katilin tatbikata getirilen şahıs olması mümkün değil. Söylediklerindeki hatalar çelişki bile değil, zaten hiçbiri tutmuyor. Bir şeye inanabilmek için akla uygun olması gerekir. Bu yapılanlara içerliyorum. Katilin yaptığından daha kötü bir şey yapılıyor. Bu komediye kim inanıyor bilmiyorum" dedi.
 </p>
 <p class="metin">
  Emniyetteki ifadelerinde bütün cinayetleri üstlendikleri belirtilen ve tatbikat yaptırılan Ferhan Özmen, Necdet Yüksel ve Rüştü Aytufan mahkemede bu ifadelerinin hepsinin baskı altında alındığnı söyleyerek, yalanladılar. Necdet Yüksel de duruşmada diğer sanıklar gibi Uğur Mumcu'nun öldürüldüğü sokağa ilk kez yer gösterme tatbikatı sırasında gittiğini iddia etti.
 </p>
 <p class="metin">
  Komisyon tahrifatı ortaya çıkardı
 </p>
 <p class="metin">
  Uğur Mumcu cinayeti böylece bir çok kez fail değişikliğine sahne oldu. Suikastla ilgili ilk gelişme İslami Hareket Örgütü militanlarının Mumcu cinayetiyle ilgili olarak yakalanmasıydı. İstanbul Emniyet Müdürlüğü'nün fezlekesinde, İslami Hareket Örgütü militanlarının 23 Ocak'ta yakalandığı belirtiliyordu. Ancak suikasttan sonra kurulan TBMM Faili Meçhul Cinayetleri Araştırma Komisyonu raporunda, yakalama tutanağındaki "27 Ocak 1993" tarihinin, tahrifatla "23 Ocak 1993" olarak değiştirildiği ortaya çıkarıldı. Tutanak tahrifatını soruşturan Ankara DGM Başsavcılığı, polislerin "yorgunluk ve uykusuzluk" nedeniyle tarih hatası yaptığı sonucuna vardı.
 </p>
 <p class="metin">
  Daha sonra Abdullah Argun Çetin adlı şahıs Mumcu suikastinde kullanılan bombayı kendisinin hazırladığını söylemiş ve hakkında idam talebiyle dava açılmıştı. Ancak Argun Çetin duruşmada akli dengesinin yerinde olmadığını ve yalan söylediğini ileri sürdü. Umut davası kapsamında beraat kararı verilen 5 kişi arasında Abdullah Argun Çetin de yer aldı.
 </p>
 <p class="metin">
  Türkiye'de işlenen faili meçhul cinayetlerin sayısının yaklaşık 5 bin olduğu söyleniyor. Faili Meçhulleri Araştırma Komisyonu'nun inceleme kapsamında bile 908 cinayet bulunuyordu. Bütün bunların içinde 22 faili meçhul cinayetin ortaya çıkarılması çok önemli görülmeyebilir. Ancak Uğur Mumcu, Muammer Aksoy, Bahriye Üçok, Ahmet Taner Kışlalı gibi isimler faili meçhul cinayetlerin sembol isimleri oldu. Şimdiye kadar failleri ortaya çıkarılamayan bu cinayetler hakkındaki  tartışma ve soru işaretlerinin bu mahkeme kararıyla da son bulmayacağı anlaşılıyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/371/haberler/7.htm), [web.archive.org (arşiv bağlantısı)](http://web.archive.org/web/20020427113755/http://www.aksiyon.com.tr:80/2002/371/haberler/7.htm)
