# Devlette "piş", holdinge "düş"

*Murat Aydın 1999.08.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gelişmiş dünya ülkelerinin aksine, Türkiye'de halen ekonomi dahil toplum yaşamının her alanının belirleyicisi devlet.
  </font>
 </div>
 <div id="newsText">
  <font class="detail-text">
   Devletin elindeki ekonomik imkanlar, ihaleler, bol keseden dağıtılan teşvikler ve düşük faizli krediler özel sektör için büyük bir cazibe alanı. Geçtiğimiz günlerde açıklanan 500 büyük firmanın kârlarına bakınca bu durum daha iyi anlaşılıyor. Anlı şanlı şirketlerin 1998 yılı faaliyet dışı kâr oranları yüzde 87 gibi vahim boyutlara ulaşmış durumda. Bu, şirketlerin artık üretim yapmayı bırakıp hazine bonosu ve repoyla devletin sırtından zahmetsiz para kazanmayı tercih ettikleri anlamına geliyor.
   <br/>
   <br/>
   İzlenen yanlış politikalar sonucu devleti bir kazanç kapısı olarak gören özel sektör, yönetimini de buna göre yapılandırıyor. Özellikle bankacılık alanında faaliyet gösteren ya da devletle iş yapan holdingler, yönetim kurullarında mutlaka etkin bir politikacıya, emekli bir generale veya eski bir üst düzey bürokrata yer ayırıyorlar. Holdingler bünyelerine kattıkları devlet tecrübesi olan, sistemi iyi tanıyan kişiler vasıtasıyla, devletle ilgili işlerini daha sorunsuz ve hızlı bir şekilde yürütüyorlar.
   <br/>
   <br/>
   Gözde müdürlükler...
   <br/>
   <br/>
   Özellikle Merkez Bankası, Hazine, Dış Ticaret, SPK, kamu bankaları, maliye gibi ekonomi bürokrasisinin zirvesine gelen üst düzey bürokratlar büyük holding ve bankalar tarafından kapışılıyor. Bürokraside zirveye kadar çıktıktan sonra ayrılıp, özel sektöre kapağı atıyor ünlü bürokratlar. Mesela eski Hazine müsteşarlarından Tevfik Altınok, Koç Holding Finans Grubu Başkanlığı yapıyor. Başarılı bürokratlar arasında gösterilen eski Hazine Müsteşarı Mahfi Eğilmez bu görevinden ayrıldıktan sonra Toprakbank'ın Yönetim Kurulu Başkanlığı'na gelmişti. Mahfi Eğilmez daha sonra oradan ayrılıp Doğuş Grubu'nda görev aldı. Toprak Holding, Mahfi Eğilmez'den sonra boşalan Toprakbank yönetim kurulu başkanlığına bu sefer de Hazinedeki müsteşarlık koltuğunu boşaltan Yener Dinçmen'i getirdi. Yener Dinçmen daha önce de Ziraat Bankası Genel Müdürlüğü yapmıştı. Yener Dinçmen'den sonra bir süre vekillik yapan Hazine Müsteşar Yardımcısı Cüneyt Sel hükümet tarafından müsteşarlığa atanmayınca, bürokrasiden ayrıldı. Aradan bir hafta bile geçmemişti ki Cüneyt Sel'in adı Erol Aksoy'a ait İktisat Bankası'nda yönetici olarak yer aldı.
   <br/>
   <br/>
   Merkez Bankası'nın eski başkanları da özel sektörün gözdesi olan bürokratların başında yer alıyor. Eski başkanlardan Yaman Törüner şimdi Akbank'ın yönetim kurulunda. Merkez Bankası başkanlığından sonra politikaya giren Rüşdü Saracoğlu da Şevket Demirel'in şirketlerinde danışman olarak özel sektörde yerini aldı. Saracoğlu'nun daha çok Egebank'la ilgili konularda danışmanlık yapacağı belirtiliyor.
   <br/>
   <br/>
   Üst düzey bürokraların yanısıra hükümetlerde bakanlık yapmış politikacılar da özel sektör tarafından yönetici olarak tercih ediliyor. Bir dönem Işın Çelebi ve Ekrem Pakdemirli hem hükümette yer alırken aynı zamanda birer holdingin de yönetim kurulunda bulunuyorlardı. Ancak kamuoyundan gelen tepki sonucunda holdinglerdeki görevlerinden istifa etmek zorunda kaldı bu iki siyasetçi. Aslında aynı zamanda milletvekili olup özel şirketlerdeki çalışmalarını sürdüren çok sayıda politikacı var. Ama bunların daha önce bakanlık yapmış olmaları hatta ekonomiden sorumlu bakan konumunda bulunmaları önemli. Bir kaç kez ekonomiden sorumlu Devlet Bakanlığı yapan Güneş Taner'in ismi geçtiğimiz ay Medya Holding Yönetim Kurulu Üyesi olarak açıklandı. Bu arada Güneş Taner hâlâ iktidar ortağı olan ANAP'ın etkin milletvekillerinden biri.
   <br/>
   <br/>
   Çıkar çatışması...
   <br/>
   <br/>
   Son seçimlerde milletvekili seçilemeyen eski Bakan Yıldırım Aktuna da özel sektöre geçenlerden. Ancak Yıldırım Aktuna'nın ihaleye fesat karıştırdığı için hakkında dava açılan ve kamuoyunda meydana gelen tepki nedeniyle Mesut Yılmaz Hükümeti'nin düşmesine yol açan Korkmaz Yiğit'in şirketlerinde danışman olarak çalışmaya başlaması sürpriz olarak değerlendiriliyor. Türkbank'la ilgili şaibelerin çıktığı dönemde Yıldırım Aktuna'nın hükümette bulunması nedeniyle bu ilişkiyi manidar bulanlar da var.
   <br/>
   <br/>
   Hükümetlerde bakanlık görevi yapmış politikacıların ya da bürokraside en üst noktaya kadar gelmiş bürokratların görevlerinden ayrılır ayrılmaz özel sektörde çalışmaya başlamaları tartışma konusu oluyor. Ekonominin can damarı olan bankalarla ilgili hayati kararların alınmasında başrölü oynayan kişilerin kısa bir müddet sonra bir özel şirkette çalışmaya başlamasının etik açıdan sakıncalı olduğu hatta ticari rekabet kurallarına da aykırı olduğu ifade ediliyor. Eski bürokratların görevlerinden ayrılır ayrılmaz özel sektöre geçmelerini eleştiren gazeteci Fehmi Koru, Taha Kıvanç adıyla yazdığı Kulis köşesinde, "Eski müsteşarın hiç beklemeden bir bankaya geçmesi çok ciddi bir çıkar çatışmasıdır" diyor ve Hazine müsteşarlarının devletle teşvik ilişkisi bulunan holdinglerden uzak durmalarının daha doğru olacağını vurguluyor.
   <br/>
   <br/>
   Yüksek bürokratların özel sektöre geçmeleri eleştirilirken halen görev yapan bazı bürokratlar özel sektöre geçmenin altyapısını hazırlıyorlar. Sosyal Güvenlik Yasası'nda yapılmak istenen değişikliklere bazı bürokratların müdahale ederek kendi lehlerine bir hüküm koydurmak istedikleri belirtiliyor. Buna göre özel sektöre geçmek isteyen bazı üst düzey bürokratlar lobi faaliyeti yaparak tasarının 46'ncı maddesinin kendi istedikleri şekilde düzenlenmesini sağlamışlar. Mevcut durumda bürokratlar istifa ederek özel sektöre geçtikleri zaman devletin ekonomik anlamda bir sorumluluğu yok. Ancak hazırlanan tasarıya göre özel sektörde çalışan bir bürokrat emeklilik süresi dolduğunda en fazla hizmetin geçtiği kamu kurumlarından emekli olabilecek. Yani özel sektöre geçen bürokratlara aynı zamanda devletten emekli olma imkanı sağlanmış oluyor. Tasarının kabulü halinde bakanlıklar başta olmak üzere kamu kurum ve kuruluşlarında görev yapan üst düzey bürokratlar, vergi uzmanları, banka yeminli murakıpları ve hesap uzmanlarının özel sektöre geçişlerinin hızlanacağı bununla birlikte devletten emekli olma imkanlarının da saklı kalacağı ifade ediliyor.
   <br/>
   <br/>
   Askerler de gözde
   <br/>
   <br/>
   Aslında holdinglerin ilgisini sadece eski politikacı ve başarılı bürokratlar çekmiyor. Bir çok şirket öteden beri bünyesinde emekli bir paşa bulundurmaya özen gösteriyor. En son Deniz Kuvvetleri Komutanlığından emekli olan Oramiral Vural Beyazıt, Medya Holding yönetim kurulu üyeliğine getirildi. Emekli komutanların özel sektörde yer almaları her zaman tartışma konusu oluyor. Bir taraftan yıllarca devlete hizmet etmiş, tecrübe kazanmış bu insanların birikimlerinin atıl bırakılmasının doğru olmadığı görüşü var. Bu görüşe katılmayanların düşüncelerinin altında ise gittikleri özel kuruluşlarda, yaptıkları iş nedeniyle o kuruluşlara imtiyaz kazandırma ve orduyu yıpratma endişesi yatıyor.
   <br/>
   <br/>
   Geçtiğimiz dönemde bazı emekli generallerin şaibeli şirketlerin yönetim kurullarında görev almaları epey sansasyon oluşturmuştu. Genelkurmay Başkanı Hüseyin Kıvrıkoğlu geçtiğimiz ay bu noktaya dikkat çeken bir açıklama yaparak emekli olacak askeri personele uyarıda bulundu. "Yasal süre dolmadan, savunma sanayii konusunda Türk Silahlı Kuvvetleri ile iş yapan özel şirketlerde çalışmayın" diyen Kıvrıkoğlu, Türk Silahlı Kuvvetleri'nin kamuoyundaki saygınlığına olumsuz etkide bulunabilecek şirketler ve iş dallarından gelebilecek teklifler konusunda duyarlı olunması gerektiğini vurguladı.
   <br/>
   <br/>
   Özellikle  son dönemde bazı komutanların şaibeli şirketlerde çalışmaya başlamaları nedeniyle, Ordu'nun kamuoyunda yıprandığı belirtiliyordu. Eski Jandarma Genel Komutanı Orgeneral Teoman Koman, Cavit Çağlar'a ait İnterbank'ta Yönetim Kurulu Üyesi olarak görev yapmıştı. Daha sonra bankanın içinin boşaltılması nedeniyle Koman hakkında da soruşturma açıldı.
   <br/>
   <br/>
   Emekli Hava Kuvvetleri Komutanı Orgeneral Ahmet Çörekçi, HAVAŞ şirketinde çalışmaya başladı. Ancak şirketle ilgili bazı iddiaların gündeme gelmesi nedeniyle istifa eden Çörekçi bu tavrıyla takdir topladı.
   <br/>
   <br/>
   Tümgeneral Salim Kukul da Malki cinayetinde azmettirici olarak adı karışan Erol Evcil'e ait Eşrefoğlu şirketlerinde çalışıyordu.
   <br/>
   <br/>
   Emekli Deniz Kuvvetleri Komutanı Oramiral Güven Erkaya, Korkmaz Yiğit'in şirketlerinde danışman olarak görev almıştı. Erkaya, çok geçmeden bu şirketten ayrıldı ancak şirketin usulsüzlükleri yüzünden açılan soruşturma dosyasında Oramiral Erkaya'nın da adı geçti.
   <br/>
   <br/>
   27 Mayıs'taki Mili Birlik Komitesi Üyesi, tabii senatör Suphi Karaman da "28 Şubatta imzası bulunan bir komutanın mafyacılığa bulaşmış bir kurumda görev alması çok ama çok acıdır" diyerek hazırladığı yasa tasarısıyla emekli olan generallerin özel kesimde çalışmalarının yasaklanmasını istiyor. Emekli olan paşaların özel sektöre geçmesinin şaibelere yol açabileceğine dikkat çeken Fazilet Partisi milletvekili Veysel Candan ise, "Kimsenin statüsü birtakım menfaat gruplarının hizmetine sunulmamalı. Emekli paşalar bu konuda titizlik göstermeliler" diyor.
   <br/>
   <br/>
   Emekli olmadan önce bulundukları mevkide büyük bir güç ve itibara sahip olan generaller emekliye ayrılınca bir boşluk içine giriyorlar. Sabah erken kalkmaya, planlı çalışmaya alışkın oldukları için boş durmak, yazlıkta ya da ordu evlerinde çene çalarak vakit geçirmek onlara göre değil. Emekli aylıkları da tatmin edici olmaktan uzak. Ancak sadece para kazanmak için değil sırf boş durmamak için bile özel sektörde çalışmayı tercih ediyor, emekli paşalar. Bir çok şirket ve bankanın yönetim kurulunda emekli generaller var. Özellikle devlete, orduya iş yapan şirketler emekli general bulundurmaya daha çok özen gösteriyorlar. Ancak, ordu mensuplarının ilk üç yıllık dönemden önce bu tür şirketlerde çalışmaları yasak.
   <br/>
   <br/>
   İlginin sebebi ne?
   <br/>
   <br/>
   Özel söktörün üst düzey bürokratları bünyelerine katmalarının gayet makul bir izahı var. Çünkü bu üst düzey bürokratlar, ekonomik alanda bilgi, birikim ve becerileriyle kendilerini ispatlamış insanlar. Özel sektör bu başarılı bürokratları alarak tecrübelerinden istifade etmek istiyor. Ancak emekli generallerin ekonomik alanda çok iyi bir birikime sahip olduklarını kimse iddia etmiyor. Peki emekli generallere gösterilen bu ilginin altında ne yatıyor? Yönetim kurullarında ve şirketlerinde emekli asker bulunduran bazı firmalardan aldığımız bilgilere göre, emekli askerlerin tercih edilmesinin sebebi sadece ekonomik amaçlı değil. Bir çok şirket emekli generallerin disiplin ve düzen konusunda firmaya katkı yapacağını düşünüyor. Ayrıca stratejik düşünme yeteneklerinden istifade etmek isteyen firmalar da var. Bu arada ordunun Türkiye'de etkin bir yerinin olduğunu, emekli generallerin de bir çok yerde sözlerinin geçtiğini bir nevi prestij unsuru olarak onlardan yararlanmak istediklerini de belirtiyorlar.
   <br/>
   <br/>
   Aslında problem özel sektörün emekli paşaları, politikacıları ve bürokratları istihdam etmesinde değil. Önemli olan devletin artık ekonomiden elini çekmesi gerektiğini kavramak. Devlet asli vazifesine dönünce özel sektör de ister istemez profesyonel anlamda kendi işine bakıp, kolay yoldan para kazanmak yerine üretime yönelecek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=FE8A3B57266D0427FE4037B19007E077?newsId=5295), [web.archive.org (arşiv bağlantısı)](http://web.archive.org/web/20140518155431/http://www.aksiyon.com.tr:80/aksiyon/newsDetail_getNewsById.action;jsessionid=FE8A3B57266D0427FE4037B19007E077?newsId=5295)
