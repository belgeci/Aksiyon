# VEBALILAR

*Murat Aydın 2000.09.30*

<div>
 <p class="spot">
  "Önce orta okulları kapatıldı İmam Hatiplerin. Ardından mezunlarının
İlahiyat dışında üniversiteye girmeleri zorlaştırıldı. Öğrenciler düz
liseye geçmek isteyince bu sefer okul değiştirme yasağıyla karşılaştılar. En son, imtihanı
kazanan İHL mezunlarının  devlet memuru olmaları engellendi. Meclis'te bekleyen KHK'nin bir
amacının da  devlet kademesindeki İmam Hatiplileri temizlemek olduğu söyleniyor. Bu da  halledilirse
karantinaya almak kalıyor geriye. Birilerine göre vebalı çünkü onlar
 </p>
 <p class="spot">
  Avrupa Birliği'ne gireceğiz diye şu sıralar 'insan hakları' nutuklarından geçilmiyor Türkiye'de. Ama ortada garip bir çelişki var; bir taraftan Kopenhag Kriterleri'nden, demokrasiden, hukukun üstünlüğünden, din ve inanç hürriyetinden dem vurulurken öte yandan dindar insanlara karşı uygulanan baskıların dozu hiç değişmiyor. Adeta bir kesime karşı psikolojik tecrit politikası uygulanıyor. Bu uygulamanın en bariz örneği de İmam Hatipler'de okuyan ve daha önce bu okullardan mezun olmuş olanların maruz kaldıkları haksız tutumlar. Öyle ki İmam Hatip mezunu olanlar potansiyel suçlu olarak değerlendiriliyor. Sakıncalı vatandaşlarını fişleyen devletlerde olduğu gibi İmam Hatip mezunu olanlar adeta 'çok sakıncalı' muamelesi görüyor.
 </p>
 <p class="metin">
  28 Şubat sürecinden sonra yapılanlara bakılınca bu okulların bir hedef tahtası haline getirildiği görülüyor. 8 yıllık kesintisiz eğitim uygulamasıyla birlikte İmam Hatiplerin orta kısmı kapandı. Daha sonra üniversite sınav sistemi ile ilgili yeni bir düzenleme yapılarak İmam Hatipli öğrencilerin İlahiyat Fakültesi dışında başka bölümlere girmeleri zorlaştırıldı. Başka fakültelere gitmek isteyen öğrenciler okul değiştirip liselere yatay geçiş yapmaya başlayınca hemen yeni bir yönetmelikle bunun da önüne bir engel konuldu ve İmam Hatipli öğrencilerin diğer liselere geçmeleri yasaklandı. Son olarak lise mezunu sıfatıyla girdikleri devlet memurluğu imtihanını kazanmalarına rağmen yaptıkları iş başvuruları kabul edilmiyor.
 </p>
 <p class="metin">
  Cadı avı sürüyor
 </p>
 <p class="metin">
  Bunlar hali hazırda bu okullarda okuyanlar ve yeni mezun olanlarla ilgili yapılanlar. Bir de son zamanlarda yıllar önce İmam Hatip Lisesini bitirip, üniversite okuduktan sonra çeşitli devlet kademelerinde görev alan insanlar tedirgin ediliyor. İrticacı ve bölücü oldukları gerekçesiyle memurların yargılanmadan görevden çıkarılmalarını sağlayan ancak Cumhurbaşkanı tarafından geri çevrilen Kanun Hükmünde Kararname'nin İmam Hatiplileri de kapsadığı gizlenmiyor. Üst düzey yetkililerimizden biri devletteki irticai kadrolaşmadan bahsederken bazı kademelerde İmam Hatip kökenli memurların bulunmasına dikkat çekiyor.
 </p>
 <p class="metin">
  Eski İmam Hatipliler de dahil tüm dindarları hedef alan Amerika'daki McCharty dönemine benzer cadı avı sürerken, meslek okulu haline getirilmiş olan İmam Hatipler'de de başörtüsü krizi patlak verdi. Üstelik bu sefer bazı üniversitelerde görülen "ikna odaları" İmam Hatipli kızlara da uygulanmaya başlanmıştı. İnsan hakları koordinasyon kurulları toplantı üstüne toplantı yapıp "AB'ye girmek için düzeltmediğimiz bir insan hakları ihlali kaldı mı?" diye tartışırken; öte yanda dini inançları gereği baş örtülerini çıkarmak istemeyen, "Bizim de okumaya hakkımız var" diye ağlayan küçük kızların okula girmeleri engelleniyor.
 </p>
 <p class="metin">
  Bütün bunlar bir şekilde İmam Hatipler'le ilişkisi olan yüzbinlerce insan üzerinde psikolojik bir baskı havası oluşturuyor. Birçok İmam Hatip kökenli bugün aleyhimize ne olacak, hangi hakkımız elimizden alınacak tedirginliğini yaşıyor. Öyle ki bir çok kişi artık yaşanan haksızlıkları dile getirmekten bile çekinir hale gelmiş. Konu ile ilgili görüşlerini almak için aradığımız bazı İmam Hatip kökenli milletvekilleri bile demeç vermekten kaçındılar. İmam Hatiplilere karşı açık bir insan hakları ihlali yapıldığını söyleyen İmam Hatip Lisesi Mezunları Derneği Başkanı İbrahim Solmaz, yüzde 99'u Müslüman olan bir ülkede dinin öğretildiği, halk tarafından kurulan bu okullara ve buradan yetişen öğrencilere büyük bir haksızlık yapıldığını söylüyor ve "Devletin gözetimi ve denetimi altında eğitim veren bu okullardan yetişen öğrencilere üniversite kapılarını kapatmak, siz devlet memuru olamazsınız demek, mevcut görevlileri de sırf bu yüzden ayıklamaya çalışmak bütün insan hakları ve hukuk ilkelerine aykırıdır" diye konuşuyor. İbrahim Solmaz, yapılan bütün bu yanlışlık ve haksızlıklara rağmen halkın bu okullara sahip çıkmaya devam ettiğini, yapılanların da ne kadar yanlış olduğunun kısa bir zaman içinde anlaşılacağını ümit ettiklerini ifade ediyor.
 </p>
 <p class="metin">
  Potansiyel suçlu olmaz
 </p>
 <p class="metin">
  Hukukçular Birliği Vakfı Başkanı Avukat Hayrullah Başer, devletin bu yaptıkları ile açıkça hukukun temel ilkelerine, devlette daimilik esasına, vatandaşına eşit muamele yapma prensibine aykırı davrandığını söylüyor. Ortada ciddi bir hukuksuzluk olduğuna dikkat çeken Av. Başer, "Birtakım insanlar bunu istismar ediyor diye, bir kitleyi inanç hürriyetinden mahrum edemezsiniz. Eğer ortada bir hukuk ihlali varsa, bir suç varsa onu yapanı cezalandırabilirsiniz. İmam Hatipli diye insanları potansiyel suçlu haline getirmek, bunu genelleştirmek, üstelik bu okullar devletin hukuk kuralları içinde açılmış olmasına rağmen böyle bir uygulama yapmak ne hukuk devletine, ne de demokrasiye sığmaz" diyor.
 </p>
 <p class="metin">
  Önce 8 yıllık eğitimin onca muhalefete rağmen kesintisiz olarak yürürlüğe sokulması ile İmam Hatipleri kapatma süreci başlamıştı. Eğitimin 8 yıla çıkarılmasına kimsenin bir itirazı yoktu aslında. Mesele bu eğitimin 5+3 şeklinde kesintili mi yoksa kesintisiz mi olacağı noktasında düğümleniyordu. Çocuklarının dini eğitim almasını isteyen veliler İmam Hatip liselerinin ve Kur'an kurslarının zarar göreceğini, kapanma noktasına geleceğini söyleyerek kesintisiz eğitime karşı çıkıyordu. Dönemin hükümetinde yer alan siyasiler ise böyle bir şey olmayacağını, bu kurumların zarar görmesini kendilerinin de istemediklerini söylüyorlardı. Nihayet 8 yıllık eğitim uygulanmaya başlandı ve korkulan oldu. İmam Hatiplerin orta kısmı kapandı. Liseleri ise öğrencisizlikten kapanma noktasına geldi.
 </p>
 <p class="metin">
  Fırsat eşitliği bozuldu
 </p>
 <p class="metin">
  Bu okulların öğrencisiz kalmalarına yol açan uygulamalardan biri üniversite sınav sisteminde yapılan değişiklik. Eski sistemde meslek lisesi mezunları kendi alanlarında bir üniversite bölümüne gidebildikleri gibi kendi alanları dışındaki bir yüksek öğretim kurumunu da tercih edebiliyorlar ve bu konuda liseli öğrencilerle aralarında bir fark gözetilmiyordu.
 </p>
 <p class="metin">
  Yeni sistemde getirilen Ağırlıklı Ortaöğretim Başarı Puanı(AOBP) ile önceden eşit şartlarda yarışa katılan normal lise ve meslek lisesi öğrencileri arasında eşitlik bozuldu. Hatta başlı başına okul başarı puanı ile okullar arasında yeni eşitsizlikler meydana getirildi. Artık üniversite yarışına meslek lisesi mezunu olan öğrenciler lisedeki  arkadaşlarından 20 —30 eksikle birlikte katılıyor. Sınav sistemindeki değişiklikten sonra ortaya çıkan tablo bu sistemin ne kadar adaletsiz olduğunu ve fırsat eşitliğini bozduğunu ortaya koyuyor. Büyük bir kısmı İmam Hatip Lisesi mezunu olan yaklaşık bin 500 kadar lise birincisi sınav sistemindeki bu adaletsizlik sonucu puanları kırıldığı için hiçbir üniversiteye yerleştirilmediler. İlk 1000'e giren başarılı meslek lisesi mezunlarının bir çoğu ise ancak 2 yıllık okullara girebildiler.
 </p>
 <p class="metin">
  İlahiyata da giremiyorlar
 </p>
 <p class="metin">
  İşin bir başka boyutu da İmam Hatip Lisesi mezunları diğer üniversiteleri tercih etmeleri halinde puanlarının kırılması nedeniyle mecburen İlahiyat Fakültesi'ni tercih ettiler. Ancak bu okulların da kontenjanları sınırlı olduğu için hatta bir çoğunda bu sayı azaltıldığından dolayı öğrencilerin büyük kısmı açıkta kaldı. Bu öğrenciler derslerinde başarılı olmalarına ve üniversiteye gidip tahsil hayatlarını sürdürmek istemelerine rağmen en doğal hakları olan 'eğitim alma hakkı' ellerinden alınıyor. Eğitim hakkını ihlal eden bu uygulama hem Anayasa'ya hem de uluslararası insan hakları metinlerine aykırı. Türkiye Cumhuriyeti Anayasa'sının 42. maddesinde "kimse eğitim ve öğrenim hakkından yoksun bırakılmaz" deniyor. Birleşmiş Milletler Evrensel Beyannamesi'nin 26. maddesinde "Herkes eğitim öğretim hakkına sahiptir. Teknik ve mesleki eğitimden herkes istifade edebilmelidir. Yüksek öğretim liyakatlerine göre herkese tam ve eşitlikle açık olmalıdır" hükmü var.
 </p>
 <p class="metin">
  İnsanların çocuklarını İmam Hatiplere imam olsun diye değil, dini eğitim alsın diye gönderdiklerini söyleyen Liberal Düşünce Topluluğu Başkanı Doç. Dr. Atilla Yayla "Demokraside bir öğrenci velisinin çocuğuna istediği doğrultuda eğitim aldırma hakkı vardır. Veli çocuğunun dini eğitim almasını istiyorsa aldıracaktır. Devlet bunun altyapısını hazırlamak zorundadır. Dini eğitim aldırmak istemeyenlere de bu konuda  yardımcı olmak zorundadır. Dini eğitim almak isteyene alamazsın, almak istemeyene de alacaksın diye baskı yapamazsın. Türkiye'de ikisi de oluyor malum" diyerek bu uygulamaların eşitliğe, Anayasa'ya ve insan hakları ilkelerine aykırı olduğunu vurguluyor.
 </p>
 <p class="metin">
  Dinini öğrenmek istiyorsan imam ol!
 </p>
 <p class="metin">
  Çocuğunu İmam Hatip okuluna lise eğitimiyle birlikte dini eğitim alması amacıyla gönderdiğini söyleyen Süleyman Ekinci adındaki bir veli, her insanın çocuğuna dini eğitim aldırma hakkı olduğunu, bunun Anayasa'da da güvence altına alındığını belirtiyor. Oğlu Ali'nin başarılı bir öğrenci olduğunu ve okuyup bilgisayar mühendisi olmak istediğini anlatan Süleyman Ekinci, "Oğlum İmam Hatip mezunu olduğu için adeta cezalandırıldı. Kendisi İlahiyat Fakültesi'ne gitmek istemiyor. Puanı kırıldığı için de istediği bölümü kazanamadı. Böyle olacağını bildiğimiz için geçen yıl düz liseye kaydettirmeye çalıştım ama almadılar"diye dert yanıyor.
 </p>
 <p class="metin">
  Süleyman Ekinci din eğitiminin bir meslek eğitimi gibi değerlendirilmesini de bir türlü anlayamıyor: "Sadece imam olacak insanların mı dinini öğrenmeye ihtiyacı var? Benim oğlum mühendis olmak istiyorsa dinini öğrenmeye hakkı yok mu?" diye soruyor ve kendisi dahil bir çok velinin normal liselerde din eğitimi yetersiz olduğu için çocuklarını İmam Hatip okullarına gönderdiklerini söylüyor.
 </p>
 <p class="metin">
  Liseye geçmek yasak
 </p>
 <p class="metin">
  Dünyada en yaygın tanıma göre hukuk devleti "önceden konmuş olan kurallara vatandaşlar kadar bizzat devletin de uyduğu sistem" olarak tarif ediliyor. Yine devlette devamlılığın esas olduğu, bu nedenle yapılan işlemlerin bu ilkeyi ihlal etmemesi gerektiği ifade ediliyor. 1997 yılına gelene kadar ihtilal dönemi dahil hemen her hükümet döneminde açılan İmam Hatip okullarına verilen haklar hiç bir uyarı yapılmadan birden bire alındı. Antalya bileti alıp otobüse binen insanları yarı yolda indirip sizin biletlerinizde değişiklik yaptık, kusura bakmayın yolculuk buraya kadar deyip insanları yüzüstü bırakmakla devletin İmam Hatiplilere ve diğer meslek okullarına yaptığı arasında hiç bir fark olmadığını söylüyor dertli bir baba.
 </p>
 <p class="metin">
  Uygulama bununla kalsa iyi. Üniversite sınav sistemi ile ilgili değişiklikten sonra meslek liselerinden düz liseye geçişler başladı. Ancak yetkililerimiz bu öğrencileri cezalandırmaya o kadar kararlıydılar ki hemen yeni bir yönetmelik hazırlayarak meslek liselerinden düz liseye yatay geçişin önünü kapattılar. Milli Eğitim Bakanlığı, İmam Hatiplerden ve bazı meslek liselerinden ayrılan öğrencilere tasdikname veren 25 okul müdürü hakkında soruşturma başlatırken, bu okullardan ayrılan öğrencileri idarecisi oldukları düz liselere kabul eden 30 lise müdürünü ise görevden aldı.
 </p>
 <p class="metin">
  Hizmetçi bile olunmuyor
 </p>
 <p class="metin">
  İmam Hatiplilerle ilgili bir mağduriyet de şu sıralar devlet memurluğuna başvurular nedeniyle yaşanıyor. Başbakanlık tarafından açılan Devlet Memurluğu Sınavı'na girerek 70 ve üzerinde puan alan İmam Hatip Lisesi mezunlarının başvuruları kabul edilmiyor. MEB'in geçtiğimiz günlerde merkez ve taşra teşkilatlarında görevlendirmek için alacağını açıkladığı 4 bin 965 memur kadrosu için başvuruda bulunmak isteyen İmam Hatip Lisesi mezunlarının müracaatları geri çevrildi. Yapılan düzenlemeye göre meslek liseleri kendi alanlarında açılan kadrolara başvurabiliyorlar. Mesela sağlık lisesi mezunları laborant kadrolarına, elektrik bölümü mezunları teknisyenlik kadrolarına başvururken, normal memur kadrolarına ise düz lise mezunları ve ticaret lisesi mezunları başvurabiliyor. İmam Hatip Lisesi mezunlarının başvurabileceği bir kadro ise yok. Bu uygulamanın diğer bakanlıklar tarafından açılacak yeni memur kadroları için de geçerli olduğu söyleniyor. Bu durumda İmam Hatip Lisesini bitirenlerin ancak Diyanet İşleri bünyesinde açılacak kadrolara başvurabilecekleri belirtiliyor. "Bu kadarına da pes" dedirtecek cinsten bir uygulama daha var. Ortaokul mezunlarının başvurabildikleri hizmetli kadrolarına lise mezunu olmalarına rağmen İmam Hatipliler kabul edilmiyor. Bu son uygulamayla birlikte binlerce İmam Hatipli öğrenci üniversiteye gidemediği gibi memur olma, hatta hizmetçi olma imkânından da mahrum bırakılıyor.
 </p>
 <p class="metin">
  İnsan sormadan edemiyor, acaba İmam Hatipliler ne zaman toptan karantinaya alınanacak ya da düşman gibi denize dökülecek? Ayrıca bu okullarda okumuş olmak suç ise, bu okulları büyük gösterilerle açan en üst düzey devlet adamları da bu suçun ortağı değil mi?
 </p>
 <p class="metin">
  e—mail: mur.aydin@usa.net
 </p>
 <br/>
 <center>
  <a class="anaorta" href="http://web.archive.org/web/20020111075806/mailto:e—mail: mur.aydin@usa.net">
   e—mail: mur.aydin@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/304/haberler/3.htm), [web.archive.org (arşiv bağlantısı)](http://web.archive.org/web/20020111075806/http://www.aksiyon.com.tr:80/2000/304/haberler/3.htm)
