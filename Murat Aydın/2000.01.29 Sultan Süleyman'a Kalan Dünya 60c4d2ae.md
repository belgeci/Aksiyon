# Sultan Süleyman'a Kalan Dünya

*Murat Aydın 2000.01.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Churchill'in 84'üncü doğum gününde resim çeken 20 yaşlarındaki bir fotoğrafçı, İngiliz Başbakanı'nın yanına yaklaşmış; "İnşaalah 100'üncü doğum gününüzde de fotoğraflarınızı ben çekerim" demiş.
  </font>
 </div>
 <div id="newsText">
  <font class="detail-text">
   Churchill, çocuğun yüzüne şöyle bir bakmış ve espriyi patlatmış: "Merak etme, iyi görünüyorsun, o güne kadar yaşayabilirsin."
   <br/>
   <br/>
   Bu espriyi başbakan olduğu dönemde Demirel anlatmış. "Bu yaşta bunca koşuşturmaya nasıl dayanıyorsunuz?" diye soran gazetecilere "Ben sizin gibi gençlere bile taş çıkartırım"dercesine imalı bir cevap. Demirel haksız da sayılmaz. Başbakanlık koltuğuna oturduğu 1965 yılından bugüne kadar diğer ülkelerde o kadar çok devlet başkanı ve başbakan gelmiş geçmiş ama Demirel hâlâ zirvede duruyor. Üstüne üstlük 7 yıllık Anayasal süre dolmasına rağmen Demirel'in cumhurbaşkanlığı süresinin uzatılması tartışılıyor. Türk siyasetinin 35 yılına mührünü vuran İslamköylü Süleyman, Osmanlı padişahlarından 33 yıl tahtta kalan Sultan II. Abdülhamit'i geçti, şimdi adaşı Kanuni Sultan Süleyman'ın 46 yıllık rekoruna koşuyor.
   <br/>
   <br/>
   Cumhurbaşkanı Demirel, 4'üncü kez başbakan olduğu 1975 yılında AGİK'in ilk zirvesine katılmış ve Helsinki Senedi'ne imza atmıştı. Helsinki Sözleşmesi'ne imza atan 35 devlet adamı arasında Sovyetler Birliği lideri Leonid Brejnev, ABD Başkanı Henry Ford, Federal Almanya Başbakanı Helmut Schmidt, Romanya Cumhurbaşkanı Çavuşesku, Bulgaristan Cumhurbaşkanı Jivkov, Yunanistan Cumhurbaşkanı Konstantin Karamanlis, Yugoslavya Cumhurbaşkanı Tito ve Kıbrıs Rum Kesimi lideri Makarios da bulunuyordu. 1992'de yapılan ikinci AGİK zirvesinde ise ilkine katılan liderlerden sadece biri vardı: Türkiye Cumhuriyeti Başbakanı Süleyman Demirel. "En kıdemli Devlet Başkanı" kimliğini ilk o zaman kazanmıştı Demirel. İşin ilginç tarafı 54 liderin katıldığı Türkiye'de yapılan üçüncü AGİT zirvesinde yine Demirel vardı, hem ev sahibi hem de başkan olarak dünya liderlerinin duayeni olmanın gururunu yaşıyordu. İlk AGİK zirvesine katılan 35 devlet adamından Demirel haricinde sadece Almanya eski Başbakanı Schmidt hayatta, ancak o da çoktan beri aktif siyasetin dışında.
   <br/>
   <br/>
   Junior Demirel!
   <br/>
   <br/>
   Amerika'da babalarının ardından politikaya atılanlar için "junior"lakabı kullanılıyor. Junior Kenedy ve Junior Bush gibi mesela. Geçmişte Türkiye ile ilgilenmiş ama daha sonra Türk politikasından uzak kalmış yabancılar cumhurbaşkanının Demirel olduğunu duyduklarında "Junior Demirel mi?" diye soruyorlar. Bunda haksız da sayılmazlar. Çünkü Süleyman Demirel'in başbakanlık koltuğuna ilk oturduğu 1965 yılında işbaşında olan devlet başkanlarından bir çoğu hayatta bile değil şimdi. Demirel'den başka o dönemden bugüne görevini sürdüren bir tek Küba Devlet Başkanı Fidel Kastro var.
   <br/>
   <br/>
   Devlet başkanları ve başbakanların seçimle iş başına geldiği ülkelerin hiçbirinde Demirel kadar uzun süre devletin başında bulunmuş siyasetçi yok. Siyaset bilimciler seçimle işbaşına gelinen bir ülkede bu kadar uzun süre devleti yönetmenin bir dünya rekoru olduğunu söylüyorlar. Mesela Demirel'in ilk başbakan olduğu yıllarda Yunanistan'da Andreas Papandreu'nun Babası Georgias Papandreu başbakandı. Ondan sonra Andreas Papandreu geldi geçti. Yine 1965'lerde ABD'de Başkan Johnson'du. Ondan sonra sırasıyla Nikson, Ford, Carter, Reagan, Bush ABD'yi yönetti. Clinton da görev süresini doldurmak üzere. Cumhurbaşkanımız, SSCB liderleri Kruşçef, Podgorni, Brejnev, Andropov, Çernenko ve Gorbaçov'la birlikte son olarak Rusya Devlet Başkanı Yeltsin'i de eskitmeyi başardı. Almanya'da Helmut Schmidt ve Helmut Kohl başbakanlık yapıp ayrıldı. Demirel, başbakan olduğunda Fransa'da De Gaulle cumhurbaşkanıydı. Yönetim sistemimizin en çok benzediği Fransa'da 35 yıllık zaman zarfında bir çok başbakan ve cumhurbaşkanı değişti.
   <br/>
   <br/>
   Dünyayı eskiten lider
   <br/>
   <br/>
   1965 yılında Churchill hehüz hayattaydı ve İngiltere Başbakanı'ydı. Daha sonra Harold Wilson, James Callaghan, "Demir Leydi" lakaplı Margaret Thatcher ve John Major sırasını savdı. Süresinin uzatılmasını bekleyen cumhurbaşkanımız İngiltere Kraliçesi Elizabeth ile yarışıyor.
   <br/>
   <br/>
   Krallar bile Demirel'le yarıştan erken ayrıldı. Ortadoğu'da "en uzun süre işbaşında kalan lider" unvanına sahip olan Ürdün Kralı Hüseyin, geçtiğimiz yıl hayatını kaybetti. Fas'ın 38 yıllık hükümdarı Kral İkinci Hasan da yeni bin yıla yetişemedi. Demirel'in eskittiği liderler arasında Çin Devlet Başkanı Deng, Pakistan'da darbeyle ipleri eline alan Ziya ülHak, Mısır Cumhurbaşkanları Nâsır ve Enver Sedat, İran Şahı Rıza Pehlevi, İran'da İslam devrimini yapan Ayetullah Humeyni, Romanya Devlet Başkanı Çavuşesku, Tunuslu Habip Burgiba gibi bir çok meşhur isim var. Daha çok genç nesil tarafından Saddam, Hafız Esat, Kaddafi, Kral Fahd gibi Arap yöneticilerden bir öncekileri bilinmez. Oysa bu isimler 70'li yıllarda işbaşına gelmiş. Yani cumhurbaşkanımız Demirel'in yanında onlar toy sayılırlar.
   <br/>
   <br/>
   Koltuktan ölüm ayırır
   <br/>
   <br/>
   Bir köylü çocuğu olmasına rağmen Demirel nasıl oldu da önce ülkenin başbakanı, sonra cumhurbaşkanı, nihayet tüm dünya liderlerinin duayeni olabildi? "Demirel'in Liderlik Sırları" kitabının yazarı gazeteci Celal Kazdağlı, bu soruya şöyle cevap veriyor: "Demirel devamlı kendini değişen şartlara göre yenileyen bir lider. Kendini devamlı sorunları çözebilecek adam olarak lanse ediyor." Kazdağlı, cumhurbaşkanlığı süresinin uzatılmasının gündeme gelmesini de Demirel'in lider özelliğinden kaynaklanan bir başarı olarak değerlendiriyor. Aslında Demirel'in bu kadar uzun süre Türk siyasetinin etkili bir ismi olmasında başka faktörlerin de etkisi var. Türk siyasi sisteminin genel karakteri bunların başında geliyor. Siyasi partilere bakılınca liderlerin ölene kadar kenara çekilmedikleri görülüyor. Başbakan Ecevit de Demirel'in izinden gidiyor. Türkeş ve Özal'ı siyasetten ölüm ayırdı. Şu an yasaklı olan Erbakan'ın da siyaseti bırakmaya hiç niyeti yok. Bunun tek istisnası kendi inisiyatifiyle siyaseti bırakan Erdal İnönü.
   <br/>
   <br/>
   Demirel'in demokratik bir ülkede bunca yıl nasıl ayakta kaldığı hep merak konusu oldu. Demirel'i ayakta tutan, 6 kez başbakanlıktan düştükten sonra 7'inci kez tekrar getiren ve sonunda cumhurbaşkanı olmasını sağlayan tılsım nedir? Bu sırrı gazeteci Yavuz Donat'a Süleyman Demirel bizzat kendisi açıklıyor: "Günlerdir bu soru soruluyor? Nasıl ayakta duruyorum? Bunun tılsımı nedir? Yok kardeşim tılsım falan yok. Çizgimde kırıklık yok benim. Öyle olmasa ayakta duramazdım. Delegeyi küçümsememek gereklidir. Bunca hükümet kurdum. Çok kişiyle çalıştığım gerçektir. Husumet topladığım da bir gerçektir. Ama benim çizgime bak. Bana oy verenler ne istemiş, ben ne yapmışım? Buna bakınca ayakta duruş sebebimi anlarsın. Yalnız değilim. Sistemi bilirim. Sistemin adamıyım. Beşeri yakınlıktan ziyade sistemin yakınlıkları içinde çalışırım. Heyet kime görev verirse onunla çalışırım. Biri kendisini bana uzak saymadıkça ben de kendimi ona uzak saymam."
   <br/>
   <br/>
   Sistemin adamı Demirel
   <br/>
   <br/>
   Cumhurbaşkanlığı süresinin uzatılmasıyla ilgili tartışmalara bakılacak olursa tılsım hâlâ etkisini yitirmiş değil. Çünkü sistem yılların tecrübesini taşıyan ve "sistemin adamı olduğunu, sistemin gereklerini yerine getirdiğini" ispatlayan Demirel'i elinden kaçırmak istemiyor. Siyasi kulislere göre olağanüstü bir gelişme olmazsa Demirel'in görev süresinin uzatılmasına kesin gözüyle bakılıyor. Bazı farklı görüşler ortaya atılsa da koalisyon partileri sürenin uzatılması konusunda mutabık görünüyorlar. Dışarıdan DYP'nin de destek vereceği söyleniyor. Şimdilik tahminler Demirel'in bir 5 yıl daha Cumhurbaşkanlığı'nı sürdüreceği yönünde.
   <br/>
   <br/>
   Ama beklenmedik bir gelişme olur da farklı bir isim cumhurbaşkanı seçilirse başka bir soru akla geliyor: Demirel tekrar siyasete döner mi? Şimdiden bu soruya net bir cevap veren yok. Bir zamanlama ustası olan Demirel'in uygun zamanı ve şartları bekleyeceği, konjonktür elverişli olduğu takdirde siyasete dönebileceği söyleniyor. Anlaşılan o ki, dünya liderlerinin duayeni olmak Demirel'in epey hoşuna gitmiş. Bu gidişle unvanını kimseye bırakmaya niyeti yok. Ama acı bir gerçek var: Bu dünya Sultan Süleyman'a kalmadı, Süleyman Demirel'e de kalmaz.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5786-sultan-suleymana-kalan-dunya.html), [web.archive.org (arşiv bağlantısı)](http://web.archive.org/web/20130713131823/http://www.aksiyon.com.tr:80/aksiyon/haber-5786-sultan-suleymana-kalan-dunya.html)
