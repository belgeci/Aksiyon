# Dört nala soygun

*Murat Aydın 1999.05.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Özellikle son yıllardaki ekonomik kriz, hayat şartlarının zorlaşması, geçim sıkıntısı, işsizlik, enflasyon ve pahalılık nedeniyle insanlar kurtuluşu şans oyunlarında aramaya başladı.
  </font>
 </div>
 <div id="newsText">
  <font class="detail-text">
   Bu ilgi sadece televizyonlardaki evaraba dağıtan şans karışık, eğlence soslu reyting programlarına has değil elbette. Milli Piyango, at yarışları, totoloto, kazı kazan gibi şans oyunlarının cirolarında son yıllarda patlama yaşanıyor. Piyango, toto ve ganyan bayilerinde elektrik, su faturası yatırır gibi kuyruklar oluşuyor. Hipodromlar tıklım tıklım. Devlet televizyonunun bir kanalı Sayısal Loto'ya, bir kanalı da at yarışlarına çalışıyor. Kamu kurumlarında, küçük işletmelerde, fabrikalarda toto ve ganyan oynamayıp piyango bileti almayana artık pek iyi gözle bakılmıyor. Kahvehaneler totocularla ganyancıların rekabet alanı oldu neredeyse.
   <br/>
   <br/>
   Aldığı maaşla karnını zor doyurabilen sabit gelirli kesim, çalışarak bir ev sahibi olmanın bile mümkün olmadığını düşünüyor. Ne yapsın 'umut fakirin ekmeği' işte, tek çare olarak şans oyunlarını görüyor vatandaş. Devlet izni ile resmi olarak oynanan talih oyunlarından 1996 yılında 78 trilyon lira hasılat elde edilirken, bu rakam 1998 yılında katlanarak 364 trilyon liraya ulaşmış. Belki çıkar diye bir hevesle alınan piyango biletinin ya da oynanan Spor Toto kuponunun ardı arkası gelmiyor. Altılı ganyanın cazibesi ise daha bir başka. Çoğu kişi zevk için yaptığını söylese de her hafta oynamaktan kendini bir türlü alamıyor. Giderek şans oyunları bağımlısı haline geliyor.
   <br/>
   <br/>
   Türkiye'de şans oyunlarını düzenleyen üç ayrı kurum var. Bunlar Milli Piyango İdaresi, Spor Toto Teşkilatı ve Türkiye Jokey Kulübü. Milli Piyango İdaresi piyango, hemen kazan ve Sayısal Loto'yu düzenliyor. Ülkemizde ilk organize edilmiş piyango uygulamaları Donanma Cemiyeti tarafından başlatılmış. Amaç ise bu cemiyetin gelişmesi için gerekli kaynağı sağlamak. Bu ilgi görünce, devlet tahvillerinin satışı için de piyango uygulamasına başlanmış. Osmanlı döneminde 1889 yılında düzenlenen ilk piyango çekilişinde büyük ikramiye olarak 15.500 kuruş verilmiş. Cumhuriyetin ilanından sonra, ülkenin hava savunma gücüne katkı sağlamak amacıyla 9 Ocak 1926 tarihli ve 710 sayılı kanunla, karşılığı nakit olarak ödenmek üzere piyango düzenleme hakkı "Türk Tayyare Cemiyeti"ne verilmiş. 1939 yılında ise Milli Piyango İdaresi kurulmuş. Piyango çekilişleri her ayın 9, 19, 29'uncu günlerinde yapılıyor. Yılbaşı başta olmak üzere yapılan özel çekilişlerde neredeyse milli bir seferberlik ilan edildiği için katılımcı ve ikramiye sayısı katlanıyor. Sayısal Loto ve hemen kazan oyunları da Milli Piyango tarafından düzenleniyor. Hemen kazan oyunu için halk arasında "kazı kazan" ya da "kazı kazıklan" tabiri kullanılıyor.
   <br/>
   <br/>
   Spor Toto Teşkilatı ise, futbol maçlarıyla ilgili tahminlere dayanan Spor Toto ve Spor Loto'yu düzenliyor. Fiyatı kupon sistemine göre hesaplanan Spor Toto ve Loto, futbol sezonu süresince maçların yapıldığı her hafta oynanıyor. Spor Toto 1960 yılından itibaren düzenlenmeye başlanmış. 1966 yılından itibaren de Spor Loto devreye sokulmuş.
   <br/>
   <br/>
   At yarışları ve ganyan oyunları ise Tarım Bakanlığı'na bağlı olarak Türkiye Jokey Kulübü tarafından organize ediliyor. Yarışlar İstanbul, Ankara, İzmir, Bursa ve Adana hipodromlarında yapılıyor. Ancak yarışlar TRT3 ve Kanal 6 televizyonları tarafından gösterildiği için Türkiye'nin her tarafından izlenebiliyor ve isteyen herkes ganyan oynayabiliyor. 10 günde bir çekilişi yapılan piyango ve haftada bir oynanan Spor Toto ve Loto'nun aksine, at yarışları haftada 6 gün düzenleniyor. Halkın at yarışlarına olan ilgisinin her geçen gün arttığını söyleyen Türkiye Jokey Kulübü Basın Müdürü Çetin Mete, mevcut hipodromların yetersiz kaldığını belirtiyor. Çetin Mete, "At yarışlarını Türkiye'nin geneline yaymaya çalışıyoruz. Bu amaçla Urfa, Gaziantep, Elazığ ve Konya'da yeni hipodromlar yapılıyor" diyor.
   <br/>
   <br/>
   Vatandaş kazanmak için devlet eliyle gerçekleştirilen bu şans oyunlarına umut bağlıyor, ancak sonuçta bu bol paralı işten kârlı çıkan yine devlet oluyor. İnsanların kısa yoldan köşeyi dönmek için para yatırdıkları talih oyunlarından, her yıl astronomik oranlarda hasılat elde ediliyor. Bu hasılatların yaklaşık yarısı katılımcılara ikramiye olarak dağıtılırken geri kalanı çeşitli devlet kuruluşları arasında bölüştürülüyor. Anlayacağınız devlet şans oyunu adı altında çaktırmadan halktan epey gizli vergi topluyor.
   <br/>
   <br/>
   Nitekim, 1998 yılında talih oyunları vasıtasıyla toplanan 364 trilyon liranın sadece 200 trilyon lirası oynayanlara ikramiye olarak geri dağıtılmış. 199798 sezonunda 40 hafta oynatılan Spor Toto'nun yıllık hasılatı 990 milyarın üzerinde. Spor Toto bu hasılatın 240 milyar lirasını ikramiye olarak dağıtmış. Piyango, hemen kazan ve Sayısal Loto'nun 1998 yılındaki toplam hasılatları ise, 110 trilyon lira civarında. Bunun yaklaşık 70 trilyon lirası ikramiye olarak dağıtılmış. Talih oyunları arasında en yüksek hasılat at yarışlarından elde ediliyor. Hipodromlar tabiri caizse darphane gibi para basıyorlar. Geçen yıl at yarışlarından 243 trilyon liranın üzerinde hasılat elde edilmiş. Ancak Jokey Kulübü bu hasılatın sadece 128 trilyon lirasını ikramiye olarak dağıtmış. Geri kalanı da devlet tarafından belirlenen kurumlara bölüştürülmüş.
   <br/>
   <br/>
   Milli Piyango'nun son yıllarda elde ettiği hasılatlara bakılınca aşağı yukarı enflasyona endeksli bir yükseliş görülüyor. Spor Toto ve Loto'nun 199798 sezonundaki hasılatında düşme olmuş, ancak daha sonra yine artmaya başlamış. Ganyandan elde edilen hasılatlar ise son yıllarda büyük bir artış gösteriyor. At yarışlarından elde edilen gelir 1992 yılında 1 trilyon lira civarında iken 6 yıl içinde 240 kat artarak 1998 yılında 243 trilyona yükselmiş. Türkiye Jokey Kulübü bu yıl 440 trilyon liranın üzerinde bir hasılat bekliyor. At yarışlarından günde ortalama 1 trilyon lira kazanılırken bunun 500 milyarı da aynı gün ganyan oynayanlara dağıtılıyor. Türkiye Jokey Kulübü Basın Müdürü Çetin Mete, at yarışlarının bacasız sanayi gibi çalışarak devlete büyük bir destek verdiğini ifade ediyor.
   <br/>
   <br/>
   Şans oyunlarından elde edilen hasılatların bir kısmı ikramiye olarak kazananlara dağıtıldıktan sonra arta kalan kısmı çeşitli fonlara aktarılıyor. Spor Toto'nun elde ettiği hasılatın yüzde 1'i Çocuk Esirgeme Kurumu'na, yüzde 10'u Kredi Yurtlar Kurumu'na, yüzde 5'i Başbakanlık Tanıtma Fonu'na, yüzde 20'si kulüp isim hakları için, yüzde 12'si bayi ve başbayi komisyonları için, yüzde 10'u Gençlik ve Spor Müdürlüğü hissesine, yüzde 1'i de Milli Olimpiyat Komitesi için kesiliyor.
   <br/>
   <br/>
   150 bin kişilik sektör
   <br/>
   <br/>
   Milli Piyango gelirlerinin yüzde 95'i savunma sanayiine aktarılırken geri kalan kısmı da Olimpiyat Komitesi'ne, Sosyal Hizmetler ve Çocuk Esirgeme Kurumu'na ve Tanıtma Fonu'na veriliyor.
   <br/>
   <br/>
   At yarışlarından elde edilen gelirden ikramiye olarak dağıtılandan arta kalan kısmının dağıtıldığı yerler ise şöyle: Savunma Sanayii Destekleme Fonu, Olimpiyat Fonu, Yüksek Öğretim Kredi Yurtlar Kurumu Fonu, Tanıtma Fonu, Belediye Eğlence Vergisi ve müessesenin kendi hissesi.
   <br/>
   <br/>
   Talih oyunları gerek elde ettikleri gelir gerekse katılımcı sayısı, bayi dağılımı, istihdam ettiği personel açısından bir çok sektörden daha büyük bir ekonomik hacme sahip. Milli Piyango'nun Türkiye genelinde 8 bin 293 Milli Piyango bayii, 3 bin 989 tane de Sayısal Loto bayii var. Spor Toto'nun bayi sayısı ise 3 bin 85 adet. At yarışlarının istihdam oranı da epey yüksek. Türkiye genelinde bin dört yüzün üzerinde ganyan bayii bulunuyor. Yaklaşık bin beş yüz kadar da at sahibi var. Ayrıca hipodromlarda görev yapan yaklaşık 2 bin personel bulunuyor. Teşkilat merkezlerinde görev yapan personel ve bayiliklerde çalışan insanlarla birlikte yaklaşık 150 bin kişinin talih oyunlarıyla ilgili alanlarda istihdam edildiği ifade ediliyor.
   <br/>
   <br/>
   Talih oyunlarını düzenleyen teşkilatlara ve bu sektörde çalışanlara bu yüklü paraları kazandıran hiç de azımsanamayacak geniş bir kitle var. Özellikle devlet dairelerinde ve fabrikalarda düşük ücretle çalışan sabit gelirli kesim şans oyunlarına abone. İşsizler ya çıkarsa umuduyla cüz'i de olsa sık sık para bağlıyorlar şans oyunlarına. Hatta bu oyunları tek umut kaynağı olarak görenler bile var aralarında. Ganyan bayiinde konuştuğumuz bir memur yaklaşık 120 milyon lira maaş aldığını, ister istemez atlara umut bağladığını ifade ediyor. Şans oyunlarına para yatıranların büyük bir kısmı iş olsun diye ya da zevk için para yatırdıklarını ifade ediyorlar. Hatta bir tanesi "Bana çıkmayacağını biliyorum ama almadan da edemiyorum" diyor.
   <br/>
   <br/>
   Ancak talih oyunlarının hitap ettiği belirli kesimler de var. Mesela Spor Toto ve Loto oynayanların büyük bir çoğunluğu futbol severlerden oluşuyor. Spor Toto Teşkilatı'ndan aldığımız bilgilere göre toto oynayanların üçte ikisi ilkokul düzeyinde eğitim alan 18  44 yaşları arasındaki insanlardan oluşuyor. Üniversite mezunu olanların oranı ise yüzde 13 civarında. Yine Spor Toto oynayanların yaklaşık yarısı maaş ya da ücret karşılığı çalışan sabit gelirli kesim. Spor Toto'nun hitap ettiği grup daha ziyade futbol meraklılarından, gençlerden ve de özellikle erkeklerden meydana geliyor. Spor Loto'yu da çoğunlukla futbol meraklıları, maddi durumu kötü olanlar, eğlence düşkünleri, kaderci insanlar, işsizler ve emekliler oynuyor. Diğer talih oyunları genellikle arada bir oynanırken özellikle ganyan oyununu alışkanlık haline getiren insanlar çoğunlukta. At yarışlarına hastalık derecesinde ilgi gösterenler bile var. Milli Piyango ve Sayısal Loto ise daha geniş bir kitleye hitap ediyor. Bu arada futbol maçlarına gidenlerin çoğu genellikle toto ve loto oynamıyor. Buna karşılık at yarışlarını izlemeye gidenlerin tamamına yakını ise aynı zamanda ganyan oyunlarına da katılıyor.
   <br/>
   <br/>
   At yarışlarında 10 bin liradan tutun da milyarlarca liraya kadar bahse girmek mümkün. Yani bahis miktarının üst limiti yok. Ancak ganyan oynayanların ortalama yüzde 70 kadarı bahis için 100 bin lira ile 5 milyon lira arasında para yatırıyor. Miktar yükseldikçe bahisçilerin sayısı azalıyor. Katılanların yüzde 1 kadarı 20 milyon liranın üstünde para yatırıyor.
   <br/>
   <br/>
   Bir milyon nal  topluyor
   <br/>
   <br/>
   Türkiye Jokey Kulübü'nden aldığımız bilgilere göre belirli aralıklarla da olsa altılı ganyan oynayan ortalama bir milyon insan var. Spor Toto ve Loto'da ise kuponlarda şahıs isimleri yer almadığı ve bir kolonda birden fazla tahmin yapma imkanı olduğu için iştirakçi sayısını belirlemenin zor olduğu belirtiliyor. Ancak yaklaşık 700 bin kadar insanın devamlı olmasa da belirli aralıklarla bu oyunlarda şanslarını aradıkları tahmin ediliyor. 199798 sezonunda yaklaşık 54 milyon kolon Spor Toto oynanmış. Milli Piyango İdaresi'nden aldığımız bilgilere göre, 1998 yılında 79 milyon 182 bin adet piyango bileti, 194 milyon 876 bin kadar da hemen kazan kartı satılmış.
   <br/>
   <br/>
   Devlet tarafından gerçekleştirilen şans oyunlarının toplum üzerinde psikolojik, sosyolojik hatta ekonomik bir çok yansıması oluyor. Özellikle alışkanlık yapma özelliği bulunan ganyan ve toto gibi oyunların psikolojik etkileri çok fazla. Bağımlılık halini alan bu oyunların bir hastalık olduğunu ve tedavi edilmesi gerektiğini söyleyen Alman Hastanesi Bağımlılık Merkezi Danışmanı Jale Kerimol, kumarhanelerin kapanmasının kumar bağımlılarını engellemediğini, masum gibi görünen toto, loto, at yarışları ve kahvehanelerde oynanan oyunların da bağımlılığa neden olabildiğini belirtiyor ve "Çoğu kere masum ve eğlence amacıyla başlayan bazı oyunlar, zamanla hastalığa yol açabiliyor" diyor. Ortada para olması nedeniyle kumar bağımlılığının en zor tedavi edilen hastalıklardan biri olduğunu söyleyen Kerimol uzman olarak şu yorumu yapıyor: "Bu oyunları bağımlılık haline getiren insanlar romantiktirler. Fantezileri ve beklentileri çok büyüktür. Her zaman en büyük kazancın peşinde koşarlar. Kazandıkları miktar ne olursa olsun bu onları tatmin etmez. Kazandıkları paraları da daha çoğunu kazanmak için kapital olarak kullanırlar."
   <br/>
   <br/>
   At yarışı, Spor Toto ve Loto oynayanların arasında çok sayıda kumar bağımlısı haline gelmiş insan olduğuna dikkat çeken Kerimol, bu insanların zamanla maddi ve manevi açıdan tükenmeye başladıklarını söylüyor: "Kumar bağımlısının nerede duracağı belli değildir. Tükenmeye başladıkça bu durum onu suç işlemeye itecektir. Önce küçük hırsızlık gibi vakalara başvurur bu insanlar. Kendini bu hastalıktan kurtaramazsa illegal örgütlerle işbirliği yapmaya hatta intihara kadar sürüklenebilir."
   <br/>
   <br/>
   Oyunlar ruhsal bozukluk başlatıyor
   <br/>
   <br/>
   Bu oyunları hastalık derecesinde alışkanlık haline getirenler kendilerine olan güvenlerini kaybediyorlar ve kişisel bozukluk problemleriyle karşılaşıyorlar. Uzmanlar kumar bağımlılığının yaşanan aşırı heyecan ve hayal kırıklıkları nedeniyle vücudun kimyasal dengesini de bozduğunu söylüyorlar. Bir kumar bağımlısı kumar oynamak isteyip de oynayamadığı zaman terleme, titreme, hatta kusma gibi rahatsızlıklarla karşı karşıya kalabiliyor. Oynadıkları oyunları hayatının odak noktası haline getiren aşırı bağımlılar bile var. Bunlar zamanlarının tamamını ve ellerine geçen bütün parayı kumara harcıyorlar. Bu nedenle kendilerini talih oyunlarına kaptıran kumar bağımlıları sadece kendilerine zarar vermekle kalmıyor, başta eşleri ve çocukları olmak üzere etrafındaki insanlar için de büyük bir problem teşkil ediyorlar.
   <br/>
   <br/>
   Bu oyunları alışkanlık haline getiren insanların sayısı bir hayli kabarık olduğu için bunun sosyal yansımaları bir hayli fazla oluyor. Mesela aile içi problemler, kavgalar ve boşanma davaları artıyor. Kendini bu oyunlara kaptıran insanlar borçlarını arka plana ittikleri için borçlar zamanında ödenmiyor, çekler karşılıksız çıkıyor, senetler geri dönüyor. Parasını kumara yatıran sabit gelirli memur kesimi çareyi rüşvete başvurmakta buluyor. Hırsızlık hadiseleri çoğalıyor, kredi kartı sahtekârlıkları artıyor ve krediler ödenmediği için bir çok kişinin kredi kartları iptal ediliyor. Esnaf borçlarını bir süre geciktirmek için iflas beyanında bulunuyor. Bütün bu olaylar zaten iş yükü çok olan adliyelerdeki dosya sayısını yükseltiyor.
   <br/>
   <br/>
   İnsanlar kendilerini şans oyunlarına kaptırıp kısa yoldan köşe dönmeyi amaçladıkları için toplumda üretkenliğin yerini tembellik ve beleşçilik almaya başlıyor. Elbette bu da ülke ekonomisini olumsuz yönde etkiliyor. Bu örnekleri daha da çoğaltmak mümkün. Devletin talih oyunları vasıtasıyla bir taraftan gelir elde ederken diğer taraftan kumarı kontrol altında tutmak istediği belirtiliyor. Ancak psikolojik, sosyal ve ekonomik tahribatı pek hesap edilmediği için bu yoldan ülkenin kaybı, kazancını kat kat geçiyor.
   <br/>
   <br/>
   Türkiye'de alkol ve uyuşturucu konusunda bilinçlendirme yapılıyor, ancak aynı çalışma belki daha zararlı bir toplumsal problem olmasına rağmen kumar konusunda yok. Alkol ve uyuşturucu gibi kumarın bağımlılık yaptığının anlatılması ve özellikle 18 yaşından küçüklerin bu oyunlardan uzak tutulması gerektiğini söyleyen Jale Kerimol, ayrıca bağımlıları tedavi etmek için rehabilitasyon merkezlerinin kurulmasının da şart olduğunu ifade ediyor.
   <br/>
   <br/>
   Toplumda bu kadar yaygın olan şans oyunları aslında dini açıdan da sakıncalı. İslam dinine göre bu gibi oyunlar kumar kapsamında değerlendirildiği için haram olarak kabul ediliyor. Dinimize göre bu oyunları devamlı oynamak yasak olduğu gibi bir defa oynamak da aynı yasak kapsamında ele alınıyor. Kumar ve talih oyunları konusunda diğer semavi dinlerin yaklaşımları pek farklı değil. Türkiye Hahambaşılığı'nın konuyla ilgili değerlendirmesi ise şöyle; "Musevi dinine göre talih oyunları ile amatörce ilgilenilmesinde bir sakınca yoktur. Ancak geçimini temin etmek amacıyla kumar oyunlarını alışkanlık haline getirmek dinimizce caiz değildir." İslamda ve Musevilikte olduğu gibi Hıristiyanlıkta da bu oyunlar günah olarak değerlendiriliyor.
   <br/>
   <br/>
   Bu arada "bu ne perhiz bu ne lahana turşusu" dedirtecek cinsten çelişkiler de yaşanıyor. Dinen caiz olmamasına rağmen bir çok insan bilet çekerken ya da kupon doldururken "bismillah" diyor. Bunun çok yanlış bir davranış olduğunu söyleyen din uzmanları, "Nasıl haram olan içki içilirken besmele çekilmezse bu oyunlarda da besmele çekmek günahı daha da artırır" diyorlar.
   <br/>
   <br/>
   Yetkililer özellikle ekonomik kriz dönemlerinde şans oyunlarına olan rağbetin arttığına ve buralara bir umut kapısı olarak bakıldığına dikkat çekiyorlar. Hatta kumarhaneler kapatıldıktan sonra kumar alışkanlığı olanların bu oyunlara yöneldikleri söyleniyor. Aslına bakılırsa masum gibi görünen bu talih oyunları nedeniyle insanlar çalışarak alınteriyle kazanmak yerine kısa yoldan köşe dönme hayallerine kapılıyorlar. Bu umudun ardına takılıp hayal kırıklığına uğrayan insanlarda bir süre sonra psikolojik rahatsızlıklar başgösteriyor. "Bu oyunlara verdiğim parayı biriktirseydim şimdiye kadar ihya olmuştum" diyen bir çok şans sevdalısı var. "Dimyat'a pirince giderken evdeki bulgurdan olmak" misali, boş bir umut uğruna eldeavuçta birşey kalmıyor. Peki bu işten kazanan yok mu? Bir kere bu işten en kazançlı çıkan devlet. Elbette kazanan şanslılar da var ama alınteri olmadan kazanılan, üstüne üstlük kaybedenlerin ahı üstünde olan paranın hayrı da olmuyor. Zira bir çok 'talihli'nin parayı aldıktan sonra içine düştüğü talihsizlikler de ortada.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5093-26-dort-nala-soygun.html), [web.archive.org (arşiv bağlantısı)](http://web.archive.org/web/20130529001335/http://www.aksiyon.com.tr:80/aksiyon/haber-5093-26-dort-nala-soygun.html)
