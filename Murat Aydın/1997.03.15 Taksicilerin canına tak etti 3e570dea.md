# Taksicilerin canına tak etti

*Murat Aydın 1997.03.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gece işe çıkan çocuklarına her zaman "aman dikkat edin, şüphelendiğiniz kişileri taksiye almayın" diye nasihat ediyordu Halil Tuna. Yaşı 60'a yaklaşmıştı.
  </font>
 </div>
 <div id="newsText">
  <font class="detail-text">
   Ama pazar günleri çocuklar dinlensin diye kendisi çalışıyordu. Günlerden pazardı yine. Besmele çekip geçti direksiyona. Gün boyunca taşıdı insanları. Akşam olmuştu. Bir hayli de yorulmuştu. Bir iki tur atıp eve dönecekti. 1718 yaşlarında masum yüzlü iki genç el ettiler. Yılların verdiği tecrübeyle çocuklarına dediği gibi tipini beğenmediği, şüpheli gördüğü şahısları arabasına almıyordu pek. Hem daha dün öldürülen taksici de aklından çıkmıyordu. Ama bu gençlerden kendisine zarar gelmeyeceğini düşünüp, aldı...
   <br/>
   <br/>
   Taksiciler bir gün önce kaybettikleri meslektaşları Sebahattin Salamış' ın kanı kurumadan Halil Tuna'nın da öldürüldüğünü öğrenince iyice çileden çıktılar. İnsan seline dönüşen kalabalık cenaze namazları şoförlerin sessiz mitinglerine dönüştü adeta. Kilometreler boyu yollarda sıralanan taksiler sarı öfkeyi haykırıyordu. Vatandaşlar da katılıyordu taksicilerin acısına: "Ne günahı var bu insanların?" İstanbul Otomobilciler Esnaf Odası'nın yaptığı açıklamada bugüne kadar toplam 24 taksicinin oldürüldüğü belirtiliyor. Son 15 ay içinde tam 14 taksici öldürüldü. Bu cinayetlerin 10 tanesi sadece İstanbul'da gerçekleştirildi. Genelde aynı metodla gecenin bir vaktinde, ıssız bir yerde ve direksiyon başında. Can güvenliği diye bir şey kalmamıştı artık. Kim garanti verebilirdi ki  hain bir el tarafından  kendilerinin de diğer arkadaşları gibi ıssız bir yerde öldürülmeyeceklerini. Ekmeklerini kazanırken, psikolojik dengelerini yitirme sınırına gelmişlerdi bütün taksiciler; "taksi" diyen, el kaldıran herkesi cellat bilecek kadar.
   <br/>
   <br/>
   Para için mi öldürüyorlar?
   <br/>
   <br/>
   Bu insafsız cinayetlere hiç bir anlam veremiyor taksiciler. "Bir taksicinin cebinde 5 milyon, bilemedin en fazla 10 milyon lira para olur" diyen bir şoför bu para için meslektaşlarının öldürülmesini anlayamadıklarını belirtiyor. En son öldürülen 8 çocuklu Halil Tuna'nın cebindeki 6 milyon lira, bir de arabanın teybi alındı. Şimdiye kadar işlenen cinayetler incelendiğinde genellikle gasp amaçlı yapıldığı gözleniyor. Gaspçılar arkalarında şahit bırakmamak için taksicileri öldürüyorlar. Emniyet yetkililerinin yaptıkları açıklamaya göre bu insanlar 18 35 yaş arasında, uyuşturucu hap kullananan psikopat tipler. İstanbul Otomobilciler Esnaf Odası tarafından farklı bir açıklama yapılarak  bu olayların artık basit bir gasp olayı olmadığı belirtiliyor: "Hunharca işlenen bu cinayetlerin bazılarında meslektaşlarımızın ceplerindeki paralara ve diğer ziynet eşyalarına el sürülmediği görülmektedir. Bu nedenle devletimizin tüm güvenlik birimlerinin konuya çok daha geniş çapta yaklaşmaları gerekmektedir. Bu katliam basit bir cinayet, basit bir soygun olayı değildir. Devlet tarafından korunmak, can güvenliği için bütün hukuki ve teknik tedbirlerin alınması gece gündüz canıyla, malıyla hizmet veren şoför esnafının da hakkıdır."
   <br/>
   <br/>
   Bu gibi olayların özellikle taksicilere yönelik olmasında taksicilerin güvenliğinin sağlanamamasının büyük bir etkisi var.  Direksiyon başında olduklarından hareket etme imkanları yok. Yanlarında silah bile taşısalar bu nedenle kendilerini savunma fırsatları olmuyor. Bir çok taksici, bu gibi durumlarda kendilerini korumak için bıçak, tornavida, sopa taşıyor. Gaz tabancası ve ruhsatlı silah bulunduranlar da var. Ancak direksiyon başında olunca bunların hiç biri işe yaramıyor.
   <br/>
   <br/>
   Güvenlik sistemi şart
   <br/>
   <br/>
   Son günlerde yaşanan üzücü olaylar taksicilerinin hiç bir can güvenliklerinin olmadığını açıkça gözler önüne serdi. Bir güvenlik sisteminin kurulamayışı yeni cinayetlere davetiye çıkarıyor. Yarım yamalak işleyen bir telsiz sistemi var ancak çoğu zaman irtibat kurmakta zorlandıklarını belirtiyor taksiciler. Güvenlik için birtakım yeni teklifler de yok değil. Hangisinin uygulanacağı hususunda taksiciler bir türlü anlaşamıyorlar. Şöförler Odası tehlike anında taksinin tepesinde ışık yanmasını sağlayan bir sistem teklif ederken bazı şoförler Amerika'da uygulanan kabin sisteminin burada da  tatbik edilmesini istiyorlar. Silah ruhsatı verilmesi teklifine ise bir taksici "Biz efendi insanlarız, silah bize yakışmaz" diyor. Tekliflerden biri de ticari taksilerin güvenlik ihtiyacına göre fabrikalarda dizayn edilerek satılması. Şoförler Odası taksi duraklarının sayısının artırılmasını isterken taksilerin bu duraklarda yolcu indirip bindirmesi halinde olayların azalacağını düşünüyor.
   <br/>
   <br/>
   Avrupa'da taksicinin canı kıymetli
   <br/>
   <br/>
   Avrupa ve Amerika'da taksiciler için sıkı bir güvenlik sistemi kurulmuş. Bu nedenle taksicilere yönelik cinayetlere fazla rastlanmıyor. Avusturya'da taksicilik yapan Mustafa Çatalbaş taksicilerin çok gelişmiş  merkezi bir santral sistemine bağlı olduklarını söylüyor: "Taksiciler telsizle bu santrale bağlanıyorlar. Santral sadece güvenlik hizmeti için kullanılmıyor.  Müşteriler de santral vasıtasıyla en yakın taksiye ulaşabiliyorlar. Aynı zamanda bu cihazın bir alarm sistemi var. Şoför  küçük bir hareketiyle  düğmeye bastığında santral alarmı alıyor ve polis haberdar ediliyor." Mustafa Çatalbaş Türkiye'de büyük şehirlerde bu sistemin uygulanabileceğini, taksicilerin ayrı bir merkez kurarak bu santral sistemini hayata geçirebileceklerini belirtiyor.
   <br/>
   <br/>
   Almanya'da da Avusturya'dakine benzer bir sistem var. Taksilerde iki emniyet düğmesi bulunuyor. Biri aracın alarm vermesini sağlarken diğeri merkeze uyarı iletiyor. Fransa'da müşterilerin oturduğu koltuklara elektrik sistemi yerleştirilmiş. Herhangi bir saldırıda şoför düğmeye basıp saldırganı etkisiz hale getirebiliyor. İngiltere'de sinyal sisteminin yanında bir de kabin sistemi bulunuyor. Şoförün bulunduğu bölüm kabin sistemiyle ayrılmış. Amerika bu tür olayların en çok görüldüğü ülkelerden biri. Bu nedenle taksinin müşteri bölümü kabin sistemiyle tamamen şoför bölümünden ayrılmış. Ancak kabin siteminin uygulandığı ülkelerde ticari taksi olarak kullanılan arabalar daha büyük ve sağlam olduğu için bu sisteme elverişli. Mustafa Çatalbaş Türkiye'deki arabaların altyapısının böyle bir kabin sistemi için müsait olmadığını söylüyor.
   <br/>
   <br/>
   Kimseden fayda yok
   <br/>
   <br/>
   Taksiciler Şoförler Esnaf Odası'na üyeler ve buradan sertifika almak zorundalar. Cemiyet dedikleri Şöförler Odası'nın kendilerine hiç bir yardımları dokunmadığını, sadece sertifika için para istediğini söylüyorlar. Ticari taksilerde bir güvenlik sisteminin kurulamamasının en büyük sebebi de sadece taksicilerin bağlı olduğu bir örgütün bulunmaması. Avrupa'da bir çok ülkede uygulandığı gibi taksicilerin ayrı bir merkez kurarak santral vasıtasıyla iletişim kurmaları gerekiyor.
   <br/>
   <br/>
   Bu tedbirler tartışıladursun bir yandan da hayat devam ediyor. Canları  pahasına da olsa bir çok taksici geçimini sağlamak için   geceleri çalışmak zorunda. Bu nedenle çok dikkatli olmaları gerekiyor. Tecrübeli taksiciler şüphelendikleri şahısları arabalarına almadıklarını veya  bindirdikleri insana sorular sorup mantıksız cevap aldıkları takdirde şehir içinde indirdiklerini söylüyorlar.
   <br/>
   <br/>
   Ekmek teknesi diye tabir ettikleri sarı taksileriyle 24 saat halka hizmet veren taksiciler canlarını dişlerine takarak çalışmaya devam ediyorlar. Ancak bir kısmı "ben canımı yolda bulmadım" diyerek zor durumda kalmadıkça geceleri çalışmayacaklarını söylüyor. Bir zamanlar Amerika'da yaşandığını duyduğumuzda hayret ettiğimiz bu tür olaylar artık ülkemizde de sıkça yaşanıyor.  Gasplar, cinayetler, tecavüzler her gün rutin haberler haline geldi. Galiba, sivrisinekle uğraşma kabilinden olan taksilere güvenlik sistemleri düşünmek yerine, bataklığa yönelip "katil adaylarına" önce kaybettiği ahlaki ve insani mesuliyeti tekrar kazandırmak, hemen ardından, onları, taksicinin cebindeki birkaç milyon liraya ihtiyaç duymayacak hale getirmek gerekiyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2360-taksicilerin-canina-tak-etti.html), [web.archive.org (arşiv bağlantısı)](http://web.archive.org/web/20120323184213/http://www.aksiyon.com.tr:80/aksiyon/haber-2360-taksicilerin-canina-tak-etti.html)
