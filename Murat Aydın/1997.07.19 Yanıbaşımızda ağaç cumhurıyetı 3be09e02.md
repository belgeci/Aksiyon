# Yanıbaşımızda ağaç cumhurıyetı

*Murat Aydın 1997.07.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul'da yaşayıp da Belgrat Ormanları'na gitmeyeniniz var mı bilmiyorum. 15 milyon insanın soluk alıp verdiği havayı adeta bir akciğer gibi temizleyen bu harika ormanları görmediğinizi söylemeyin sakın.
  </font>
 </div>
 <div id="newsText">
  <font class="detail-text">
   İstanbul'un içinde ama bu devasa kentin her türlü sorunundan, trafiğinden, gürültüsünden, kalabalığından ve bunaltıcı sıcağından uzak  harikalar diyarı bir yer burası. Belgrat Ormanları'nın hemen bitişiğinde ise isminden pek çok kimsenin bir şey anlamadığı Atatürk Arboretumu var. Merak edip şöyle bir içeri doğru bakacak olsanız kendinizi cennet kapısında zannetmeniz işten bile değil.
   <br/>
   <br/>
   Yeşilin yüzlerce tonu değil aynı zamanda ağacın da binbir çeşidi var Atatürk Arboretumu'nda. Dünyanın hemen bir çok yerinden 1500'ü aşkın ağaç bir arada; birbirinden güzel tam binbeşyüz çeşit ağaç. Canlı bir ağaç müzesi adeta.  Hem de renkleri sadece yeşille sınırlı değil. Kırmızı, sarı, mavi renkli yaprakları var bazı ağaçların. Sonradan yapılmış olsa da doğalından hiç farkı olmayan üç de göl var. Gölün içindeki çiçek açmış nilüferler ve süzülen ördeklerin oluşturduğu ahengi başka yerde bulmak mümkün değil. Arboretum'un peyzaj düzenlemesi, gören her insanı özendiriyor. Burayı gezen herkes evinin bahçesine, varsa çiftliğine böyle bir görünüm kazandırabilmek için daha oradayken kolları sıvıyor.
   <br/>
   <br/>
   Bu cumhuriyetin ağaçları kayıtlı
   <br/>
   <br/>
   Sıradan bir bahçe veya normal bir orman değil arboretum. Halkı bitkilerden oluşan bir ağaç cumhuriyeti bile denebilir. Çünkü burada her ağacın bir hüviyeti var. Bütün ağaçların üzerindeki etiketlerde kimlikleri yazılı. İsmi, asıl vatanı, dikiliş yani doğum tarihi, dikildiği yer, başına gelen olaylar, geçirdiği hastalıklar, kaç yaşında olduğu  gibi bilgilerin hepsi kayıt altına alınıyor. Ağaçlar kuruduğunda ölen insanlar gibi kayıttan düşülüyor. Ölenler olsa da yeni dikilenlerle birlikte nüfusu her gün çoğalıyor bu cumhuriyetin. Sadece nüfusu artmakla kalmıyor 1500'ü aşan ağaç çeşidi de çoğalıyor devamlı. İşte dünyanın değişik yerlerinden getirilen ağaçlardan bazıları: Maymun tırmanmaz ağacının vatanı Şili, orijinal adı atropurpurea olan akağaç  Japonya'dan getirilmiş. Amerika'dan lale ağacı var. Bir de peruka çalısı adında bir ağaç var ki kırmızıpembe arası rengi ve  incecik tüyleriyle görenleri hayran bırakıyor. İstanbul iklim olarak bir çok değişik ağacın yetişmesine müsait ancak bazı tipik iklimlerde yetişen ağaçlar buraya ayak uyduramıyorlar.
   <br/>
   <br/>
   Cennetten bir köşe
   <br/>
   <br/>
   Böyle güzel bir yerde görev yapmanın nasıl bir duygu olduğunu Atatürk Arboretumu İşletme Şefi Selma Şengönül bakın nasıl anlatıyor: "Bu duyguyu tarif etmek gerçekten zor. Yaşanmayınca anlaşılamaz. İnsan her gün doğanın değiştiğini görmenin hazzını yaşıyor burada. Adeta cennetten bir köşe. Bir arkadaşım bana 'sen istediğin kadar sevap kazan, öteki dünyada cennete gidemezsin, çünkü hakkını burada kullandın' demişti. Burada çalışmaya başlamadan önce sonbaharları hiç sevmezdim, hep hüzünlü bir mevsim gibi gelirdi. Şimdi ise ayrı bir zevk alıyorum. Çünkü burası sonbaharda da çok güzel. Bazı ağaçların yaprakları sararıyor ama bir kısmı yemyeşil kalıyor. Burada mevsimlerin akışını görmek, ağaçlardaki farklılaşmayı izlemek bambaşka bir şey."
   <br/>
   <br/>
   Belli bir sisteme göre idare edilmesi ve ağaçların kayıtlı olması arboretumları diğer ormanlardan ayırıyor. Ülkemizde Atatürk Arboretumu'ndan başka Erozyon Dede Hayrettin Karaca'nın kendi özel çabalarıyla oluşturduğu özel bir arboretumu var. Çevre Bakanlığı da Köyceğiz'de bir arboretum kurmak için çalışmalara devam ediyor. Şimdilik sayıları 45'i geçmiyor ancak arboretumlar Türkiye'de gittikçe ilgi çekiyor.
   <br/>
   <br/>
   Araştırma ve gözlem amacıyla oluşturulan arboretumların dünyadaki tarihi yüzyıllar öncesine dayanıyor. Türkiye'de ilk defa oluşturulan İstanbul Atatürk Arboretumu ise 1949 yılında Prof. Dr. Halil Kaycık'ın öncülüğünde kurulmuş. Şu anda 48 yaşında olan Arboretum idari olarak Orman Genel Müdürlüğü'ne bağlı. Bilimsel bakımdan İstanbul Üniversitesi  Orman Fakültesi'nin gözetiminde. Fakülte öğrencileri için bir nevi canlı labaratuvar görevi yapıyor. Orjini ve yaşları belli, her biri doğru ve dikkatli bir şekilde biraraya getirilmiş olan çoğunluğu ağaç ve diğer odunsu bitki taksonlarının uygun seçilmiş alanlarda yetiştirilip sergilendiği tabiat parçaları.
   <br/>
   <br/>
   Başka bir açıdan bakıldığında arboretumlar eğitim ve bilimsel yanları ağır basan bilgi, emek ve sabırla meydana getirilmiş birer canlı bitki müzeleri olarak tanımlanabilir. Arboretumların bilimsel araştırma merkezi olma yanında değişik fonksiyonları da var. İlk öğretimden üniversite düzeyine kadar öğrencilere ve çevre halkına bitkiler hakkında bilgi vermek, onları yetiştirme alanlarında tanıtmak ve çevre koruma bilincinin gelişmesine katkıda bulunmak. Bunun yanında dünyanın dört bir tarafındaki  değişik bitkileri iklimin müsaade ettiği oranda bir araya toplayarak uzun ve pahalı seyahatlere gerek kalmadan insanlara tanıtmak ve bunların içinden süsleme değeri olanları seçme imkanı sağlamak, nesli kaybolma tehlikesi altında bulunanları koruma altına almak, yabancı orjinli türlerin ülkemize uygunluğu konusunda çalışmalar yapmak Atatürk Arboretumu'nun görevleri arasında sayılıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2797-34-yanibasimizda-agac-cumhuriyeti.html), [web.archive.org (arşiv bağlantısı)](http://web.archive.org/web/20121218053051/http://www.aksiyon.com.tr:80/aksiyon/haber-2797-34-yanibasimizda-agac-cumhuriyeti.html)
