# Muhalefette erkek, ıktıdarda ürkek

*Murat Aydın 2000.01.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Siyasal partilerin temel hedefleri iktidar olmaktır. Ancak bu iktidar aynı zamanda partilerin imtihan yeridir de. Özellikle belirli bir misyona sahip partiler için iktidar "Türk'ün eteşle imtihanı" gibi bir şeydir.
  </font>
 </div>
 <div id="newsText">
  <font class="detail-text">
   Çünkü partilerin üstlendikleri misyonu iktidarda sürdürebilmeleri Türkiye gibi ülkelerde pek kolay değildir. Refahyol koalisyonu RP için acı bir tecrübe oldu. Şu sıralar MHP, iktidar imtihanının ateşinde kavruluyor.
   <br/>
   <br/>
   Seçimlerden ikinci büyük parti olarak çıktıktan sonra koalisyon ortağı olarak iktidar partisi olan MHP, ilk sınavını başörtüsü konusunda verdi. Seçim propagandasını PKK, başörtüsü, imamhatip ve Kur'an kursları üzerine oturtan MHP'nin sloganı "Oyunu ürkeğe değil erkeğe ver" şeklindeydi. Başörtüsüyle halkın karşısına geçip oy alarak seçilen bayan milletvekili partinin isteğiyle ilk günden başını açtı. Kur'an kurslarının kapısına kilit vuran yasa da MHP'li milletvekillerinin imzalarıyla geçti. Son olarak MHP lideri Devlet Bahçeli'nin liderler zirvesinde Abdullah Öcalan'ın idamının ertelenmesi kararına imza atması tartışmayı iyice alevlendirdi.
   <br/>
   <br/>
   FP'liler Refahyolu unuttu mu?
   <br/>
   <br/>
   Şimdilerde MHP'yi muhalefetteyken söylediklerini unutup misyonuna ters hareket etmekle suçlayan FP'liler Refahyol dönemini unutmuşa benziyorlar. Kapatılan Refah Partisi'nin lideri Necmettin Erbakan, muhalefetteyken olağanüstü hal ve Çekiç Güç'e karşı çıkıyor, İsrail'le sürdürülen ilişkileri topa tutuyordu. "Güneydoğu sorununun çözümü, Çekiç Güç'ün gönderilmesi ve olağanüstü halin kaldırılmasından geçer" sözleri iktidar olunca unutuldu. İsrail'le ilişkiler Refahyol koalisyonunda da hiç aksamadan devam etti. Üstelik önemli bir de antlaşma yapıldı. Erbakan, başbakan olarak Kur'an kursları ve imamhatiplerin sonunu hazırlayan 28 Şubat kararlarının altına imza attı. İnsanlar başörtüsünün serbest bırakılmasını beklerken uygulanmayan kılık kıyafet düzenlemeleri devreye sokuldu.
   <br/>
   <br/>
   Uyumlu tavrıyla koalisyonların vazgeçilmez ortağı haline gelen ANAP ve Mesut Yılmaz'ın durumu da pek farklı değil. Yılmaz, 95 seçimlerinde "ANAP, düşünce ve fikir özgürlüğünün gelişmesi için en geniş çaplı Anayasal ve yasal düzenlemelere gidecektir", "Düşünce özgürlüğünün önündeki tüm engeller kalkacaktır", "Demokrasiyi güçlendiren, ona itibar kazandıran en önemli kurum şüphesiz ki, TBMM'dir" dedi. Ancak 28 Şubat sürecindeki tavrı önceden söyledikleriyle taban tabana zıttı. Bu dönemde ANAP, 8 yıllık eğitim ve imamhatipler konusunda kendi hazırladığı tasararının arkasında durmayıp imamhatipleri ve Kur'an kurslarını fiilen bitiren yasayı savundu.
   <br/>
   <br/>
   CHP ceza çekiyor
   <br/>
   <br/>
   Başbakan Bülent Ecevit ise köklü bir değişim geçirdi. Geçtiğimiz aylarda tahkim yasasını savunurken "Bu anlayış geçmişte de Hilton Oteline, köprüye karşı çıkmıştı. Televizyona karşı çıkmıştı. Sonra renkli televizyona ve çok kanallı televizyona karşı çıktılar. Üstelik bunu devrimcilik adına, solculuk adına yapmışlardı. Oysa komünist Çin bile artık tahkimi kabul ediyor" demişti. Oysa 70'li yıllarda bütün bunlara karşı çıkanların başında Bülent Ecevit yer alıyordu.
   <br/>
   <br/>
   DYP, eski patronundan kalan "dün dündür bugün bugündür" felsefesini sürdürüyor. DYP muhalefette demokrat tavır sergilerken iktidar dönemlerinde demokrasi programını askıya alıyor. Son olarak MHP'nin yumuşak karnı haline gelen APO'nun idamını ertelemesi olayında DYP idam taraftarı bir tutum sergilemeye başladı.
   <br/>
   <br/>
   18 Nisan seçimlerinde barajın altında kalarak Meclise giremeyen CHP belki de "muhalefette başka iktidarda başka" davranmanın cezasını çekiyor şimdi. Çünkü SHP ve onun devamı CHP'nin DYP ile kurduğu koalisyonlarda "sosyal demokrat" renk hiç farkedilmiyordu. "Sosyal adalet, eşit gelir dağılımı, insan hakları" sloganlarıyla seçilip koalisyon ortağı olan bu partiler döneminde değişen hiç bir şey olmadı. Sol bir partinin en çok üzerinde durduğu insan hakları ihlalleri o dönemde doruğa ulaştı. En çok karşı çıkan parti olmasına rağmen olağanüstü hal ve Çekiç Güç'ün süreleri her dönemde olağan bir şekilde uzatıldı. 1991 seçimlerinde Meclis'e taşıdığı HEP milletvekillerinin dokunulmazlıklarının kaldırılmasına ve karga tulumba atılmalarına göz yumdu.
   <br/>
   <br/>
   Partiler muhalefette gerçekçi değil
   <br/>
   <br/>
   Çok partili hayata geçişten bu yana partilerin muhalefetteki söylemleri ile iktidardaki uygulamaları arasında önemli farklılıklar olduğunu söyleyen Marmara Üniversitesi öğretim üyesi Doç. Dr. Nihal İncioğlu "Bunun en önemli nedeni siyasal mücadelenin partilerin önerdikleri politikalar bazında değil, kollamacılık ve popülizm bazında bol demagoji ile yürütülegelmiş olmasıdır" diyor. Parti sisteminin parçalandığı ve hiç bir partinin tek başına iktidar olma umudunun olmadığı dönemlerde sorumluluktan uzak gerçekçi olmayan politika yapma biçiminin arttığına dikkat çeken Siyaset Bilimi Uzmanı Doç. İncioğlu, bu durumun muhalefette ve iktidarda farklı davranmayı beraberinde getirdiğini belirtiyor.
   <br/>
   <br/>
   "Günümüz dünyasında siyasal partileri zorlayan daha önemli gelişmeler sözkonusudur" diyen İncioğlu, bu gelişmelerin siyasi sisteme etkisini şöyle anlatıyor: "Küreselleşme süreci ve bölgesel birlikler tüm ülkelerde siyasal iktidarların hareket alanını sınırlamaktadır. Egemenliğin bir bölümünün ulusüstü kuruluşlara devredilmesi, ulusdevlet çerçevesi içinde doğan ve gelişen siyasal partileri zorlamaktadır. Sorun özellikle aşırı sağdan gelip merkez sağdaki boşluğu doldurmaya yönelen FP ve MHP gibi partiler iktidar ortağı olduğunda ortaya çıkmaktadır. Tek başına iktidara gelme beklentisi olmayan bu partilerin muhalefette iken, küresel ve ulusal sınırlamalar yokmuş gibi, kitlelerin duygularına hitap eden ve zaman zaman gerçeklikten uzak vaadlerde bulunmaları oy desteğini artırmakta, ancak koalisyon ortağı olarak iktidara geldiklerinde zor durumda kalmaktadırlar" diyor.
   <br/>
   <br/>
   MGK hesaba katılmıyor
   <br/>
   <br/>
   Türkiye'de çok partili hayatın 50 yıl gibi kısa bir tarihi var. Buna her on yılda bir partilerin kapatılması eklenince Türk siyasetinin köklü bir geleneğe sahip olmadığı ortaya çıkıyor. Dokuz Eylül Üniversitesi Siyaset Bilimi öğretim üyesi Doç. Dr. Emin Köktaş "Partilerin köklü bir geleneği olmadığı için iktidara geldiklerinde ilkelerinde ısrar edemiyorlar. Ortam uygun olduğu zaman istedikleri tavrı koyarken konjonktür değişince geri adım atabiliyorlar" diyor. Partilerin muhalefetteyken seçim kazanmak için popülist politika yaptıklarını, iktidara geldikleri zaman gerçeklerle karşılaşıp farklı hareket etmek zorunda kaldıklarını söyleyen Doç. Köktaş, "Partiler ciddi ve gerçekçi programlar yapmıyor. Bütün partilerin programları aynı basmakalıp cümlelerden oluşuyor. Bu nedenle günlük hareket ediyorlar ve yapmak istedikleri şeyler noktasında ısrarcı olamıyorlar" diye konuşuyor. Elbette partilerin iktidara geldiklerinde kendi programlarını hayata geçirememelerinin nedenini anlayabilmek için devletin işleyiş sistemini, bürokrasinin gücünü ve MGK'yı da hesaba katmak gerekiyor.
   <br/>
   <br/>
   Yazar Ali Bulaç Zaman Gazetesi'ndeki köşesinde, Refahyol döneminde kendi misyonuna ters düşen bir çok icraata imza atan eski RP'lilerin şimdi MHP'yi eleştirmelerindeki çelişkiye dikkat çekiyor: "MHP'nin başörtüsü ve APO konusunda seçmene verdiği sözleri yerine getiremediği doğru. Ama peki, FP kurmaylarına sormak lazım: Açık yürekli ve dürüstçe cevap versinler. Kendileri MHP'nin konumunda olsalardı, farklı bir tutum içinde mi olacaklardı? "Evet" demesinler, iktidara gelince Çekiç Güç ve İsrail'le ilişkiler konusunda sergiledikleri tutum hâlâ hafızalarda. Yıllarca Çekiç Güç aleyhine atıp tuttular; ama uzatma kararını da onayladılar. Hiç bir zaman antisemitizm ile antisiyonizm arasında ayırım yapmayan veya yapmış olsalar bile bunu açıkça belli etmeyen aynı siyasi kurmaylar, İsrail'le tarihimizin en kapsamlı bir anlaşmasının altına paşa paşa imza attılar."
   <br/>
   <br/>
   Evdeki hesap çarşıya uymaz misali bizim siyasi partilerimiz de muhalefette savundukları misyonu, verdikleri sözleri iktidara gelince unutuveriyorlar. Siyasi tarihimiz bunun örnekleriyle dolu. Demokrasi, insan hakları ve özgürlükler konusunda yapılması gerekenler hemen her partinin programında oldukça ayrıntılı bir şekilde anlatılıyor. Ama iktidar olunca bunların hiçbiri icraata geçmiyor. Bazı konular ise sanki partilere göre değil de iktidar ve muhalefet olmaya göre değişiyor. Mesela şimdiye kadar bütün partiler muhalefetteyken Güneydoğu'da olağanüstü hal süresinin uzatılmasına karşı çıkarken iktidara gelince olağanüstü halin uzatılması lehinde oy kulandılar. Oy vererek iktidara taşıdıkları partiler söylediklerini yapmayınca vatandaş tercihini değiştiriyor. Ancak her parti iktidara gelince benzer bir tavır içine girdiği için seçmen de ne yapacağını şaşırıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=5761), [web.archive.org (arşiv bağlantısı)](http://web.archive.org/web/20140314065550/http://www.aksiyon.com.tr:80/aksiyon/newsDetail_getNewsById.action?newsId=5761)
