# Denizler hoş, tersaneler boş

*Murat Aydın 1998.07.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Balık, içindeyken denizin kıymetini bilmezmiş derler. Türkiye de bir balık misali denizlerin ortasında yer alıyor ama bu imkandan bir türlü gerektiği gibi istifade edemiyor.
  </font>
 </div>
 <div id="newsText">
  <font class="detail-text">
   Son yıllarda sevindirici gelişmeler olsa da  Türk denizcilik sektörünün bugün olması gereken konumda bulunduğunu söylemek mümkün değil. Çünkü deniz ticaret filomuz kendi yükümüzü bile taşımaya yetmiyor. Her yıl yaklaşık 1,52 milyar dolar dışarıya para ödüyoruz. Yüklerimizin büyük bir bölümünü de Yunanistan taşıyor. Çünkü Yunanistan denizcilikte bir hayli gelişmiş durumda, filosu bizim filomuzdan 10 kat daha büyük. İkide bir sorun çıkaran Güney Kıbrıs bile yaklaşık 40 milyon DWT'luk filosuyla filomuzu dörde katlıyor.
   <br/>
   <br/>
   Denizcilik Müsteşarlığı'ndan aldığımız bilgilere göre toplam ihracatımızın yüzde 85'i, ithalatımızın da yüzde 95'i  deniz yolu ile yapılıyor. Türk deniz ticaret filosu ise bu yükün ancak yüzde 35 kadarını taşıyabiliyor. Oysa bırakın kendi yükümüzü taşımayı, Türkiye dünya taşımacılığından da pay alabilecek büyük bir kapasiteye sahip. Denizciliğimizin 1989 yılından sonra önemli bir gelişme içine girdiğini söyleyen Denizcilik eski Müsteşarı Prof. Dr. İ. Reşat Özkan, bu gelişmenin yeterli olmadığını belirtiyor: "Kendi kapasitemizi gerçek dünya ölçeğinde kıyaslarsak o zaman çok da olumlu bir yerde olduğumuzu söylememiz mümkün değil. Gerçekçi olmak lazım, eğer bu gelişme abartılırsa sektörün önüne bir engel olarak çıkar."
   <br/>
   <br/>
   Dünyada denizcilik sektörü ikame edilemeyecek bir sektör. Çünkü yılda yaklaşık 7 milyar ton yük yer değiştiriyor. Bu değişimi yapan filo da 700 milyon DWT, yani uluslararası taşımacılığın tamamına yakını deniz yoluyla gerçekleştiriliyor. Türkiye filosu ise şu an 11 milyon DWT civarında. Bu 1989 yılındaki 4 milyon rakamıyla kıyaslandığı zaman büyük bir rakam ancak Türkiye gibi denizlerle çevrili bir ülke için hiç de yeterli değil. Armatörler son yıllarda meydana gelen hızlı gelişmeyi 1989 yılında çıkarılan yönetmeliğe bağlıyorlar. Bu yönetmelikle denizcilerin elleri kolları serbest bırakılıyor. Kendi girişimleriyle kendi inisiyatifleriyle, devletten herhangi bir kredi, teşvik ve güvence almadan yurtdışından kredi bulup gemi alarak filoyu büyütmeyi başarıyorlar.
   <br/>
   <br/>
   Gemi inşaatı ihmal ediliyor
   <br/>
   <br/>
   Türkiye'nin dünya  gemi inşa sanayii pazarındaki payı binde 7 düzeyinde. Bu payla 16. sırada yer alıyoruz. 1970'lerdeki petrol krizinden 1986 yılına kadar sürekli azalan gemi yapım siparişleri nedeniyle tüm dünyada duraklayan gemi inşa sanayii 1987'den itibaren toparlanmaya başladı. 1986 yılında 21.3 milyon groston olan toplam sipariş geçen yıl sonunda 48 milyon groston düzeyine ulaştı. Gemi inşa sanayiinde Japonya, Çin, Güney Kore, Doğu Asya, Polonya ve Almanya önde geliyor. Bu ülkeler dünya gemi yapımı siparişlerinin yaklaşık yüzde 80'ini ellerinde bulunduruyorlar.
   <br/>
   <br/>
   Genellikle denizcilikte taşımacılığa önem verilirken gemi inşaatı göz ardı edilir. Oysa denizciliğin en önemli alt sektörlerinden biri gemi inşaatı. Dünyada her yıl 35 milyon DWT yeni gemi inşa ediliyor, aynı zamanda dünya ticaret filosunun yüzde 5'i de yenileniyor. Ülkemizde ise halen kurulu 500 bin DWT gemi inşa kapasitesine rağmen her yıl üretimimiz 50 bin DWT'u geçmiyor. Denizcilik eski Müsteşarı Prof. Dr. İ. Reşat Özkan'ın yaptığı araştırmalara göre aslında kapasite bu rakamın çok üzerinde: 1 milyon 300 bin DWT'a kadar çok ciddi bir kapasitesi var Türkiye'nin. Ancak gemi inşa siparişinin yeterli olmaması gibi nedenlerden dolayı gemi inşa sanayii çok düşük kapasiteyle çalışmak zorunda kalıyor.
   <br/>
   <br/>
   Un, şeker, yağ her şey var...
   <br/>
   <br/>
   Türkiye'de büyük bir kapasitesi bulunmasına rağmen gemi inşaatının düşük kalmasının bir çok sebebi var. Prof. Dr. Reşat Özkan'a göre en önemli sebep teminat sisteminin olmaması. Altyapımızın yeterli olduğunu, teknolojik ve mesleki birikimin mevcut olduğunu, artı köklü bir gemi inşaat kültürüne sahip olduğumuzu söyleyen Özkan, "un, şeker, yağ, usta herşey var ama bir türlü helva yapamıyoruz" diyor. Türkiye neden gemi inşa kapasitesini tam olarak kullanamıyor? Bu soruya Reşat Özkan'ın getirdiği açıklama şöyle: "Tersaneye gemi yaptırmak isteyen, sipariş veren yatırımcı bu siparişi ile birlikte tersaneye bazı ödemelerde bulunur, malzeme gönderir. Bunun karşısında teminat ister. Ona göre ödeme yapar. Gemi inşaatçılarımızın o kadar büyük birikimleri yok. Kaldı ki tersanelerimiz devletin arazisi üzerinde kurulu bulunduğu için ipotek de gösteremiyorsunuz. Teminat meselesini çözemediğiniz zaman sipariş alamıyorsunuz. Türkiye 20 bin ton civarında olan gemi inşaatı açısından büyük bir rekabet gücüne sahip. Bu nedenle çok önemli bir sipariş talebinin bulunduğunu söyleyebiliriz. Ancak teminat meselesini çözemediğimiz  için sipariş alamıyoruz."
   <br/>
   <br/>
   Yetkililer gemi inşaatında teminat sorununa dikkat çekerek ihraç amaçlı gemi yapım projelerine tersanelerimizce yurt dışından temin edilen kredilere, bankacılık sistemimizin yeterli teminat, akreditif ve performans garantisi vermediklerini söylüyorlar.  Ayrıca Tuzla bölgesinde bulunan tersane yerleri Hazine mülkiyetinde olduğu için müteşebbislerce teminat olarak kullanılamıyor. Üst hak ipoteği ise likit bir teminat olarak işlerlik kazanmış durumda değil. Gemi inşaatı kapasitesinin değerlendirilebilmesi için devletçe teminat verilmesi konusunda ilgili kuruluşlarla koordineli çalışmalar yapılması gerekiyor.
   <br/>
   <br/>
   Gemi inşaatçılığını kurtaracak proje
   <br/>
   <br/>
   Gemi inşaatı mühendisi olan Prof. Dr. Reşat Özkan tersanelerimizin tam kapasite çalışmalarını sağlayabilmek ve gemi inşa sanayiinin önünü açabilmek için önce deniz sigortaları ihtisas komisyonu oluşturmuş ve yaptıkları çalışmalar sonucunda Teminat Riski Sigortası diye bir model ortaya çıkarmış. Tersaneye gemi sipariş etmek isteyen bir kişi sipariş dolayısıyla tersaneye para ve malzeme temin edecek ancak teminat istiyor. Bu teminat verilemediği için siparişler alınamıyor. Bu modele göre bankaya teminat mektubu karşılığında gayrimenkul ipoteği yerine bankaya vermiş olduğu teminat mektubundan dolayı üstlenmiş olduğu riski kapsayacak bir sigorta poliçesi veriliyor. Yani devreye bir sigorta şirketi koyuluyor. Sigorta poliçesini tersane sigorta şirketinden satın alıp bankaya veriyor. Aslında burada ne sigorta şirketi ne de banka için bir risk sözkonusu değil. Teminat Riski Sigortası modeliyle hem tersane daha çok sipariş alarak kapasitesini artırabilme imkanına sahip oluyor, hem banka teminat mektubu vererek para kazanıyor, hem de sigorta şirketlerine yeni prim alanı çıkıyor.
   <br/>
   <br/>
   Geliştirdikleri projenin Türkiye için hayati bir öneme sahip olduğuna dikkat çeken Prof. Özkan bu modelin hayata geçirilmesiyle tersanelerimizin daha çok gemi yapmaya başlayacağını ve ekonomiye büyük bir katkı sağlanacağını söylüyor: "Japonya'daki büyük kuruluşların başkanları  endüstriyel ve teknolojik gelişmelerinin temelinde gemi inşaatının yattığını belirtiyorlar. Çünkü gemi inşaatında yüzlerce kalem yan sanayi ürünü var. Türkiye'nin kalkınmasında rol oynayacak en önemli sektörlerden biridir bu. Gemi inşaatının artmasıyla gemide kullanılacak bir çok yan sanayi ürünü Türkiye'den sağlanacak. Yılda en az 1 milyar dolar kazanç sağlanabilir. Bunun için de devletten herhangi bir krediye, teşviğe ihtiyaç yok. Her şey hazır, sadece bu Teminat Riski Sigortası sisteminin devreye sokulması gerekir."
   <br/>
   <br/>
   Denizcilikte kapasitemizin değerlendirilememesi devletin bu konuya gerektiği kadar eğilmemesinden kaynaklanıyor. Yıllardır sözü edilmesine rağmen bir türlü kurulamayan denizcilik bakanlığının bu yıl kurulması bekleniyor. Denizcilik bakanlığının kurulması ile sektörle ilgili kurumların planlama, organizasyon, koordinasyon ve denetimi tek elden yürütülerek sektöre bir disiplin, canlılık  ve ivme kazandırılacak. Böylece hali hazırda GSMH içindeki payı yüzde 1 olan denizcilik söktörünün, bakanlığın kurulması ile beraber kazanacağı ivme sayesinde bu pay yüzde 5'e hatta yüzde 10'a çıkabilecek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3934-denizler-hos-tersaneler-bos.html), [web.archive.org (arşiv bağlantısı)](http://web.archive.org/web/20120719224107/http://www.aksiyon.com.tr:80/aksiyon/haber-3934-denizler-hos-tersaneler-bos.html)
