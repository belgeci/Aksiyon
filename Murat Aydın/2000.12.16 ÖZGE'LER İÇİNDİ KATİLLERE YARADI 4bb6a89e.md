# ÖZGE’LER İÇİNDİ KATİLLERE YARADI

*Murat Aydın 2000.12.16*

<div>
 <img border="0" src="/web/20010629102842im_/http://www.aksiyon.com.tr/2000/315/resimler/ozge.jpg"/>
 <p class="spot">
  Toplumsal barış ve huzur getirmesi temennisiyle yapılan af tersine kavga ve huzursuzluğa yol açıyor. Şartlı salıverme yasasındaki  çelişkiler gerçek kader mahukumu olan mağdurların yarasına tuz  biber ekti. İlk gündeme geldiğinde af konusunda oluşan iyimser  hava yerini af karşıtlığına bıraktı
 </p>
 <p class="metin">
 </p>
 <p class="metin">
  Önce affedenler ve affedilenler vardı. Ama affetmeyenler unutulmuştu. Kader mahkumları için istenen affın sınırları genişletilip katiller, gaspçılar, hırsızlar da bu kapsama dahil edilince asıl kader malkumu mağdurların feryatları kapladı her yanı: "Biz affetmiyoruz."
 </p>
 <p class="metin">
  Anaokulu öğretmeni kızı Serpil Yeşilyurt'la birlikte dört tinerci tarafından kaçırılıp tecavüze uğrayan ve kızı hunharca öldürülen Hanım Yeşilyurt "Kim kimi nasıl affediyor?"diye soruyor ve şu cümleler dökülüyor ağzından "Hayatımı cehenneme çeviren bu canilerin idam edilmesini görmek için yaşıyorum. Eğer hükümet getirilecek olan afla cezalarını indirir ya da serbest bırakırsa onları ben öldürürüm."
 </p>
 <p class="metin">
  Babasını cinayete kurban veren Rana Pirinççioğlu, bu af yasası ile adalete güvenmiş ve kan davası gütmeyen insanlara büyük bir haksızlık yapıldığını söylüyor. Pirinççioğlu haklı olarak "Yakınları öldürülen insanlar da kişisel olarak intikamlarını almaya kalkarlarsa ne olacak?" diye soruyor.
 </p>
 <p class="metin">
  Katillerin serbest bırakılmasını "Bu, apaçık insanları suça teşvik etmektir" diye nitelendiriyor bir başka mağdur Ataköy Camii müezzini Muhittin Başar. Yaşadığı ısdırabın izi yüzüne yansıyan baba Muhittin Başar, "bu affı çıkaranlara soruyorum, mağdur yakınlarına yani bizlere danıştınızmı? 14 yaşındaki kızımızın hunharca öldürülerek ırzına geçilmesi nasıl bir duygudur bilir misiniz? Aynı olay sizin başınıza gelseydi ne yapardınız?" diye sorarak biraz olsun mağdurların içinde bulundukları acının anlaşılmasını istiyor.
 </p>
 <p class="metin">
  Nasıl bir af ki toplumsal barış ve huzuru sağlama adına yapılırken büyük bir kaostan başka bir şey getirmiyor. Zaten halktan gelen tepkiler de affın toplum vicdanını yaraladığını gösteriyor. Sık sık gündeme gelen aflar ve suçluların hakettikleri cezayı çekmemesi nedeniyle cezalar caydırıcılığını yitiriyor "suç, işleyenin yanına kâr kalıyor anlayışı yerleşiyor."
 </p>
 <p class="metin">
  Affı kader mahkumları için istemişti Rahşan Ecevit. Ama asıl kader mahkumu mağdurlar feryatlarını yükseltmeye başlayınca "Benim istediğim af bu değildi."diyerek baklava çalan çocukları kastettiğini söyledi.
 </p>
 <p class="metin">
  Bu kadarına da pes
 </p>
 <p class="metin">
  Gerçekten de baklava çalan çocukların 8 yıl hapis cezası almalarının adaletle uzaktan yakından alakası yoktu. Kader mahkumu denilebilecek insanlar da yatıyordu cezaevlerinde. Kimseye zarar vermemiş ama düşüncelerini açıkladıkları, bir pankart astıkları ya da gösteriye katıldıkları için devlete karşı suç işlemekten yıllarca ağır hapis cezalarına mahkum edilenler de vardı. Devlet asıl bunlara af getirmesi gerekirken, adam öldürenleri, hırsız müteahhitleri, trafik teröristlerini, hırsız ve gaspçıları, karşılıksız çek verenleri, görevlerini suiistimal eden memurları affetti.
 </p>
 <p class="metin">
  Kamuoyunda af yasası olarak değerlendirilen "şartlı Salıverme ve Ceza İndirimi Yasası"nda bu kadar da olmaz dedirtecek cinsten çelişkiler var. Yasada tecavüz suçluları kapsam dışı tutulurken, tecavüz ettikten sonra o kişiyi kasten öldürenler ceza indiriminden yararlanacak. Eğer tecavüz ettikten sonra öldürme suçu işlenmezse ceza indirimi yapılmıyor.
 </p>
 <p class="metin">
  Diğer bir deyişle "tecavüz ettikten sonra öldürürsen cezanı indiririz" deniyor.
 </p>
 <p class="metin">
  Bir başka çelişki de orman suçlarıyla ilgili. 2863 sayılı yasanın af kapsamına girmesi nedeniyle sit alanlarına kaçak inşaat yapanlar, arazileri yağmalayanlar afediliyor. Buna karşılık ormandan yakacak odun toplayan köylüler orman suçu işledikleri için affedilmeyecek.
 </p>
 <p class="metin">
  Yasada 15 gün hapis alanlar kapsamdışı kalırken, tefeciler, dernek ve vakıflara izinsiz yardım toplayanlar, yöneticisi oldukları dernek ve vakıfları zarara uğratanlar aftan yararlanacak.
 </p>
 <p class="metin">
  36 yıllık mahkûmlara indirim yapılırken, 36 milyon ya da daha altında para cezasına mahkûm edilenler ise kapsam dışı tutulacak.
 </p>
 <p class="metin">
  Af değil şartlı salıverme
 </p>
 <p class="metin">
  Geçen yıl yapılan düzenlemenin aksine yeni yasada teknik olarak af değil, şartlı salıverme, cezaların ertelenmesi ve indirimi öngörülüyor. Yani afta olduğu gibi ceza kayıtsız şartsız ortadan kalkmıyor. Kişi çıktıktan sonra belirli bir süre içerisinde suç islerse eski cezası da yeni işlediği suçun cezasına ekleniyor. Bu durum dışarı çıkan insanları suç işleme noktasında bir kere daha düşünmeye sevkediyor.
 </p>
 <p class="metin">
  Yasa 23 Nisan 1999 tarihine kadar islenen suçları kapsıyor. Bu tarihten önce verirelen ölüm cezaları yerine getirilmeyecek. Bu durumda olanlar hakkında, tâbi oldukları yasalardaki infaz hükümleri aynen uygulanacak. Müebbet ağır hapis cezasına hükümlü olanların çekmeleri gereken toplam cezalarından; şahsi hürriyeti bağlayıcı cezaya mahkum edilenler ile aldıkları ceza herhangi bir nedenle şahsi hürriyeti bağlayıcı cezaya dönüştürülenlerin toplam hükümlülük süresinden on yıl indirilecek. İndirim, verilen her bir ceza için ayrı ayrı değil, toplam ceza üzerinden bir defa yapılacak. Bir kişinin çesitli suçlarından dolayı cezaları ayrı ayrı tarihlerde verilmiş olsa bile, bu cezalarının toplamı üzerinden yapılacak indirim on yılı geçemeyecek. Tâbi olduklari infaz hükümlerine göre çekmeleri gereken toplam cezalarından veya toplam hükümlülük sürelerinden on yıllık indirim yapıldıktan sonra ceza süresi veya hükümlülük süresi dolmuş olanlar, iyi halli olup olmadıklarına bakılmaksızın ve istemleri olmaksızın derhal, toplam cezaları on yıldan fazla olanlar ise tâbi olduklari infaz hükümlerine göre fazla olan cezalarını çektikten sonra şartla salıverilecekler. Bu imkandan yararlanan mahkumlar çıktıklarında şartlı salıverme süresi içinde tekrar bir suç işlerlerse eski suçlarının cezasını da çekecekler.
 </p>
 <p class="metin">
  Mahkuma umut, mağdura kâbus
 </p>
 <p class="metin">
  Af söylentisi bir çıkmaya görsün, mahkum yakınlarından mağdur yakınlarına kadar neredeyse bundan etkilenmeyen insan kalmıyor. Cezaevi sakinleri akşam afla yatıp sabah af umuduyla kalkıyorlar. Mahkum ailelerinin gözleri 2,5 yıldır cezaevi kapılarında. Affın gündemden düştüğü dönemlerde cezaevlerinde af isyanları bile başgösterdi. Ancak mağdurlar için ise hayatlarını zehir eden insanların hakettikleri cezayı çekmeden cezaevinden çıkmaları bir kâbus.
 </p>
 <p class="metin">
  Rahşan Ecevit tarafından 1998 yılında gündeme getirilmesinden bu yana af tartışmaları belirli aralıklarla gündeme geldi. Rahşan Hanım'ın bu temennisi kısa bir zaman içinde o zamanki Anasol—D hükümeti tarafından af tasarısına dönüştürüldü. Ancak yaklaşan seçimler nedeniyle yasalaşamayan tasarı DSP'nin seçim vaadi olarak kullanıldı. Seçimden sonra Adalet Bakanı Hikmet Sami Türk'ün çabalarıyla 1999 yılında "Bazı Suç ve Cezaların Affına İlişkin Kanun" Meclis'ten geçti. Ancak o zamanki Cumhurbaşkanı Süleyman Demirel "Kanunların Anayasa ve hukuka, adalet ve nesafet kurallarına ve kamu vicdanına uygunluğunu aramak Cumhurbaşkanı'nın görevidir" diyerek af yasasını bir defa daha görüşülmesi istemiyle TBMM'ye iade etti. Bir süre sonra TBMM affı yeniden gündemine aldı ve 2,5 yıllık af serüveni sonunda "şartlı Salıverme ve Ceza İndirimi Yasası" kabul edildi. Ancak henüz Cumhurbaşkanı tarafından onayanmadığı için bu süreç tam olarak bitmiş değil. Yasa Cumhurbaşkanı tarafından onaylansa bile Anayasa Mahkemesince iptal edilmesi ihtimali bulunuyor. Çünkü 1974 yılında çakırılan kısmi affın anayasaya aykırılığı iddiasıyla dava açılmış, dava sonucunda mahkeme çıkarılan af yasasını iptal ederek bunu bir genel affa dönüştürmüştü.
 </p>
 <p class="metin">
  Aynı şekilde 1991 affında Anayasa Mahkemesi kararında 125. madde hariç, siyasi suçları da kapsayacak şekilde yasayı genişletmiş ve şartlı tahliyenin uygulanmasına imkan vermişti. Buna gerekçe olarak da adalet ve kanun önünde eşitlik ilkesini göstermişti.
 </p>
 <p class="metin">
  Af enflasyonu yüzde 52
 </p>
 <p class="metin">
  Cumhuriyet tarihinde yapılan afların sayısı o kadar fazla ki Türkiye'de bir de af enflasyonundan bahsetmek abes kaçmaz. TBMM'nin kurulduğu tarihten bu yana genel, kısmi ve belli bir konuya yönelik olmak üzere toplam 51 af yasası çıkarılmış. Yeni çıkan yasayla birlikte bu sayı 52'ye çıktı. Bu aflardan 7 tanesi genel af niteliğinde. İlk genel af yasası 1922 tarihinde çıkarılmış. 1923'te Cumhuriyetin ilan edilmesi nedeniyle bir genel af daha yapılıyor. İktidara gelen Demokrat parti 1950 yılında en kapsamlı genel aflardan birini gerçekleştiriyor. En son genel af ise 1974 yılında Ecevit tarafından yapıldığı için "Ecevit Affı" olarak biliniyor.
 </p>
 <p class="metin">
  Elbette afların anflasyon halini aldığı bir ülkede cezalar caydırıcılığını yitiriyor, insanlar suç işlemekten korkmaz hale geliyor. Affa karşı olduğunu söyleyen İstanbul Üniversitesi Hukuk Fakültesi Ceza Hukuku Öğretim Üyesi Prof. Dr. Erol Cihan'a göre af cezanın caydırıcılığını, etkinliğini kökünden yok ediyor: "Bana göre af zorunlu şartlar olmadıkça uygulanmamalıdır. Aksi halde suçların önüne geçemeyiz. Elbette devletin ceza verme ve affetme yetkisi vardır. Ancak bu yetkiler ancak, çok istisnai şartlarda özenle ve dikkatle uygulanmalıdır. Batıda genel aflar son derece olağanüstü durumlarda istisnai olarak, o da ancak 60 yılda, yüz yılda bir uygulanır.
 </p>
 <p class="metin">
  "Hukukun üstünlüğünü benimseyen bir ülkede Af Yasası'nın da kabul edilmemesi gerekir." diyen Yargıtay Başkanı Sami Selçuk'a göre af, yargının vermiş olduğu bir kararı yasamanın değiştirmesi anlamına geliyor.
 </p>
 <p class="metin">
  Af suçları artırıyor
 </p>
 <p class="metin">
  Af belki kapasitesi dolan, tıkanan cezaevlerini kısmen rahatlatacak. Ancak kısa süre sonra gerekli tedbirler alınmazsa cezaevleri tekrar dolacak. Çünkü ceza sistemini ve adalet mekanizmasını düzeltmek yerine af gibi kolaycı çözümlere başvurmak suçların azalmasına değil daha çok artmasına yol açıyor.
 </p>
 <p class="metin">
  Adalet Bakanlığı tarafından yapılan bir araştırma sık sık çıkarılan afların cezaların caydırıcılığını yok ettiğini ve aflardan beklenen faydanın da elde edilemediğini gösteriyor. Adalet Bakanlığı Adli Sicil İstatistik Genel Müdürü Mustafa Tören Yücel'in yaptığı araştırma sonuçlarına göre hükümlü ve tutuklulara getirilen affın işe yaramadığı, her 5 kişiden birinin 2 yıl içinde yeniden suç işleyerek cezaevine girdiği anlaşılıyor. Araştırmaya göre aftan sonra aynı kişiler tarafından tekrarlanan suçların büyük bir bölümünü hırsızlık, ırza geçme, gasp, sarkıntılık ve uyuşturucu suçları oluşturuyor. Resmi verilere göre 1974 yılında çıkarılan genel aftan yararlanan 20 bin 969 hükümlüden 4 bin 463'ü (yüzde 21.3) yeniden suç işleyerek cezaevine dönmüş. Aynı kişiler tarafından yeniden işlenen suçlar arasında mala karşı işlenen suçlar ilk sırayı oluşturuyor. Sapıklık niteliğinde cinsel suçlar işleyenlerin de yaklaşık yüzde 50'sinin cezaevinden çıktıktan sonra aynı suçu tekrar işlediği belirtiliyor. 1973 yılında cezaevlerindeki malkum sayısı 1974'teki genel aftan sonra 5 bin 101'e düşüyor ancak aradan 3 yıl geçmeden cezaevlerinin nüfusu yeniden 27 bine ulaşıyor.
 </p>
 <p class="metin">
  Maksat cezaevlerini boşaltmak
 </p>
 <p class="metin">
  Her ne kadar açık açık söylenmese de Türkiye'de çıkarılan afların temelinde cezaevlerindeki yığılmanın azaltılması çabası yatıyor. Sayısı 565 kadar olan cezaevlerimizin kapasitesi 70 bin civarında. Hükümlü ve tutuklu sayısının da bu kapasite oranında olduğu belirtiliyor. Yasaya göre yaklaşık 45 bin kişi şartlı salıverme ve ceza indiriminden yararlanacak. Yasanın uygulanması sonrasında cezaevlerinde büyük bir rahatlama olacak. Aynı zamanda devlet ağır bir maddi yükten kurtulmuş olacak.
 </p>
 <p class="metin">
  Şu da bir gerçek, iki yılı aşkın bir zamandan bu yana kamuoyunu meşgul eden af artık kaçınılmaz hale gelmişti. Ancak aftan yararlanacak 50 bin mahkumun topluma nasıl kazandırılacağı noktasında hiç bir çalışma yok. Uzmanlar aftan yararlanarak cezaevlerinden çıkacak olan mahkumların toplumda yeni bir sorunun kaynağı olacağına, bunun için birtakım ön tedbirlerin alınması gerektiğine dikkat çekiyorlar. Çünkü cezaevinden çıktıktan sonra bir çok mahkum geçimini sağlamakta zorlanacak. İş aramak için gittikleri yerlerde kapılar belki yüzlerine kapanacak, toplumda suçlu muamelesi görecekler. Bütün bunlar o insanları yeniden suç işlemeye itecek. Suç oranları yeniden artacak ve boşalan cezaevleri yeniden dolacak. Eğer Türkiye'de zihniyet değişmez de köklü çözümler bulunmazsa 53'üncü af çıkacak ve bu kısır döngü böyle sürüp gidecek.
 </p>
 <br/>
 <center>
  <a class="anaorta" href="http://web.archive.org/web/20010629102842/mailto:mur.aydin@usa.net">
   mur.aydin@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/315/haberler/2.htm), [web.archive.org (arşiv bağlantısı)](http://web.archive.org/web/20010629102842/http://www.aksiyon.com.tr:80/2000/315/haberler/2.htm)
