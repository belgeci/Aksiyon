# Made in Germany de tehlike çanları

*Erkan Pehlivan 2015.11.09*

<div class="pNewsDetailMainContent ctx_content" itemprop="articleBody">
 <p>
  Disiplin ve dakikliğin sembol ülkesi Almanya’da trenlerin geç gelmesi Türkleri bile çileden çıkarıyor. bazı firma ve kuruluşların manipülasyonla, rüşvetle anılması ‘Made In Germany’ imajı ve ülke ekonomisine zarar veriyor.
 </p>
 <p>
  Made in Germany’, sadece ‘Alman Malı’ anlamına gelmiyor. Bu ibare, aynı zamanda ürünle ilgili kalitenin de garantisi demek. Dünyanın her köşesinde Alman markalarının ürünlerini bilinçli olarak alıyoruz ve her fırsatta Mercedes arabamız, Bosch bulaşık makinemiz veya Siemens marka cihazımızla gurur duyuyoruz. Niçin? Alman malı olmayan ürünlerden daha kaliteli olduğu için. Üstelik bu kalite farkına daha çok para ödeyerek… Son günlerde ise Alman şirketlerindeki skandallar, ‘Made in Germany’ markasına duyulan güvene zarar verdi. Oysa bir Türk, Çinli veya İngiliz, kendi ülkesinde üretilen bir ürüne, üstelik herhangi bir şüphe duymadan Alman malını tercih edebiliyordu.
 </p>
 <p>
  ‘Made in Germany’nin tarihçesine baktığımızda, bu tamlama aslında Alman ürünlerinin kalitesiz olduğuna işaret ediyordu. İngilizler, 1887’de çıkardıkları Merchandise Marks Act (Ticari Mal İşaretleri Sözleşmesi) ile Alman ürünlerini kendi topraklarından uzak tutmaya çalışıyordu. Almanlar, o tarihlerde İngiliz ürünlerini sadece taklit edebiliyordu. Almanya, zamanla ciddi bir performans ortaya koyarak kaliteli ürünler yapmayı başardı. Teknik ve mesleki konulardaki eğitim kalitesinde de birçok Avrupa ülkesini geride bıraktı. 1. Dünya Savaşı’na kadar geçen sürede Alman ürünleri şimdiki gibi belli bir kalite güvencesine ulaştı. Özellikle makine, kimya ve otomotiv sektörlerinde çok büyük atılımlar yapıldı. Mesela Almanya, 2014’te 151,5 milyar Euro değerinde makine ihraç etti. Kimya sanayiinde de tablo farklı değil. Almanya’nın kimya şirketleri bütün dünyaya ürünlerini pazarlıyor. Ülkedeki araştırma-geliştirme (Ar-Ge) çalışmalarının yüzde 18’i ise bu alanla ilgili. 447 bin kişi istihdam eden Alman kimya ve ilaç şirketleri, 2014’te 169 milyar Euro değerinde ihracat yaptı. Bu miktar 2000’in başlarında 79 milyar Euro idi. Almanya’nın otomotivdeki üstünlüğü de tüm dünyanın kabul ettiği bir gerçek. Alman İstatistik Kurumu’nun (Statistisches Bundesamt) açıklamalarına göre, bu sene Alman araba şirketlerinin cirosu 403,1 milyar Euro‘ya yükselecek. Geçen sene bu rakam 382,9 milyar Euro idi. Mercedes, BMW ve Volkswagen, Uzakdoğu’yu keşfetti. Bilhassa lüks araba satışında Uzakdoğu’da ciddi artış var. Almanya’da üretilen 6 lüks arabadan biri Çin’e gidiyor. Alman araba üreticilerinin şimdiye kadarki en büyük avantajı, kalitenin yanında teknolojik yenilikler.
 </p>
 <p>
  Genel tablo bu şekilde olsa da son yıllardaki olumsuz bazı gelişmelerle ‘Made in Germany’ imajının zedelenmeye başladığını görüyoruz. Süreç böyle devam ederse Alman ekonomisinin ciddi bir değer kaybına uğraması kaçınılmaz ve ‘Made in Germany’ sadece muadillerinden daha pahalı ürün anlamına gelecek. Bu anlamda Alman ekonomisinin ve imajının geleceğiyle ilgili tahmin yürütmek için son dönemlerdeki bazı olumsuz gelişmelere bakmak faydalı olacak:
 </p>
 <p>
  <strong>
   Heckler &amp; Koch:
  </strong>
  Heckler &amp; Koch, dünyanın sayılı silah üreticilerinden. Firmanın ürettiği G36 tüfeği bir zamanlar Alman ordusunun gururuydu. Yalnız son zamanlarda bu tüfekle ilgili ciddi sorunlar yaşandı. Atışlar yapıldıktan sonra tüfekte ısınma olabiliyor ve kullanıcı hedefini vurmakta zorlanıyor. Bu zaaf, kullanıcı için savaş alanlarında hayati tehlike demek. Bu sorundan dolayı Alman ordusu geçen haziranda tazminat davası açtı ve mahkeme tüfekte gerçekten hata olup olmadığını araştırıyor. Ayrıca aynı şirkete yönelik bir de yolsuzluk iddiaları var. İddiaların en vahimi ise yurtdışına silah satma iznini, devlet dairelerindeki memurlara rüşvet vererek alması. Bir başka iddia da Heckler &amp; Koch şirketinin senelerce CDU, SPD ve FDP partilerine karşılık bekleyerek yüksek meblağlı bağışlar yapması. Bir iddia da Heckler &amp; Koch’un yasak bölgelere silah satmasıyla ilgili. Firmanın Meksika’nın çeşitli bölgelerinde binlerce insanın hayatını kaybettiği, hükümet ve mafya arasında yıllardır süren savaş bölgesine silah sattığı iddia ediliyor. Almanya’daki kanunlara göre bu bölgelere silah satmak yasak. İddianın sahibi barış aktivisti Jürgen Grässlin, Heckler &amp; Koch için “Almanya‘nın en öldürücü şirketi.” ifadesini kullanıyor.
 </p>
 <p>
  <strong>
   BER (Yeni Berlin Havaalanı):
  </strong>
 </p>
 <p>
  BER, Alman inşaat tarihinin belki de en utanç verici örneği. Havalimanının açılışı şimdiye kadar 6 defa ertelendi. Bir türlü açılış yapılamıyor. Kimi zaman tavanında, kimi zaman kablolarında sorun çıktığı için mutlu son sürekli erteleniyor. Son yapılan açıklamalara göre de açılış tarihinin 2017’den önce olacağı sanılmıyor. Tüm bu sorunlar yetmiyormuş gibi başlangıçta 1 milyar Euro olarak hesaplanan inşaat maliyetinin son tahminlere göre 6,5 milyar Euro’ya çıkma ihtimali büyük.
 </p>
 <p>
  <strong>
   ADAC:
  </strong>
 </p>
 <p>
  Alman otomobil kulübü ADAC da çeşitli skandallara imza atmış durumda. Kulüp üyeleri tarafından her yıl en iyi arabanın seçildiği “Gelber Engel” ödülünün ADAC tarafından manipüle edildiği ortaya çıktı. Birçok tüketicinin arabasını ADAC’ın bu oylamasına güvenerek aldığını düşünürsek skandalın büyüklüğünü de anlamış oluruz. Daha sonraki araştırmalara göre, manipülasyonlar 2005 ile 2013 yılları arasında yapılmış. Skandal açıklandıktan sonra ADAC yönetim kadrosunda ciddi değişiklikler yapıldı.
 </p>
 <p>
  <strong>
   Deutsche Bahn (Alman Devlet Demiryolları):
  </strong>
 </p>
 <p>
  Almanya’da kimin trenle işi varsa muhakkak birçok kez bu sorunu yaşamıştır. Trenlerin geç kalma ihtimali çok yüksek. Mesela, mart ayında şirketin koyduğu hedef, trenlerin yüzde 80’inin vaktinde gelmesi yönündeydi. Hedef çok yüksek tutulmamış olsa da buna ulaşılamadı. Çok geniş bir zaman dilimi için geçerli olan bu sorun çeşitli faktörlerden kaynaklanıyor. Ancak sebepleri gerçek anlamda hiçbir zaman kontrol altına alınamayan bu sorun, disiplin ve dakikliğin sembol ülkesi Almanya’da yaşayan Türkleri bile bazen çileden çıkaracak boyutlarda.
 </p>
 <p>
  <strong>
   Volkswagen (VW):
  </strong>
 </p>
 <p>
  Dünyanın en muteber ve en büyük otomobil üreticilerinden VW, emisyon testlerinde hileli yazılım kullandığının ortaya çıkmasıyla sarsıldı. Yani araçlar, egzoz sistemini gerçekte olduğundan daha temiz gösterecek ek bir yazılım içeriyordu. Bu skandaldan sonra şirket, kendi içinde bir soruşturma başlattı. VW, emisyon değerleriyle oynanan araçların araştırıldığı iç soruşturma sırasında, bir milyona yakın aracın karbondioksit değerlerinin manipüle edildiğinin tespit edildiğini duyurdu. VW’den yapılan yazılı açıklamada “Yürütülen iç soruşturma sırasında, karbondioksit seviyesini belirlemede açıklanamayan tutarsızlıklar bulundu. Mevcut bilgilere göre, grubumuzdan yaklaşık 800 bin araç etkilendi.” denildi. Soruşturma esnasında, karbondioksit seviyesinin ve bazı modellerin yakıt tüketiminin sertifikalandırma sürecinde çok düşük ayarlandığının fark edildiği bilgisi de açıklamada yer aldı. Söz konusu yeni tespitler, VW’ye 2 milyar Euro ek ekonomik risk getiriyordu.
 </p>
 <p>
  <img alt="" src="http://web.archive.org/web/20151230033024im_/http://medya.aksiyon.com.tr//aksiyon/2015/11/09/572956.jpg "/>
 </p>
 <p>
  Bu gelişmeler, sadece VW’nin değil, ülkenin de başını ciddi manada ağrıtıyor. Şirket grubuna ait milyonlarca araba (aralarında Audi, Seat ve Skoda gibi markalar da olmak üzere) bu sorunla karşı karşıya. ABD Çevre Koruma Ajansı (EPA) tazminat davası açmaya hazırlanıyor. Eğer mahkemeyi kazanırsa Alman şirketinin sadece ABD’de ödemesi gereken ceza 18 milyar dolar. Bunun dışında Amerika’daki tüketiciler de bireysel olarak tazminat davası açabilir. Buna benzer davalar Almanya ve diğer Avrupa ülkelerinde de bekleniyor. Bu arada, Braunschweig Savcılığı olaya el koyarak skandalı soruşturmaya başladı. Uzmanlara göre, VW’de aralarında CEO Martin Winterkorn’un da bulunduğu 2 ile 10 arası kişi sorumlu tutulacak. Sorumluların para cezasının yanında hapis cezası almaları da söz konusu. Ocak 2016’dan itibaren sadece Avrupa’da 8,5 milyon aracın tamirhanelere çağrılacağı düşünüldüğünde, VW’nin ve ‘Made in Germany’ imajının ne kadar yıpranacağı net bir şekilde görülebilir. Öte yandan, Avrupa’nın en büyük otomotiv üreticisi Volkswagen, 15 yıl sonra ilk kez zarar açıkladı. Bilgisayar yazılımıyla emisyon değerlerini normalinden daha düşük gösterdiğinin ortaya çıkmasından sonra 11 milyon aracı geri çağıran VW, 3. çeyrekte 3,5 milyar Euro operasyonel zarar açıkladı. 2014’ün üçüncü çeyreğinde Alman devinin operasyonel kârı 3,2 milyar Euro olarak kayıtlara geçmişti. Uzun yıllar sonra ilk kez zarar açıklayan VW’nin temmuz-eylül döneminde vergi sonrasındaki zararı 1,6 milyar Euro oldu. Volkswagen, geçen yılın üçüncü çeyreğinde 2,9 milyar Euro net kâr bildirmişti.
 </p>
 <p>
  Volkswagen’e bir kötü haber de geçen cuma uluslararası kredi derecelendirme şirketi Moo-dy’s’ten geldi. Moody’s, Volkswagen Financial Services şirketi ile Volkswagen Bank ve diğer bağlı kuruluşlarının uzun vadeli borçlarının notunu Aa3’ten A1’e indirdi.
 </p>
 <p>
  <strong>
   Siemens, daImler, delta pıne:
  </strong>
 </p>
 <p>
  2006 yılında başlayan, ABD ve Almanya ile bazı Avrupa Birliği ülkelerinde yürütülen soruşturmalarda, Alman şirketleri Siemens, Daimler (Mercedes Benz) ve Delta Pine’ın, aralarında Türkiye’nin de bulunduğu dünyanın değişik ülkelerinde iş yapmak, mal satmak ve ihaleleri alabilmek için rüşvet dağıttığı belirlenmişti. Daimler’in Türkiye’deki şirketi olan Delta Pine’nin GDO’lu tohumlarını denetimden kaçırabilmek için Tarım Orman Bakanlığı’nda rüşvet verdiği bu soruşturmalarda belgelenirken, Siemens’in toplamda 1,8 milyar dolarlık rüşvet verdiği ve bunların bir bölümünün de Türkiye’de dağıtıldığı anlaşılmıştı. Dava açılmasın diye Daimler, 180 milyon dolar; Delta Pine, ABD Columbia Bölge Mahkemesi’nin kestiği ceza karşılığında 300 bin dolar; Siemens ise ABD’de 800 milyon, Almanya’da ise 395 milyon Euro ceza ödemeyi kabul etmişti. Siemens, Daimler ve Delta Pine şirketlerinin ABD ve Almanya’da milyonlarca dolar para cezası ödemek zorunda kaldıkları rüşvet skandallarının Türkiye ayağında yaklaşık 3 yıl önce sessiz sedasız takipsizlik kararı verildiği ortaya çıkmıştı.
 </p>
 <p>
  <strong>
   2006 Dünya Kupası:
  </strong>
 </p>
 <p>
  Almanya’nın 2006 Dünya Kupası ev sahipliğini rüşvetle aldığı ortaya çıktı. Almanya Futbol Federasyonu’nun eski başkanı Theo Zwanziger, federasyonun, 2006 Dünya Kupası’na ev sahipliği için başvuru ve organizasyon komitesine ödeme yapmakta kullanılmış gizli bir kasasının olduğu iddialarını doğruladı. Spiegel dergisine açıklamalarda bulunan Zwanziger, ülkesinin dev organizasyona ev sahipliği adaylığı sürecinde rüşvet verdiği iddialarına yönelik itirafta bulundu. Zwanziger, halefi Wolfgang Niersbach’ın kasadan birkaç haftadır değil, 2005’ten itibaren haberdar olduğunu ileri sürerek “Almanya’nın Dünya Kupası başvurusu sırasında gizli bir kasasının olduğu aşikâr. Gördüğüm kadarıyla Niersbach yalan söylüyor.” dedi. Daha önce Spiegel dergisi tarafından, 2006 Dünya Kupası için Almanya’da oluşturulan başvuru komitesinin, o dönem Adidas şirketinin yönetim kurulu başkanlığını yapan Robert Louis-Dreyfus aracılığıyla 4 üyenin oylarını satın almak adına FIFA’ya 6,7 milyon Euro ödediği ileri sürülmüştü. Organizasyon komitesi başkanlığını yapan Franz Beckenbauer’in yanı sıra Niersbach’ın da ödemeden bilgisi olduğu iddia edilmişti. Söz konusu ödemeyle, 24 kişilik FIFA İcra Kurulu’ndaki 4 Asyalı temsilcinin Temmuz 2000’de Almanya lehine oy kullandığı, Yeni Zelandalı Charles Dempsey’in sürpriz şekilde oy vermemesiyle Almanya’nın oylamayı 12-11 kazandığı belirtilmişti. Dönemin Organizyon Komitesi Başkanı Franz Beckenbauer da menajeri aracılığıyla yaptığı açıklamada hata itirafında bulundu. “FIFA Finans Komisyonu’nun avans talebine onay vermemeliydik.” diyen Beckenbauer, söz konusu hatanın sorumluluğunu Organizyon Komitesi Başkanı olarak üstlendiğini söyledi. Almanya’nın imajına darbe vuran gelişmelerden biri de futboldaki bu rüşvet skandalı oldu.
 </p>
 <p>
  Sonuç olarak, evet Almanya’nın çıkardığı ürünler çok kaliteli. Ülkede okullar ve üniversiteler en yüksek kalitede eğitim veriyor. Bu da tabii ki ürünlerin kalitesine yansıyor. Yalnız şunları göz ardı etmemek lazım: Son yıllarda rüşvet ve manipülasyon “Made in Germany” ürünlerine olan güveni sarsmış durumda. Almanya bir hukuk ülkesi ve yolsuzlukları giderme veya minimuma indirme gücü var. Ancak bu konularda daha hassas olunması gerektiği de tüm açıklığıyla gün yüzüne çıkmış durumda. Eğer inşaat yapım süreçlerinde maliyetler altıya katlanıyorsa ve eğer bir şirket sadece Avrupa’da 8,5 milyon arabada hile yapabiliyorsa, bu sadece yönetimin değişmesiyle halledilebilecek bir sorun olmasa gerek. Ekonomide hileye göz yumulursa bu bir hastalık gibi başka şirketlere de bulaşıp onlara ciddi zarar verebilir. Bu, ülkenin ekonomik gücünü de ciddi manada etkiler. İşsizlik artar, sosyal sorunlar kaçınılmaz olarak beraberinde gelir.
 </p>
 <p>
  <img alt="" src="http://web.archive.org/web/20151230033024im_/http://medya.aksiyon.com.tr//aksiyon/2015/11/09/572958.jpg "/>
 </p>
 <p>
  <strong>
   ‘MADE IN GERMANY’ EN BÜYÜK MARKAMIZDIR
  </strong>
 </p>
 <p>
  <strong>
   Angela Merkel (Almanya Başbakanı):
  </strong>
 </p>
 <p>
  ‘Made in Germany’ bizim yenileyici gücümüz sayesinde yine de en büyük markamızdır. Bunu Volkswagen’de olan hadiseler değiştiremeyecek, bunun üzerinde durmak istiyorum. Bizim yine de bu konuda hem şeffaf hem de hızlı davranmamız gerekiyor. Umuyorum ki ilgili kişiler bunu sağlar (Alman sanayicilerin önünde yaptığı konuşmadan).
 </p>
 <p>
  <strong>
   ZARAR ÇOK BÜYÜK
  </strong>
 </p>
 <p>
  <strong>
   Jochen Thies (Gazeteci-tarihçi-yazar):
  </strong>
 </p>
 <p>
  <img alt="" src="http://web.archive.org/web/20151230033024im_/http://medya.aksiyon.com.tr//aksiyon/2015/11/09/572957.jpg "/>
  1950’lerde, büyüdüğüm sokağa sessizlik hâkimdi. Araba sesleri çok uzaklardan duyulurdu. Günün birinde bizim sokaktaki çocuklar arka penceresi küçücük olan, kaplumbağaya benzeyen ve ışıkları yanıp sönen çelik mavisi bir VW‘nin etrafını çevirdiler. Arabayı bizim komşu satın almıştı. Komşumuz, bizim sokakta araba sahibi olan ilk kişiydi. Her cumartesi günü arabasını temizler, paklardı. Bu, ritüel hâle gelmişti. O arabasını temizlerken biz de kendisini seyrederdik. Onu seyrederken de hayallere dalar, bir gün bizim de bir VW arabamız olacağını düşlerdik.
 </p>
 <p>
  19. yüzyılı devirip 20. yüzyıla girmeye ramak kala, ekonomide lider İngiltere’yi sollamaya hazırlanırken “Made in Germany” kavramı ortaya çıktı. Bu kavramı İngilizler ortaya çıkardı. Ucuz ithal Alman mallarına karşı kendilerini böyle savunacaklarını düşündüler.  Günümüzde ise bu kavram Almanlar için gurur kaynağı hâline geldi. Kavramın asıl anlamı kayboldu ve bu damga bir ulusun özelliğini ortaya koyar oldu. Bu da tarihin bir ironisi.
 </p>
 <p>
  VW’deki skandalın uzun vadede dizel araçları nasıl etkileyeceğini, dizel markalara nasıl zarar vereceğini bugünden bilemiyoruz. Bu gelişmenin Alman ekonomisine elbet etkisi olacak. Üstelik de Avrupa Birliği bünyesinde meydana gelen sorunların maddi yükünü Almanya’nın omuzlaması beklenirken yaşanan bu olay ekonomiyi etkileyecek. Almanya bir yüksek teknoloji ülkesi değil ama Almanya’daki refahın büyük bir bölümünün kaynağını otomobil endüstrisi oluşturuyor. Yani para, endüstrileşmenin ilk yıllarında ortaya çıkan bir ürünle kazanılıyor. Bu ürünle ilgili herhangi bir sorun olduğunda, Almanya sadece öksürmekle kalmıyor, yatağa düşüyor.
 </p>
 <p>
  Çağdaşlarımız bu noktada ister istemez kulak kabartıyor. Ayrıca dürüst olmak gerekirse, “Made in Germany” kavramının parıltısı üzerine aldıkları haberlerden çok, epey bir zamandır bu kavramda oluşan çatlaklar üzerine ürkütücü haberler alıyorlar. Tabii ki akla ilk olarak açılışı sürekli ertelenen Büyük Berlin Havaalanı geliyor. İnşası devam eden havaalanında masraflar günden güne artıyor. Bizler bir tamirciye ihtiyacımız olduğunda artık telefon rehberine bakmıyoruz veya ilgili tamirciyi internette aramıyoruz, bir yakınımıza güvenilir bir firmayı tanıyıp tanımadığını soruyoruz. Berlin, işsizlik çok yüksek olmasına rağmen kaliteli iş konusunda pek iyi değil. Bavyera’dan, Baden Württemberg’den Berlin’e taşınmış olanlar, iş kalitesi konusunda bazı hayal kırıklıkları yaşıyorlar. İnşaatlarda kötü iş çıkarmak artık alışkanlık hâline geldi.
 </p>
 <p>
  “Made in Germany” kavramının parlaklığının giderek azaldığını iş dünyasının diğer branşlarında da gözlemliyoruz. Resmî dairelerde memurların isteksiz, özverisiz, rutin bir çalışma sergilediğine tanık oluyoruz. Buna çalışma binasının bakımsızlığını veya içerideki dekorasyonun sefilliğini de eklemek mümkün. Şu sıralarda okullarda sürdürülen inşaat işleri de birer facia. Böyle bir durumda, hayatlarının çoğunluğunun geçtiği bir mekâna gençler yeterince değer vermiyorlar, öğretmenler ise her gün kendilerini yeniden motive edebilmek için mücadele ediyorlar.
 </p>
 <p>
  VW’ye, “Made in Germany”ye, muhtemelen bir megalomanlık hikâyesine ve Berlinlilerin söylediği bir söze geri dönersek: “Bana kimse zarar veremez.” Zarar çok büyük. Kaybolan güveni yeniden geri kazanmak çok uzun bir zaman alacak. VW’nin sembolize ettiği değerler diğerlerinden çok farklı. VW, mahvolmuş bir ülkenin yeniden yapılanmasının, 2. Dünya Savaşı’ndan sonra motorizasyonlaşmasının ve bu ülkenin yeni vatandaşlarının Almanya’da bir VW satın aldıktan sonra hayatlarını kurtardıklarını düşünmelerinin ve kendileriyle gurur duymalarının sembolüdür.
 </p>
</div>


Kaynak: [www.aksiyon.com.tr](http://www.aksiyon.com.tr:80/kapak/made-in-germany-de-tehlike-canlari_552905), [web.archive.org (arşiv bağlantısı)](http://web.archive.org/web/20151230033024/http://www.aksiyon.com.tr:80/kapak/made-in-germany-de-tehlike-canlari_552905)
