# 54. Venedik Bienali notları

*Beral Madra 2011.05.23*

<font class="agenda2NewsSpot">
 Akdeniz’de cennet ve cehennem birlikte. Beslendikleri kaynak
 <span>
 </span>
 ise aynı; insan zihni.
</font>
<font class="newsDetail">
 <p>
  <p class="MsoNormal">
   Akdeniz bölgesi siyasal ve ekonomik krizlerin, son teknolojilerle yürütülen savaşların ve değil adları, sayıları bile doğru dürüst açıklanamayan masumları hedef alan terörün sahnesi, günümüzde. Hâl böyleyken, sekseni aşkın ülkeden sanatçı, sanat uzmanı, galerici ve koleksiyoncu ve yüz binlerce sanat izleyicisi, sanki bu bölgede her şey iyi gidiyormuş gibi 31 Mayıs-4 Haziran arasında Venedik Bienali’nde sanatın çeşitli zaferlerini kutlayacak. Ekonomik krizlere karşın bu işe milyon avroların nehir gibi akıtıldığını da belirtelim.
  </p>
  <p class="MsoNormal">
   <span>
   </span>
   Kısacası Akdeniz bölgesinde tam cennet ve cehennemi aynı anda yaşamayı beceriyoruz; ikisi de insanın imgeleminden ve zihinsel üretiminden kaynaklanıyor ve bir biçimde ütopya/distopya ikilemi oluşturuyor. Raymond Williams, Ütopya ve Bilim’de dört tür ütopyadan söz ediyor: Evrende var olduğu düşlenen daha iyi bir yer; doğal bir nedenle gerçekleşen ve daha iyi bir yaşam koşulu oluşturduğu varsayılan bir yer; insan çabası ve gücüyle oluşturulduğu varsayılan daha iyi bir yaşam yeri ve teknolojik gelişmelerin sağladığı imkânlarla oluştuğu varsayılan daha iyi bir yer… Bunlar cennet; ancak ütopyalardan yola çıkan küresel siyaset ve ekonomi uygulamaları şimdilerde bu dört ütopyayı maharetle distopyaya çeviriyor; geriye bu dört ütopyayı gerçekleştirme ihtimali yüksek tek bir insan üretimi kalıyor: Sanat...
  </p>
  <p class="MsoNormal">
   <span>
   </span>
   İşte, Akdeniz bölgesinde yaşanan felaketlerin karşısında birçok ülke ve kentte sanat etkinlikleri gerçekleşiyor ve bunlar arasında en önemli iki etkinlik, Venedik Bienali ve İstanbul Bienali (Eylül 2011).
  </p>
  <p class="MsoNormal">
   <span>
   </span>
   Şimdi ben Azerbaycanlı 6 sanatçı ile birlikte Venedik’teyim ve Azerbaycan Kültür Bakanlığı’nın himayesinde Büyük Kanal üstündeki Venedik saraylarından Palazzo Benzon’da sergimizi gerçekleştireceğiz. 15 Mayıs gibi işe başladık. Azerbaycan, 54. Venedik Bienali Uluslararası Sergisi’ne Mikayil Abdurahmanov (Bakü), Zeigam Azizov (Londra), Khanlar Gasımov (New York), Aga Ousseinov (New York), Altai Sadıghzadeh (Bakü) ve Aidan Salakhova (Bakü-Moskova) ile katılıyor. Serginin küratörlüğünü Azerbaycan Güzel Sanatlar Müzesi Müdürü Cinghiz Farzaliev ile birlikte yapıyoruz.
  </p>
  <p class="MsoNormal">
   <span>
   </span>
   Venedik Bienali’nin İsviçre kökenli başküratörü Bice Curiger, bienalin başlığını ‘ILLUMInation’ olarak belirledi. Türkçeye ‘Aydınlanmış Ulus’ , ‘Aydınlatan Ulus’ ya da ‘IŞIKulus’ olarak çevrilebilir. Bilindiği gibi Venedik Bienali ulus odaklı bir sunum; ancak 1990’lardan bu yana küreselliğe ayak uydurmak için çokkültürlü sergiler de yapılmaya başladı. Curiger, aynı zamanda Venedikli ressam Tintoretto’nun resimlerindeki ussal değil de esrik olan ışığa gönderme yapıyor. Bu, Avrupa sanat çevrelerinde olağan karşılanıyor, ama diğer kıtaların sanat uzmanlarınca biraz Avrupamerkezci karşılandı ya da ‘turistik’ olarak nitelendirildi.
  </p>
  <p class="MsoNormal">
   <span>
   </span>
   Azerbaycan Pavyonu, Bakü’ye, yani çağdaş sanatta daha etkin olduğunu düşündüğümüz kent etkisine ve bu etkinin yapıtlarla ilişkisine odaklanıyor. Eğer tarih boyutu katılacaksa, o zaman daha geriye, prehistorik resimlere uzandık. Bakü yakınındaki Gobustan kaya resimlerinde karşılıklı duran iki gondol benzeri gemi keşfettik ve bunu serginin logosu olarak kullanıyoruz.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29492-54-venedik-bienali-notlari.html), [web.archive.org (arşiv bağlantısı)](http://web.archive.org/web/20110624184206/http://www.aksiyon.com.tr:80/aksiyon/haber-29492-54-venedik-bienali-notlari.html)
