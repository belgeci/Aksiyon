# Adana varoşunda güdük hayaller

*Osman Balcı 2006.05.15*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      60 yıl önce Güneydoğu’dan gelen göç dalgasıyla Adana’da kurulan Anadolu Mahallesindeki gençlerin hayali tekstil atölyelerinde çalışabilmek.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20061031211101im_/http://www.aksiyon.com.tr/resim/597/16.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Anadolu Mahallesi’nde bir pazar günü… Mahalle dediğin, meydansız, parksız, ağaçsız bir hilkat garibesi. Ne mümkün adına yaraşır olsun. Hepsi topu iki kilometrelik bir cadde, yan yana sıralanmış daracık sokaklar… İstanbul varoşlarına alışkın gözler yadırgamaz ya, burası Adana… Güneyin zengin, bereketli şehri, cazibe merkezi… ‘Bir vakitler’ diye bir şerh düşmek gerekir belki de, ışığa koşan pervaneler gibi Adana’ya koşan Güneydoğulu vatandaş, “Kaçılacak yer oldu Adana.” diyor şimdilerde. 1990’larda hız kazanan göç serüveninin altında ‘daha müreffeh’ bir hayat özlemi yatıyormuş. İlk gelenler aradığını bulmuş da; fakat onların çocukları kahvelerde oturup,  sokaklarda volta atıyor şimdi…  Talihi yaver gidenler bir konfeksiyon atölyesine ‘makineci’ olmuş, baba mesleği inşaat işçiliğini sürdürenlerin yanında simit tablasıyla ev geçindirenler de var. Kızlar için en uygun olanı narenciye bahçelerine gündeliğe gitmek… 18-25 yaş arası gençler işsizlik çekince mahalleli düğün-dernek kurmayı unutur olmuş. “Şimdiki gençler daha mantıklı. İş yoksa evlenmiyorlar.” diyor görmüş geçirmişlerden biri.
   <br>
    <br>
     Mahallede dolaşmak kolay da, soru sormak zor. Adıyaman’dan, Diyarbakır’dan, Batman’dan, Van’dan, Mardin’den ‘kaçıp’ şehrin kıyısına tutunabilmiş otuz bin kişiden söz ediyoruz. Üstelik bu rakam, kısa bir süre önceye kadar altmış binmiş. Kendi içinden iki mahalle daha çıkaran Anadolu Mahallesi yükünün yarısından kurtulmuş böylelikle. Mahalle sakinlerinin çoğu işsizlikten kendini yollara vurmuş olsa da töre cinayetinden, kan davasından, boşaltılan köylerden canını kurtaranlar da var içlerinde. Tedirginlikle öfke yan yana yürüyor: “Derdimize çare bulamayacaksanız ne gezersiniz bu sokaklarda?” Bereket versin kahveler var. Mahalle muhtarı çağrılıyor tez elden, demli çaylar söyleniyor. Söyleyecek sözü olan birkaç kişi toplanıyor masaya.
     <br/>
     <br/>
     Adana’ya çocukken göçmüş Mümtaz Uçak, CHP’nin mahalle temsilcisi gibi çalışıyor. Sudan asıllı Mehmet Efeoğlu ise muhtarın yardımcısı. Niyetimiz gençleri tanımak; ama öncesinde mazisi 60 yıl evveline uzanan Anadolu Mahallesi’nin kuruluş hikâyesini dinlemek lazım. Buraya niçin göçmüşlerdi, şimdi niye kaçmak istiyorlar? Ağrılı Mümtaz Uçak, “Biz geldiğimizde pamuk ekimi iyiydi, çırçır fabrikası çoktu.” diyor. İşte Adana’yı cazibeli kılan sözcük: pamuk… Evvela göçün şimdiyse yoksulluğun müsebbibi... Pamuk, vaktiyle ‘beyaz altın yuvası’ diye anılan şehirde gözden düşeli en az on yıl olmuş. Uçak devam ediyor: “Anadolu Mahallesi’nin bağlı olduğu Yüreğir Belediyesi’nde kırkın üzerinde çırçır fabrikası vardı. Fabrikalar üç vardiyalı çalıştığı için herkese iş vardı. Şimdi ne pamuk var ne çırçır. Vaktiyle iş için Adana’ya gelenler şimdi İstanbul’un, İzmir’in, Almanya’nın hatta Irak’ın yolunu tuttu.”
     <br/>
     <br/>
     Mehmet Efeoğlu da art arda kapanan fabrikaların isimlerini sayıyor: “Çukobirlik kapandı. Bossa 1’de altı bin, Sümerbank ve Milli Mensucat’ta üç bin kişi çalışıyordu. Hepsi kapandı. Şimdi mevsimlik işçi de gelmiyor; çünkü kazandıkları yol parasına yetmiyor. Tarlası olanlar makineyle hasat yapmanın peşinde. Yoksulluğumuzun sebebi işte budur.” Çaylar tazeleniyor, sohbet koyulaşıyor, dert büyük. Bu kez muhtar Ahmet Meriç alıyor sözü: “Adana, göç alan iller arasında görünmüyor; çünkü Güneydoğu’dan gelenlerin bir kısmının nüfus cüzdanı yok, bir kısmının da muhtarlık kaydı. Kız kardeşlerin mirastan faydalanmaması için kimlik çıkartmıyorlar. İki yıl içinde en fazla altı yaşlı kadının nüfus cüzdanını çıkartabildik. Hatta birinde mahkemelik olduk. Nüfus müdürlüğünde bizi sahtecilikle suçladılar. Kadının Kuzey Irak’tan gelmiş olabileceğini düşündüler. Mersin’deki ağabeyi ifade verdi de kurtulduk.”
     <br/>
     <br/>
     YENİ NESİL ADANALILAR
     <br/>
     <br/>
     Muhtarlık kaydı yaptırmayanların birçoğu, izini kaybettirmek niyetinde. En az otuz ailede askerlikle ilgili problemi olan, töre cinayetinden, kan davasından korkan, siyasi problemi olan birkaç fert var. “Vatandaş kendi ayağıyla gelmezse benim yapabileceğim bir şey yok.” diyor muhtar. Bir yandan da devletin kendisine zorluk çıkardığından yakınıyor: “Bazıları geliyor. ‘Devlet köyümü boşalttı, buraya göçtüm, kaydımı yaptır.’ diyor. Belki ucuz bir gerekçe öne sürüyor; ama bu sefer de karakol önceki yerden nakil istiyor. Adamın gerçekten köyü boşaldıysa ne yapsın?” Bunca çarpık yapılaşmaya, sıkışmışlığa ve işsizliğe rağmen geri dönmeyi düşünmüyorlar. Mümtaz Uçak, “Hâlâ buradayız; çünkü artık yerleştik.” diyor: “Çocuklarımız burada doğdu, havasına, suyuna alıştı. Arkadaşlarından kopmak istemiyorlar.”
     <br/>
     <br/>
     Göç, ‘aslen’ Urfalı, Mardinli, Batmanlı, Adıyamanlı, Diyarbakırlı olan; ama kendilerini yaşadıkları şehre ait hisseden ‘Yeni Adanalılar’ diye tanımlanabilecek bir nesil oluşturmuş. Babalarının top koşturduğu mezarlık tamamen dolduğu için sokak aralarına mahkûm gençler… ‘Boş vakitlerinizde ne yapıyorsunuz?’ sorusuna kibarca gülümsüyorlar: “Çoğunlukla çalışıyoruz. Pazar günleri geziyoruz.” Nitekim 16 yaşındaki Hüseyin ile 18 yaşındaki Ayhan’ı sokakta gezinirken buluyoruz. Aslen Batmanlı olan Ayhan, yedi yaşından bu yana ağabeyinin açtığı tekstil atölyesinde mont dikiyor. Okumaktan sıkılınca liseye gitmekten vazgeçmiş. Kendisinden başka dört kardeşi daha tekstil işinde. İki küçük kardeşi ise okuyor. Hüseyin de tekstilci. Üç-dört yıl çalıştıktan sonra ara verip Karşıyaka Endüstri Meslek Lisesi’ne girmiş. Elektronik bölümünde okuyor; ama okul bitince yeniden konfeksiyon atölyesine dönmeyi düşünüyor. Mahallenin internet kafesinde ‘pazar izni’ geçiren Cumali Gökçe (18) de tıpkı Ayhan gibi yedi yaşından bu yana atölyede. Eline geçen 400 YTL’nin üçte birini kendisine ayırıyor ve elbette tekstil atölyesinde çalışabildiği için kendisini şanslı sayıyor. İnternet kafeyi işleten dayısı tedirgin, soruları ve cevapları dinliyor. Korkusu, çocukların işinden olması. “İşsizlerle konuşsanız keşke, bunlar çalışıyor işte.” Üniversite okumayan gençlerin hayâli bir tekstil atölyesiyle sınırlı ki bu atölyeler, ‘İş başa düştü.’ diyen mahallelinin tamamen kendi imkanlarıyla oluşturduğu mütevazı çalışma sahaları. Yüzün üzerinde atölyenin bulunduğu mahalle bu haliyle bir fabrikayı andırıyor. İki katlı gecekonduların alt katında ikinci kalite kumaşlardan dikilen giysiler ancak Adana’nın ve  Güneydoğu’nun köylerinde alıcı bulabiliyor. Pazar günü açık atölye görmek zor; fakat muhtarın “Mutlaka çalışıyordur.” dediği Nurgül Kırgıl kimseyi yanıltmıyor. 17 yaşından beri tekstil sektörünün içinde olan Nurgül, iki aydır kendi işinin sahibi. Yedi buçuk milyar borcun altına girerek aldığı iki makinenin hiç boş kalmaması için pazar günleri de çalışıyor. Üstelik on iki yıl sonra kavuştuğu bebeğini sokaktaki bir kıza emanet ederek. Hafta içinde biri 14 diğeri 18 yaşında olan iki komşu kızı çalışıyor makinelerde. Nurgül’ün sorunu işverenlere özgü: “İki ayda, üç işçi değiştirdim. Hiçbiri işi bilmiyor, müşterilerim kaçıyor. Üstüne üstlük diktiğimiz malların satılması için eşimin uzak köyleri dolaşması gerekiyor.”
     <br/>
     <br/>
     Konfeksiyon atölyelerinde iş bulamayan gençlerin önünde fazla seçenek yok. Üç senedir simit satan Erol Bener (19) Antalya’da garsonluk yapan ağabeyiyle beraber on kişilik bir nüfusa bakıyor. Turizm sezonu açılınca ağabeyinin yanına gidecek, ileride de bir atölyede çalışmayı istiyor. Öğlen saatlerinde tablayı boşaltan Erol eve gitmek için sabırsızlanıyor. Cebinde on lirası ve dinlenmek için yarım günü var. Ona göre boş vakit üç şekilde değerlendirilebilir; şehirdeki Merkez Park’a giderek, mahalledeki internet kafede atari oynayarak ya da evde uyuyarak…
     <br/>
     <br/>
     Hanımları pek cezbeden yapma çiçekler, plastik kovalar, mandallar ve daha bilumum eşya satan Ali Aldemir’in hikâyesi daha farklı. 19 yaşındaki Ali, iki tekerlekli arabasını annesinin gözetiminde eve bıraktıktan sonra dershaneye yetişme telaşında. Bu sene kazanma ümidi yok, düşündüğü bir fakülte de yok. Emin olduğu tek şey, Adana dışında okumak istediği. Söz uzadıkça annesi huzursuz oluyor. Yol ortasında, herkes onlara bakarken bir gazeteciyle konuşmak tekin olmayabilir, üstelik oğlu dershaneye yetişecek. Koruma içgüdüsünü mazur görmeli. 18 yıl önce eşini kaybetmiş ve altı çocuğunu bir başına yetiştirmiş. “Evde boş oturacağıma oğlumla dolaşıyorum.” diyor Bedriye Hanım, “Karşısına hırsız uğursuz birileri çıkar, başı belaya girer diye korkuyorum.”
     <br/>
     <br/>
     <br/>
     ADANA NİHAYET GÖÇ ALAN İLLER KAPSAMINDA
     <br/>
     <br/>
     Söz göçten ve Adana varoşlarından açılınca Teyfik Kısacık’a kulak vermek gerekir. Almanya’nın Adana fahri konsolosu ve Akdeniz Türk-Alman İşadamları Derneği başkanı Kısacık, çocukluğunda babasının çırçır fabrikasında tanıdığı Güneydoğulu göçmenlerin daha iyi şartlarda yaşaması için projeler hazırlıyor. Özellikle Anadolu mahallesindeki tekstil atölyelerini iyileştirmek, işvereni ve işçileri eğitmek için çabalıyor. Onun isteği, hem yerli hem de yabancı sermayenin Çukurova bölgesine gelmesi; ancak öncelikle gettolardaki huzursuzluk giderilmeli. Sorun sadece yatırımcıyı kaçırmak da değil; kendi haline terk edilen varoşlar illegal örgütlerin yuvası haline gelebiliyor.
     <br/>
     <br/>
     2004 yılı Şubat ayında, Almanya Hanoover Üniversitesi’nden üç profesörün de desteğiyle hazırlanan ‘Çukurova Bölgesi’nde Göçün Entegrasyonu’ başlıklı rapor Ankara’daki ilgili makamlara gönderilmiş ve neticede Adana,  ‘Dokuzuncu Beş Yıllık Kalkınma Planı’nda, göç veren değil göç alan iller kapsamına alınmış. “Adana’ya gelenlerin kimliği ve kaydı yok. Bu yüzden şehir göç almıyormuş gibi görünüyor.” diyen Teyfik Kısacık, varoşlardaki mafyalaşmaya da dikkat çekiyor. Ona göre önlem alınmazsa verimli Çukurova arazileri kısa zamanda mafyanın eline geçecek. Zaman zaman varoşlarda dolaşan ve halkla konuşan Kısacık’ın iyileştirmeye yönelik önerileri şöyle: “Varoşlarda klasik lise yerine meslek liseleri açılmalı. konut sorunu halledilmeli; ancak Urfa, Diyarbakır, Batman mahalleleri oluşturmadan, kaynaşma sağlanmalı. Tekstil atölyelerinde çalışan işçilere kurs verilmeli. Okuma yazma kursları açılmalı.”
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


## Yorumlar

### Zuhal Bayıldıran, 22-Mayıs-2006
> Adana Sokak Çocukları Derneği: 
> Bu haberi dikkatle okudum. Adana Sokak Çocukları Derneği'nin çalışmalarından söz etmeden böyle bir haber yapmanız beni şaşırttı. Türkiye'nin en büyük projesine AB'den hibe alıp 152 çocuğu meslek sahibi yapan bir derneğin adı anılmadan Adana göç çocuklarıyla ilgili bir yazı yazılabilir mi? Derneğimizi ve çalışmalarımızı görmezden gelerek veya yeterince araştırma yapmadan haber yazmanız bizi üzdü.

Kaynak: [www.aksiyon.com.tr](http://www.aksiyon.com.tr:80/detay.php?id=24254&yorum_id=10241), [web.archive.org (arşiv bağlantısı)](http://web.archive.org/web/20061031211101/http://www.aksiyon.com.tr:80/detay.php?id=24254&yorum_id=10241)
