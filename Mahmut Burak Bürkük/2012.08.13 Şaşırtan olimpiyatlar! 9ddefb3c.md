# Şaşırtan olimpiyatlar!

*Mahmut Burak Bürkük 2012.08.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Londra Olimpiyatları’nda bütün görevlilerin iyi derecede İngilizce bilmesine, bazı görevlilerin başörtülü olmasına, suyun 5 TL’ye satılmasına şaşırdık! Tabii bir de 114 sporcuyla gelip çok az madalyayla dönmemize…
  </font>
 </div>
 <div id="newsText">
  <font class="detail-text">
   <p>
    Dünyanın en büyük spor organizasyonu olarak kabul edilen olimpiyatların 30.’sunu yerinde takip etmek için aylar öncesinden akreditasyon işlemlerini yaptık. Bir dizi işlemden sonra, o çok zor alınan İngiltere vizesine bile gerek duymadan, elimize tutuşturulan akreditasyon kartımızla artık ‘olimpiyat muhabiri’ olmuştuk! Ne kadar doğru bilmiyoruz; ama gerçek bir spor gazetecisi olmak için mutlaka olimpiyatları yerinde takip etmek gerektiği anlatılırdı hep!
   </p>
   <p>
    <img alt="" height="387" src="http://web.archive.org/web/20130820204651im_/http://medya.aksiyon.com.tr/aksiyon/2012/08/13/m-o-01.jpg"/>
   </p>
   <p>
    “Daha hızlı, daha yüksek, daha güçlü” sloganını felsefesi hâline getiren olimpiyatları yerinde görüp izlemek için İngiltere’deydik artık. Havaalanındaki karşılama komitesinin ‘Welcome’ seremonisinden sonra  ‘Bismillah’la Londra’ya girdik.
   </p>
   <p>
    Boynumuza astığımız ve ‘Açılın, ben doktorum!’ özgüveni sağlayan akreditasyon kartımızla ilk hedefimiz yer altı dehlizleri oldu! Zira öyle bir korku salınmıştı ki belleklerimize, Londra sokaklarındaki trafik İstanbul’u 5’e katlar, 3’le çarpardı! Ve zihnimizdeki bu korku imparatorluğa dönüşünce uzun süre gün yüzü görmeden yarasalarla geçinip gittik!
   </p>
   <p>
    <img alt="" height="412" src="http://web.archive.org/web/20130820204651im_/http://medya.aksiyon.com.tr/aksiyon/2012/08/13/m-o-04.jpg"/>
   </p>
   <p>
    İlk izlenim önemlidir ya, ulaşım konusunda kraliyet elemanları bizden geçer not almıştı. Örümcek ağı gibi yaygın raylı sistemle Londra’nın altını üstüne getirmek mümkündü. Başlarda acemiliğimizden birkaç kez makasları karıştırıp raydan çıksak da elimizdeki metro haritası ile müsabaka alanlarına rahatlıkla ulaşabiliyorduk artık... Metro demişken; muhtemel 2020 İstanbul Olimpiyatları’nı almamız hâlinde bir metro, bir metrobüsle bu işin altından nasıl kalkacağımızı düşünüp durduk hep.
   </p>
   <p>
    <img alt="" height="379" src="http://web.archive.org/web/20130820204651im_/http://medya.aksiyon.com.tr/aksiyon/2012/08/13/m-o-07.jpg"/>
   </p>
   <p>
    <strong>
     Ali Baba’nın çiftliği!
    </strong>
   </p>
   <p>
    Açılış seremonisi ülkeler için önemli bir prestijdir. İngiltere de bunu başarıyla gerçekleştirdi diyebiliriz. Sanat direktörlüğünü 8 dalda Oscar kazanan “Slumdog Millioner” filminin yönetmeni Danny Boyle’un yaptığı törende, Londra Olimpiyat Stadı’nın içine minik bir Ali Baba çiftliği kurulmuştu. “Ali Baba’nın Bir Çiftliği  Var” şarkısındaki hayvanların hepsinden konarak bir İngiliz köyü oluşturulmuş, köy hayatından sanayi devrimine uzanan yol görsel şölenlerle izleyicinin beğenisine sunulmuştu. Ve meşale ateşlendi…
   </p>
   <p>
    Londra’ya gelirkenki heyecanımızın altında, 16 dalda 114 sporcumuzun mücadele edeceği bu olimpiyatta kazanacağımız altınların sefasını sürmek yatıyordu! Ancak bu hayalimiz istediğimiz gibi gerçekleşmedi. Tekvando ve atletizmdeki madalyalar da olmasa öksüz kalacaktık.
   </p>
   <p>
    <img alt="" height="387" src="http://web.archive.org/web/20130820204651im_/http://medya.aksiyon.com.tr/aksiyon/2012/08/13/m-o-06a.jpg"/>
   </p>
   <p>
    Dünya genelinde yaklaşık 1 milyar kişinin izlediği iddia edilen olimpiyatları bizimle birlikte 1900 basın mensubu da yerinde takip ediyordu. Daha öncekileri bilmem; ama bu yıl olimpiyatlar Ramazan’a denk gelmişti! Güya Müslümanlar için kurulan iftar çadırı benzeri yerler aradık ama yoktu. Ajitasyon olarak algılanmayacaksa, turnuva boyunca hiçbir iftarı vaktinde açma şansı bulamadık. Hatta iftar rötarlarımız o kadar abartıldı ki havayolu şirketi olsak batmamız garantiydi! Buradan Londra Büyükşehir Belediyesi’ne çağrıda bulunuyorum: Her sokağa, her meydana iftar çadırları, iftar sofraları kuran Türkiye’deki belediyeleri örnek alın lütfen… Yoksa Londra’ya Ramazan’ın geldiği hiç belli olmayacak.
   </p>
   <p>
    <strong>
     26 milyar dolarlık gelir
    </strong>
   </p>
   <p>
    Aldığımız gayr-i resmî bilgilere göre, olimpiyat süresince 10 bin gönüllü görev yaptı. Ancak rast geldiğimiz bir Türk’e “Gönüllü olmaktan keyif alıyor musun?” diye sorduğumuzda, yorgun bir ses tonuyla, “Yok be abi! Ücretli çalışıyoruz. 12 saatlik gönüllülük mü olurmuş?” diye cevap verdi. Sadece açılış törenlerine 27 milyon sterlin harcanan olimpiyatların İngiltere’ye yapacağı katkı ise ürün satışı, sponsor ve yayın haklarıyla birlikte 26 milyar dolar.
   </p>
   <p>
    Siyasilerimiz, söylemleriyle 2020’deki olimpiyatları alacağımıza bizi o kadar inandırmış olacak ki her şeye alıcı gözle bakıyorduk. Girdiğimiz salonların karşılığını İstanbul’da bulmaya çalışıyorduk; ama yoktu! Çünkü bildiğimiz anlamda ortada salon bulunmuyordu. Salon dediğin devasa beton yığını, dev kolonları olan bir yapı değil miydi? Olimpiyat Stadı dışında bu tanıma uyan bir yapı görünmüyordu. Üstünü çatı ile kapattıkları portatif tribünlere salon demişlerdi. Ama makyaj ve işlerlik kusursuzdu. O yapıları gördükten sonra 17 günlük yarışların ardından mevcut salonların yerinde yeller eseceğine kimseyi inandırmanız mümkün değil.
   </p>
   <p>
    <img alt="" height="419" src="http://web.archive.org/web/20130820204651im_/http://medya.aksiyon.com.tr/aksiyon/2012/08/13/m-o-03.jpg"/>
   </p>
   <p>
    İkisi kapsamlı olmak üzere 6 farklı yerde icra edilen olimpiyat müsabakalarında güvenlik için üst düzey önlemler alınmıştı. Bizdeki gibi turuncu yelek giydirilen özel güvenlik elemanları çalıştırılmıyordu. Bu iş için ‘ordu göreve’ çağrılmıştı! Her kompleksin girişinde iyi derecede İngilizce bilen(!) askerler vazife yapıyordu! X-ray cihazlarından geçtikten sonra yaka kartlarımızı onaylatmadan Olimpic Park’a ve diğer salonlara giriş yapamıyorduk. Her salonun yanı başında bulunan medya merkezlerinde çay-kahve ücretsiz, diğer yiyecekler ise ateş pahası. Bizde 50 kuruşluk su, Olimpiyat Köyü ve çevresinde 5 TL. Dünyanın en pahalı şehrine welcome!
   </p>
   <p>
    Olimpiyat boyunca en çok dikkatimizi çeken, her milletten insana vazife verilmiş olması. Gönüllü ya da ücretli çalışanlar içinde sakallı, takkeli, başörtülü, Hintli, Çinli, zenci, genç her yaş, her din ve her ırktan insan bulmak mümkün. Türkiye’deki paranoyadan olsa gerek ilk başlarda söz konusu şahıslardan çok, etraftaki izleyicilerin tepkisini gözlemlemeye çalıştık hep. Hayret edilecek bir durum vardı ortada. İki karış sakalı ve sımsıkı eşarbı ile insanları kibarca yönlendiren görevliye onlar da aynı kibarlıkla ve insanca davranıyordu! Ülkemizde alışık olduğumuz o hakir ve fakir görme hâli burada yoktu. Tam o anda kulakları çınlasın, Mahsun Kırmızıgül’ün ‘Hepimiz kardeşiz’ şarkısı çınladı kulaklarımızda! Hele 60 bin kişinin doldurduğu Olimpiyat Stadı’ndaki madalya töreninde türbanlı bir kızın hosteslik yaptığını görünce, İngilizlerin işi iyice abarttığını düşündük! İrtica hortlayacak diye beklerken kimsenin oralı bile olmadığını gördük. Muhtemelen hepsi Fransızdı stattakilerin!
   </p>
   <p>
    <img alt="" height="418" src="http://web.archive.org/web/20130820204651im_/http://medya.aksiyon.com.tr/aksiyon/2012/08/13/m-o-05.jpg"/>
   </p>
   <p>
    <strong>
     Alkışlanmayan sporcu kalmadı
    </strong>
   </p>
   <p>
    Futbol maçları üvey evlat muamelesi gördü olimpiyatlarda. Kimse gitmesin diye en uzak statlarda, hatta başka şehirlerde oynandı maçlar! İyi de yapıldı aslında. Ortalıkta ne bir holigan vardı ne de slogan! Son derece temiz bir karnaval havasında geçti olimpiyatlar. Adamların ‘Avrupa Avrupa duy sesimizi!’ ya da ‘Ölmeye ölmeye ölmeye geldik!’ diye tezahüratları yok. Tiyatro izler gibi maç izleyip keyif almakla meşguller sadece. Tek fark galibiyeti yenilgiden biraz daha fazla alkışlıyorlar, o kadar.
   </p>
   <p>
    Olimpiyat sırasında gazeteler bildiğimiz popüler spor dallarından çok, daha naif branşları manşetlere çıkarıyordu. Naçizane bir kısım medyanın etkisinde kalarak izlediğim eskrimin ne kadar estetik bir spor olduğunu ilk burada keşfettim. Bir de neredeyse herkesin spor müsabakalarına çocuklarını getirdiğini... Bir ergenlik çağına geldikten sonra spor dallarıyla haşır neşir olan bizim gençleri, bir de 3 yaşında annesinin kucağında o aktiviteden bu aktiviteye gidip aşinalık kazanan İngiliz çocuğunu düşünüp “Daha alacak çok yolumuz var!” dedim.
   </p>
   <p>
    <img alt="" height="456" src="http://web.archive.org/web/20130820204651im_/http://medya.aksiyon.com.tr/aksiyon/2012/08/13/m-o-05a.jpg"/>
   </p>
   <p>
    Olimpiyatlarda dikkat çeken birkaç detay ise şöyleydi: Şehir neredeyse boşaltılmıştı. Birçok çalışana izin verildiği ve şehir dışına çıkmaları teşvik edildiği söyleniyor. Metro kullanmayan görevlilerin trafikten minimum derecede etkilenmesi için tercihli yollar yapılmış. Özellikle olimpiyat komitesi ve basın, bu yollardan sorunsuz bir şekilde ulaşım imkânı bulabiliyor. Londra merkezine ise araç girişleri kısıtlanmış.
   </p>
   <p>
    Otel fiyatları ise astronomik derecede. Geceliği 100 paunda (yaklaşık 280 TL)  kalanlar kendilerini şanslı sayıyordu. Organizasyon genel hatları ile sorunsuzdu; ancak basın merkezlerinde internetin 180 ile 550 TL arasında değişen fiyatlarda satılması gazetecilerin tepkisini en çok çeken faktörlerin başında geliyordu.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Erkan sever, 01 September 2012, 11:10
> 10 numara bir yazı, keyifli :)

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=FD258BEF0A6A411DE95ED3A51BC574CE?newsId=33313), [web.archive.org (arşiv bağlantısı)](http://web.archive.org/web/20130820204651/http://www.aksiyon.com.tr:80/aksiyon/newsDetail_getNewsById.action;jsessionid=FD258BEF0A6A411DE95ED3A51BC574CE?newsId=33313)
