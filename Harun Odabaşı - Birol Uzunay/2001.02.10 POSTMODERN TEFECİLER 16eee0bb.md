# POSTMODERN TEFECİLER

*Harun Odabaşı - Birol Uzunay 2001.02.10*

<div>
 <p class="spot">
  Devletin el koyduğu bankaların sahiplerinden Korkmaz Yiğit, Ali Avni Balkaner, Mahmut Ceylan, Cavit Çağlar ve Hayyam Gariboğlu'nun asıl işlerinin inşaatçılık ve tekstil sektörü olduğunu düşündüğümüzde ilginç bir ortak payda  ortaya çıkıyor.  Müteahhitler, tekstilciler ve bankacılık. Aslında diğer özel bankaların da sahiplerinin asıl işine baktığımızda  bir iki tanesi hariç hiçbirisinin profesyonel bankacılıktan gelmediği görülüyor. Çürük elmalar buralardan çıkıyor
 </p>
 <p class="metin">
 </p>
 <img border="0" src="/web/20020502044332im_/http://www.aksiyon.com.tr/2001/323/resimler/Post.jpg"/>
 <p class="metin">
  Ellerinde kelepçe DGM kapısında olacağını hayalinden dahi geçirmediği o mutlu günlerindeydi. Kariyerinin İMKB spekülasyonlarında ve inşaat sektöründe parladığı dönemde yine lüks villa projelerinin bir tanesinin daha karar aşamasında, sahibi olduğu Yurtbank'ın yöneticileri ile bir toplantı halindedir. Herkes projenin güzelliğinden bahsederken bir çatlak ses(!) bankanın mevduatlarının önemli bir kısmının inşaat sektörüne kanalize edilmesinin yanlışlığı hakkında konuşacak olur. İnşaatçı Ali Balkaner o tiz sesi ile bugünlerini hazırlayan şu cevabı verir: "Ben patronum, hata yapma hakkımı kullanıyorum".
 </p>
 <p class="metin">
  Yine aynı şahıs İş Bankası'nın eski genel müdürlerinden birisinin kendisine bankada toplanan paraları gayrimenkule yatırmasını ve gerisini merak etmemesi gerektiğini söylediğini ifade ettikten sonra banka batma noktasına geldiğinde de 'Ne yapayım ben inşaatçıyım, bankacılığı bilmem?' diyecektir.
 </p>
 <p class="metin">
  Batık bankaların sahipleri niçin inşaatçı
 </p>
 <p class="metin">
  Bugün devletin el koyduğu bankaların sahiplerinden Korkmaz Yiğit, Ali Avni Balkaner, Mahmut Ceylan, Cavit Çağlar ve Hayyam Gariboğlu'nun asıl işlerinin inşaatçılık ve tekstil sektörü  olduğunu düşündüğümüzde ilginç bir ortak payda ortaya çıkıyor.  Müteahhitler, tekstilciler ve bankacılık... Aslında diğer özel bankaların sahiplerinin de asıl işine baktığımızda bir iki tanesi hariç hiçbirisinin profesyonel bankacılıktan gelmediği görülecektir. Banka sahibi olmak için bankacılıktan gelmek şart değil ama özellikle 1980'lerden sonra Türkiye'de banka sahibi olanların ya da olmak isteyenlerin bankayı bankacılık yapmak için istemedikleri ortaya çıktı. Bankaların ilk işi ait olduğu şirketler grubunun finanse edilmesi için bir aracı kurum olmak. Türkiye bu gerçekliğin ve kirli ilişkilerin ortaya çıkması için de 20 yıl beklemek zorunda kaldı!
 </p>
 <p class="metin">
  Bir varmış bir yokmuş
 </p>
 <p class="metin">
  Bankaların Tasarruf Mevduat Sigorta Fonu'na devri ile birbiri ardına patlamaya başlayan skandallar bir kere daha ortaya koydu ki Türkiye'de kamuoyuna açıklanan bilgilerin hepsi bir büyük ilüzyonun oyununun parçalarından ibaretmiş. "Türkiye'nin büyümesini istemeyen dış güçler" diye başlayan nutuklar doğru, ama en az onlar kadar büyük düşman içimizde imiş ve halkın tasarruflarını kollamakla yükümlü bankalar ekonomik krizin merkez üssünü oluşturuyormuş.
 </p>
 <p class="metin">
  Karışık ve birçok ayağı bulunan finans sektörünün sorunlarını bir çırpıda masaya yatırmanın imkansızlığı ortada. Ama medyada  gündeme gelen TMSF'ye aktarılan bankalarla ilgili sorunlar aslında problemin özünü yansıtmaktan uzak olup, sansasyon ağırlıklı, hapiste giyilen elbise, hapishanede çıkar evlilikleri ve bileklere takılan kelepçe gibi tamamen aktüel içeriği yüksek yazılardı. Haberlerin bir kısmı da manipülasyona dönük siyasi hesapları olan haberlerdi. Bankaların bu konuma gelmesinin altında sistemle alakalı çeşitli makro ekonomik koşullar ve bankacılık sektörüne özgü sorunlar yatıyor. Diğer bir ifadeyle sorunlar kişisel olmaktan daha çok sistemik nitelik arzediyor. Aksiyon dergisi iki buçuk yıl evvel adeta belli aralıklarla tekrarlanan finans krizlerini öngörmüş ve ciddi bir finansal operasyonunun gerekliliğini vurgulamıştı. Şimdi bankalara verilen mevduat garantisi, murakıpların raporları gibi bildik konulara fazla girmeden  bıraktığımız yerden konuyu devam ettireceğiz. Bankaların nasıl usulsüz yollarla kurulduğu, mevduatların nasıl olup da kendi şirketlerine yönlendirildiği ve usulsüzlüklere kimlerin sessiz kaldığı noktasında bilgiler vereceğiz.
 </p>
 <p class="metin">
  Her devrin iktidarları var
 </p>
 <p class="metin">
  Banka özeline geçmeden önce bankaların el değiştirilmesi de dahil milyar dolarlık ihalelere varıncaya kadar her alanda faaliyet gösteren üst düzey bir bürokrat örgütüne değinmeden yapamayacağız. İçine kapalı bir aile gibi faaliyet gösteren bu bürokrat grubu iktidarların değişmesi ile değişmiyor. Siyasi yelpazenin her tarafına dağılmış durumda olan bu bürokratların komisyon karşılığında ve özel bir işaretle birbirleri ile paslaştığı söyleniyor. Hatta Ali Balkaner'in 'biz 18 aileyiz' diye verdiği mahkeme ifadelerini de bu çetenin varlığına delil gösterenler bile var. Korkmaz Yiğit'i videoya çektiği ifadeleri olmasa idi Korkmaz Yiğit'i dahi kurtarabilecekleri ancak televizyondaki sözlerinin kendisini deşifre ettiği ve bu yüzden  gözden çıkarıldığı iddia ediliyor.
 </p>
 <p class="metin">
  Hastalıkların belirtileri geçmişte
 </p>
 <p class="metin">
  Türkiye'de bankalara el koyma operasyonlarının geçmişi çok eskilere dayanıyor. 1961 yılında Raybank ve Buğdaybank'ın da içinde bulunduğu 5 bankaya el konulmuştu. O zamanki batışların nedeni, bu iki bankayı o dönemde denetleyen dönemin yeminli mali murakıbı Servet Eyüpgiller'e göre şu: Türkiye'de sermaye terakümü yeni yeni oluşuyordu. Kapitalizme insanlar alışmaya çalışıyordu. Banka sahipleri finans sektörünün fon toplama imkanlarından yararlanarak kendi şirketlerine aktardılar. Bunu yaparken de bankacılığı tam bilmediklerinden ve banka sahiplerine direnecek profesyonellikte ve yeterlilikte banka yöneticisi olmadığından büyük bir savurganlıkla yaptılar. Banka sahipleri toplanan mevduatı kendi şirketlerine yönlendirmekte son derece ısrarlı idi ve buna engel olacak kimse de yoktu.
 </p>
 <p class="metin">
  OYAK'a bile banka kurdurulmadı
 </p>
 <p class="metin">
  1961 yılında yaşanan ile 1999 yılının sonu ve 2000 yılında yaşananlar arasında aslında pek bir fark olmadığını, kirli ilişkilerin bugünkü kadar olmasa da o dönemdede var olduğunu anlayabiliyoruz. Devlet o dönemde kararlı bir tutum içine girdiğini, finans sektöründeki tehlikeyi öngörerek yıllarca banka kurma izni vermediğini gözlemliyoruz. Hatta Ordu Yardımlaşma Kurumu(OYAK), bir banka kurmak için Hazine'ye başvuruyor. Değişik kollardan baskı yapmasına rağmen Hazine 10 yıl OYAK'a banka kurma izni vermiyor. Gerekçesi de çok net; Türkiye'de sermaye terakümü ve yetişmiş bankacı sayısı mevcudun dışındaki bankaları kaldırabilecek noktada değil.
 </p>
 <p class="metin">
  80 li yıllardan sonra nerede ise her isteyen kişiye banka kurma izni verildi. Paranın kaynağı ve ne kadarının gerçek, ne kadarının sanal, ne kadarının kirli  olduğu sorgulanmadan. Bu süreç bankalardaki tahammül edilemez noktaya gelen krizlerin de bir açıdan miladı. Bu bankaların daha sonra kronik sıkıntının başaktörleri olmasının arkasında başlıca üç sebeb sıralanabilir. Birincisi sermaye yapılarının fiktif olması, ikincisi toplanan paraların ulsulsüz bir şekilde kendi şirketlerine aktarılması, üçüncüsüde yüzde 10'larda seyreden rüşvetlerin maliyetlere etkisi.
 </p>
 <p class="metin">
  Gösterilen sermaye sanal
 </p>
 <p class="metin">
  Bugün Türkiye'de birkaç büyük banka hariç, kurulmuş bankaların tamamına yakınının, batanlar da dahil, sermayelerinin yarısından fazlası fiktif. Bu sermaye Türk bankacılığında kullanılmak amacı ile finans sistemine girmiyor. Formaliteleri yerine getirmek için geliyor ve sonra da sistemden çıkıyor. Bankalar sermaye artırdığını söylüyor. A, B ve C bankalarından kredi alarak toplama para ile yapıyor. Resmi işlemler tamamlandıktan sonra sahibine geri gidiyor. Para piyasasında bu tür fiktif paranın oranı çok yüksek. Daha sonra da bu nominal sermaye kabul edilerek kredi dağıtılıyor. Rakamlar gerçek rakamlar değil. Bir kişi ömrü hayatında çok cüzi vergi ödemesine rağmen çıkıp yüz milyon dolarlar vererek bir bankayı satın alıyor. Bu paranın nereden geldiğini ise kimse sormuyor. Gerçekten kendi parası mı, yastığının altında mı saklıyordu? Yeminli Mali Müşavir Servet Eyüpgiller inceleme yapılmadığı için paranın ak mı yoksa kara mı olduğunun da bilinemediğini ancak devletin istemesi halinde birkaç soru ile çok net bir şekilde bunu ortaya çıkarabileceğini söylüyor. ABD'deki sistemden örnek veren Eyüpgiller, "ABD'de yurtdışına çıkıldığında 50 bin doların üstünde alışveriş yapanlar hakkında bile devlet çok titiz davranıyor ve harcanan paranın kaynağı hakkında hemen bilgi istiyor. Nerden buldun diye soruyor. Türkiye'de ise böyle bir soru hiç sorulmuyor. Bu metod çok kullanılıyor. İşin temelinde sermayenin fiktif olması yatıyor." diyor.
 </p>
 <p class="metin">
  Banka sahipleri bankacılık yapmak istemedi
 </p>
 <p class="metin">
  Temel nedenlerden ikincisi de adamın asıl işinin bankacılık değil inşaatçılık yada tekstil olması. Adamın banka sahibi olmak istemesinin nedeni de inşaat ya da tekstil şirketlerini finanse etmek istemesi. Bankadan endirekt metodlarla aldığı krediyi kendi şirketlerine, gayrimenkul ticaretine yatırıyor. İfade edildiği gibi holdinglerin bankacılığa soyunmaları ve banka kaynaklarını kendi şirketlerine aktarmaları çok çirkin, kanunsuz ve ekonomik sistemi çökerten bir husus. Ancak bu isimleri bir noktada haklı kılan devletin yapılanma yanlışlığını da görmezlikten gelmek haksızlık olur. Bir açıdan sanayici finans sorununu çözmek için banka sahibi olmaya zorlandı. İsterseniz bu durumu biraz açalım. Hazine'nin, finans sektörünün oluşturabildiği fonların neredeyse tamamını çok yüksek reel faizle talep etmesi karşısında, özel sektör için finansman sorununu çözmenin en uygun yolu banka sahibi olmak haline gelmiştir. Kredi maliyeti devlet eli ile yükseltilince başka alternatif de bulunamayınca ister istemez holdingler banka kurmaya yöneldi.
 </p>
 <p class="metin">
  Özel sektörü devlet zorladı
 </p>
 <p class="metin">
  Özel sektörü biraz da aklayan yukarıdaki ifadeler bir hakikat ama hakikatin başka cepheleri de var. Yani daha bu işe başlarken art niyetli olanlar. Bankaları bir tekstilcinin niçin satın amak istediğini anlamak için Sümerbank'ın özelleştirilmesi sırasında yaşananları ve Şahinler Holding Yönetim Kurulu Başkanı Kemal Şahin'in Enis Berberoğlu'na söylediği sözleri takip etmek kafi. Kemal Şahin, Sümerbank'ın özelleştirilmesi ihalesine katıldıklarını, 80 milyon dolar fiyat verdiklerini ve aynı bankaya 120 milyon dolar veren grubun ihaleyi kazandığını ifade ettikten sonra Sümerbank gibi Etibank'ın da ihalede değerinin üzerinde fiyatla satıldığına dikkat çeken Şahin, "Türkiye'de özelleşen bankalar değerinin çok üzerinde satılıyor. Bankayı işletmek için değil, bankaların içini boşaltmak, soymak için alıyorlar. Biz bu amaçla çalışmayacağımızdan, değeri neyse onu telaffuz ederiz. Banka ihalesini kazanmamış olmaktan bugün kendi adıma seviniyorum" diyor.
 </p>
 <p class="metin">
  'Yüzde 10 vermeden olmaz abi'
 </p>
 <p class="metin">
  Üçüncü sebep ise rüşvet ve suiistimal. Bu rakam uluslararası operasyonlarıda dahil ettiğimizde 2—3 milyar dolar gibi muazzam bir rakama tekabul ediyor. Kamuda yada özel sektörde iş verme, kredi verme durumlarında rüşvet alış verişlerinin olması. Piyasada lakabı 'yüzde 10 Sami' ye çıkmış olan isimler bile var.
 </p>
 <p class="metin">
  Bu husus maliyeti önemli ölçüde yükseltiyor. Gerçek sanayicileri tenzih edelim ama diyelim ki müteahhitlik yapıyor ve iş alması lazım. Özel sektörde müteahitlik işleri yok. En ballı müteahhitlik işleri devlette var. Özel bankadan kredi alacak fakat bankanın yetkilisini görmeden ne kadar müsait olursa olsun para gelmeyebilir. Bu işlerin gayri resmi oranları bile tespit edilmiş durumda.
 </p>
 <p class="metin">
  Batan bankaların hemen hepsinde görev yapan Şükrü Karahasanoğlu da düşündürücü bir portre. Banka boşaltmanın kitaba uygun yöntemleri konusunda uzman kabul edilen bu isim şu anda emniyet tarafından aranıyor ama yurt dışında ve şimdilik dönmeye niyeti yok. Emlakbank'ta genel müdürlük, öldürülen Nesim Malki'nin danışmanlığı, Hayyam Garipoğlu'nun SÜMERBANK'ında ve Dinç Bilgin ve Cavit Çağlar'ın Etibank'ında üstü düzey görevlerde bulunma gibi çok kritik yerlerde bulundu.
 </p>
 <p class="metin">
  Bu inşaatçı ya da tekstilci kendi şirketlerine para aktarır yakalanamaz mı? Çok kolay bir şekilde, zorlanmadan anında yakalanabilir. Bankacılık Kanunu bu konuda çok yeterli. Ama bütün mesele devletin bu kanun maddelelerini uygulamak isteyip istememesinde. Bankalar Kanunu'nda bankaların gayrimenkul ticareti yapmaları yasaklanmıştı. Gayrimenkul ticaretine kredi vermeleri tahdidli idi. Ama Tansu Çiller döneminde bu tahdid kaldırıldı.Ve bu şimdiki sürece çok olumsuz bir katkı yaptı.
 </p>
 <p class="metin">
  Bankanın içi nasıl boşaltılıyor?
 </p>
 <p class="metin">
  Bu iş için birçok metod sıralanabilir. En geçerli ve en çok kullanılan üç metod ise şöyle.
 </p>
 <p class="metin">
  Paravan şirket kurma Yöntemi: Bankanın sahibi kendisi ile irtibatlı görünmeyen bir yakını ya da güvenlik elemanı üzerine herhangi bir şirket kurdurur. Bu şirket kredi için ilgili bankaya müracaat eder. Teminat olarak da kendi şirketin mal varlığını gösterir. Prosedürler hemen aşılır ve kolay kredi paravan şirket eli  ile bankanın sahibine ulaştırılır.
 </p>
 <p class="metin">
  Al—ver taktiği
 </p>
 <p class="metin">
  Beck to beck yöntemi:  Şahsına kredi almak istediği zaman bu sistem kullanılıyor. A bankasının sahibi kredi almak için B bankasına gidiyor. 'Bana şu kadar kredi verirsen ben de sana veririm' deniliyor. Ve büyük miktarda teminat gösterilmeden ve uygun olmayan faiz oranları ile kredi veriliyor. Daha sonra bu paranın takibinde de gevşek davranılarak geri dönüşü sağlanmıyor. Cavit Çağlar'a ait İnterbank ile Kormaz Yiğit'e ait Bank Expres arasında bu metodun çok kullanıldığı mahkeme kararı ve Kormaz Yiğit'in itirafları ile ortaya çıktı.
 </p>
 <p class="metin">
  Off—shore yöntemi
 </p>
 <p class="metin">
  Off—shore banka yöntemi: İlgili kişi tarafından Kıbrıs'ta ya da Karayip Adaları'nda vergi sorumluluğu olmayan bir banka kurulur. Mudiye daha çok kazanç ve vergi vermemek yolundaki cazip teklifle bu para yurt dışına çıkmış gibi gösterilir. Devlet garantisine tabi değildir bu para ve şirketin aktifinde görünmez. Daha sonra sanki yabancı bir finans kuruluşundan kredi alınıyor gibi bu off—shore bankadan para banka sahibinin şirketine kredi adı altında yönlendirilir. Bu yöntem batık bankaların hemen hemen hepsinde yoğun bir şekilde uygulanmış. Kendi şirketine aktarmak için yapılan bir metod aslında farketmeden maliyetleri de yükseltir. Türkiye'de finans sektöründe maliyetler zaten yüksek iken bir de 'off—shore yapıyoruz' diyerek vergiden muaf iddiası ile  yüksek faizle mevduat toplanıyor. Vergiden kaçınmak sureti ile daha yüksek maliyetle alıyor. Verilen bu yüksek faiz vergiyi de karşılamıyor.
 </p>
 <p class="metin">
  Bankaların bu kadar fütursuzca içinin boşaltılmasında siyasilerin konumu ne? Siyasiler dosyaların sümen altı edilmesinde ve bankanın çıkarlarının korunmasında devreye giriyor. Bu noktada hemen aklımıza gelen birkaç ismin niçin bankaların yönetiminde olduğunu da açıklamak kolaylaşıyor. Deniz Kuvetleri eski Komutanı Vural Beyazıt Etibank'ta, Kara Kuvvetleri eski Komutanı Muhittin Fisunoğlu Sümerbank'ta, 28 Şubat'ın kudretli komutanı Teoman Koman İnterbank'ta yöneticilik ve Deniz Kuvvetleri Komutanı Güven Erkaya da Korkmaz Yiğit'e danışmanlık yaptı. Güneş Taner Etibank'a el konulmadan bir hafta önce Medya Holding'deki murahhas azalık görevinden istifa etti. Bu konuda örnekler çoğaltılabililinir. İnterbank hakkındaki iddialar ayyuka çıktığı dönemde Etibank'ın Cavit Çağlar'a satılması ya da Halk Bankası'nın Etibank'a ve Dinç Bilgin'in şirketlerine 1999 yılında 120 milyon dolar, 2000 yılında 67 milyon dolar kredi kullandırması gibi.
 </p>
 <p class="metin">
  Bağımsız denetleme kurumları ne iş yapar?
 </p>
 <p class="metin">
  Bankalar Hazine ve Bankacılık Denetleme Üst Kurulu'nun dışında bağımsız denetleme kurumları tarafından denetlenir. Piyasada Big five(Beş Büyük) olarak tanınan Amerikan, Fransız ve Alman denetleme firmaları bankaların yüzde 80'ini denetliyor. Hele bunlardan bir tanesinin 25 tane bankaya tek başına baktığı biliniyor. Batık bankalarda bu firmaların denetiminde olmasına rağmen raporlarında bu bankaların sağlam olması önemli bir soru işareti? Bu bankalar ya denetlemeyi yanlış yapıyor ya da makyajlanmış raporları piyasaya sürüyor. İkinci iktimalin olması durumunda kanunen de sorumlu olması gerekiyor. Piyasada dolaşan bir komlo teorisine göre de bu denetim kurumları gerçek raporları bağlı bulundukları ülkelerin servislerine ve finans kurumlarına veriyor. Bu sebeble ABD, Fransa ve Almanya gibi ülkeler Türkiye'nin finans yapısı hakkında herkesten önce sağlıklı bilgiye sahip olmuş oluyor.
 </p>
 <p class="metin">
  Evet, moda tabirle bir bağırsak temizlenme hikayesidir gidiyor. Henüz sadece işadamı cephesinde ciddi bir sarsıntının yaşandığını söyleyebiliriz. Ama siyasiler temizlikten üzerlerine düşen hisseyi almış değiller. Umarız her 10 yılda bir Türkiye'de darbenin olmasına alışmış belleklerimiz her 10 yılda bir yaşanan finans darbesine alışmadan samimi bir şekilde bir daha tekrarlanmamacasına ekonomiyi pisliklerden temizleriz.
 </p>
 <p class="metin">
 </p>
 <p class="arabaslik">
  TMSF' DEKİ  BANKALARIN ANA ORTAKLARI
 </p>
 <p class="metin">
  Bank Ekspres A.Ş : Korkmaz Yiğit Holding A.Ş., Korkmaz Yiğit İnşaat ve Taahhüt A.Ş.
 </p>
 <p class="metin">
  Bank Kapital Türk A.Ş.: Ceylan Holding Ceylan ailesi Ceylan İnşaat Taahhüt İth. İhr. Ltd.şti.
 </p>
 <p class="metin">
  Egebank A.Ş.:  Otomobilcilik Ticaret A.Ş. Yahya Murat Demirel
 </p>
 <p class="metin">
  Esbank T.A.Ş.:  Entil Endüstri Yatırım ve Ticaret A.Ş., Eston Eskişehir Beton Sanayi Ticaret.A.Ş., Zeytinoğlu Ticaret ve Sanayi A.Ş.
 </p>
 <p class="metin">
  Interbank A.Ş.: Nergis Holding, Credit Industrial S.A.
 </p>
 <p class="metin">
  Sümerbank A.Ş.:  Hayyam Garipoğlu, Handan Güleç, Kasim Garipoğlu, Amasya Tekstil Sanayi A.Ş., Akmaya Sanayi ve Ticaret A.Ş., İpeks İplik Tekstil Sanayi A.Ş., Türkiye Tütüncüler Bankası
 </p>
 <p class="metin">
  Yaşarbank A.Ş.: Yaşar Holding A.Ş., BİMPAŞ Bira ve Meşrubat Pazarlama A.Ş.
 </p>
 <p class="metin">
  Yurt Ticaret ve Kredi Bankası A.Ş.: M.Hakan Balkaner, Ali Avni Balkaner, F.Pelin Balkaner, Zeynep İlkar, Balkaner Turizm Inşaat ve Sanayi A.Ş., Üçem Taahhüt Ticaret Sanayi Yatırım A.Ş., Ada Inşaat Sanayi ve Ticaret A.Ş.
 </p>
 <p class="metin">
  Etibank A.Ş.: Medya—İpek Holding A.Ş.
 </p>
 <p class="metin">
  Türk Ticaret Bankası A.Ş.: T.Ticaret Bankası Munzam Sosyal Güvenlik Emekli ve Yardım Sandığı Vakfı, Hazine, T.Ticaret Bankası, Emekli Sandığı Vakfı
 </p>
 <p class="metin">
 </p>
 <p class="arabaslik">
  Prof.Dr. İlhan Uludağ: Bankacılığı Galata bankerlerinden öğrendik
 </p>
 <p class="metin">
  Aslında bankacılık geçmişimiz pek yok. Bankacılığı Galata bankerlerinden öğrendik galiba. Çünkü batılılarda 400 yıl önce bile özel banka vardı. Bizde ise ancak 50 yıl önce özel bankalar kurulmaya başladı.
 </p>
 <p class="metin">
  Bizim bankaların kendileri değil de devlete açtıkları zararlar çok büyük. Tüm bankaları toplasanız, Almanya'nın 3. bankası bile yapmıyor.
 </p>
 <p class="metin">
  Uzun süreli yaptığım araştırmalar sonunda bugün devletin elindeki 10 banka hariç   batan bankaların Türkiye'ye maliyetinin 80 milyar doları aştığını tesbit ettim. Türkiye'deki bankacılık sistemi holding bankacılığı... Galiba sorun burada. Holdingin inşaat, turizm, medya gibi şirketleri olsun ve banka bunlara ucuz kredi vermesin, bu çok zor bir durum.
 </p>
 <p class="metin">
  Banka mevduatlarına sınırsız koruma dünyanın hiçbir yerinde yok!.. Devlet güvencesini kullanarak yüksek faiz veren küçük bankaların sonunu hepimiz gördük. Şimdi sormak gerekiyor, gerçekten bankacılık yapmak isteyip sanayicilere kredi vermek isteyen bankaların durumu ne olacak? Devlete yüksek faizle borç vermek, dürüst çalışan bankalara bile gerçek bankacılığı unutturdu.
 </p>
 <p class="metin">
  Bankacılık ekonominin olmazsa olmazlarındandır, bunu unutmayalım. Tefeci kavramı bankacılık sistemini yıpratıyor... 2001'den umutluyum. Yeni bankacılık kanununu beğeniyorum. Bu kanun 10 yıl önce çıksaydı durum milyarlarca dolarlık zararlar oluşmazdı.
 </p>
 <p class="metin">
 </p>
 <p class="arabaslik">
  Asya Finans Genel Müdürü Ünal Kabaca: Murakıpların raporları niçin işletilmedi?
 </p>
 <p class="metin">
  Ben Bankalar Kanunu'nu kötüleyenlerden değilim. Kanunda bunların nasıl işleyeceği ve denetleyeceği çok açık. Bankaları denetleyen murakıpların da iyi niyetli çalıştıklarını biliyorum. Hazineden sorumlu bakan hazinenin tek sorumlusudur. Batan bankalar da mutat denetimlerden geçiyordu; sorun denetim raporlarının neden işletilmediği...
 </p>
 <p class="metin">
  El konulan bankalar hakkında hazırlanan raporları görmedim; ancak eski bir murakıp olarak, hazırlanan raporların; bankaların sermaye arttırımı yapmaları gerektiğini, aktif mal satışının yapılmasını ve patronun diğer şirketlerine yapılan fonlamanın durdurulması gerektiğini belirttiklerini tahmin ediyorum.
 </p>
 <p class="metin">
  Dolara yüzde 25'e kadar faiz veriyordu bankalar. Kimse sormuyor, arkadaş bunun bir maliyeti var, sen bu parayı geriye nasıl ödeyeceksin? Bankanın borcuna tam güvence veren bir sistemin bu kadar yüksek faizlerin nasıl verildiğini araştırması gerekiyor; çünkü bu piyasadan alınan paraları yine devlet ödemeye mecbur kalıyor.
 </p>
 <p class="metin">
  2001 yılı çok zor geçecek. Kimse piyasaya para kaptırmayı göze alamıyor. Herkes büyük likitlerin üzerinde otuyor. Bu durumda da reel ekonomiyi yönlendiren sanayiciler, küçük işletmeciler zarar görüyor. İhtiyaç duydukları anda para bulamıyorlar ve batmaya razı olmak zorunda kalıyorlar.
 </p>
 <p class="metin">
  Türkiye ekonomisi ne ise, bankası da o, olur. Şunu hiçbir zaman unutmayalım, banka zararı taşımaz, piyasaya yansıtır.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020502044332/mailto:harunodabasi@usa.net">
   harunodabasi@usa.net
  </a>
 </center>
 <br/>
 <br/>
 <center>
  <a class="anaorta" href="http://web.archive.org/web/20020502044332/mailto:biroluzunay@may.net">
   biroluzunay@may.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/323/kapak/1.htm), [web.archive.org (arşiv bağlantısı)](http://web.archive.org/web/20020502044332/http://www.aksiyon.com.tr:80/2001/323/kapak/1.htm)
