# EKONOMİDE BAŞKANLIK SİSTEMİ

*Harun Odabaşı - Birol Uzunay 2001.03.17*

<div>
 <p class="spot">
  Kemal Derviş  Sihirbazlar Kralı Mandrake ya da  Superman gibi  muamele  gördüğü anlarda  bile şımarmayan,  hatta biraz  rahatsız olduğu  gözlenen, sürekli  itidale davet eden  tavırları tıpkı Ahmet  Necdet Sezer'de  olduğu gibi geniş halk  kitlelerine sempatik gelen bir 'ilk  izlenim' veriyor
 </p>
 <p class="metin">
 </p>
 <img border="0" src="/web/20010702010237im_/http://www.aksiyon.com.tr/2001/328/resimler/Ekonomi.jpg"/>
 <p class="metin">
  İstikrar Programı'nın fiyasko ile sonuçlandığı, dövizin 680 binlerden 1 milyon 100 bin liralarda seyrettiği günlerin hemen sonrasında Başbakan Bülent—Rahşan Ecevit çifti ânî bir davet üzerine bir Ankara akşamında yanlarına hiçbir refakatçi almadan Amerikan Büyükelçiliği binasına gidiyorlar. Bu gizemli Ankara akşamında, son ekonomik kriz, Türkiye'nin ABD nezdindeki önemi hakkında karşılıklı mütalaaların ardından yeni bir istikkar programı için kolların sıvanması kararlaştırılıyor. Fakat bir farkla; IMF bu sefer yaş tahtaya basmak istemiyor ve para musluklarının açılması için ekonominin dizginlerini teslim edeceği şahsı kendisi seçmesi şartını getiriyor. IMF Başkan Yardımcısı Stanley Fisher'in daha önce Ecevit'e telefonda fısıldadığı bir isim yüksek sesle telaffuz edilip onaylanıyor. Bilemiyoruz Bülent Ecevit'in hafızasının gücü kendisini hatırlamaya yetti mi, 30'lu yaşlarda Ecevit'e müşavirlik de yapmış olan bu isim tahmin etmiş olduğunuz gibi Kemal Derviş'ten başkası değildi.
 </p>
 <p class="metin">
  Amerika getirisini ve risklerini hesaplayarak attığı bu adımdan birkaç hafta evvel ekonomi uzmanı ve stratejist Alan Makovsky'nin Türkiye ile alâkalı bir raporundaki cümleler de Kemal Derviş serüveninin senaryosunun yazıldığı dönem hakkında önemli bir ip ucu. ABD'nin etkin stratejisti bakınız ne diyor: "Türkiye'nin moralini, yatırımcıların güvenini artırmak için önümüzdeki kritik günlerde Washington, Ankara'ya ekonomik konularda danışmanlık yapacak bir özel temsilci atamalı. Washington'un konuya ilgisi, uzaktan destek çağrıları ve telefon görüşmeleriyle sınırlı kalmamalı, somut ve doğrudan olmalı."
 </p>
 <p class="metin">
  Beyaz pardesünün altından ilgiden şaşkına dönmüş yüz ifadesi, sürekli olarak 'Çocuklar beni abartıyorsunuz' demesi ile mütevazı bir görüntü veren Kemal Derviş bu noktaya gelene kadar epey inişli çıkışlı bir kariyer mücadelesi vermek zorunda kalmıştı.
 </p>
 <p class="metin">
  Türkiye'de tutunamadı, ABD'ye gitti
 </p>
 <p class="metin">
  Derviş ABD'ye yerleşmeden evvel solcu kişiliği ile bilinen ve yeteneklerini değerlendirmek için Türkiye'de epey uğraş veren birisi idi. Fakat kendisine tanınan imkanlar o kadar kısıtlı idi ki 1970'li yıllarda Türkiye'de tutunamadı. ODTÜ'de bir süre hocalık yaptı, Başbakan Ecevit'e müşavirlik yaptı ama bunların hiçbiri onu tatmin etmeye yetmedi. Zengin ve tanınan bir aileden geliyordu. Babası Rıza Derviş, İş Bankası'nın ortaklarındandı. Gayri menkullerinin dışında servetinin önemli bir bölümünü devlet tahvillerinde değerlendirirdi. Ayrıca o dönemin güçlü şirketlerinden olan Rabak ve Unireal'de de hisseleri vardı. Rıza Bey çok yakışıklı tam bir beyefendi idi. Üyesi olduğu Büyük Klüp'e yine bir Alman asilzâdesi olan hanımı ile çok takılırlardı. İstanbul'un en zengin ve en seçkin insanları ile hoş sohbetler ederlerdi. Hayatının sonuna kadar vazgeçemediği uzun Arnavut bıyıkları Rıza Bey'e ayrı bir hava katıyordu.
 </p>
 <p class="metin">
  'Yemin ederken babamı hatırladım'
 </p>
 <p class="metin">
  Kemal Derviş bakan olmak için TBMM'de yemin ettiğinde tarih 13 Mart'ı gösteriyordu ve çıkışta gazeteciler 'Şu anda ne düşünüyorsunuz, heyecanlandınız mı?' diye sorduğunda 'Babam da 13 Mart'ta vefat etmişti ve yaşasa idi 100 yaşında olacaktı, aklımdan bunlar geçiyordu' cevabını vermesi mânidârdı. O kadar karışık bir ortamda Derviş'in babasını hatırlaması onun hassasiyet derecesi yüksek bir 'duygu insanı' olduğunun en önemli işaretlerinden birisi olsa gerek. Sihirbazlar Kralı Mandrake ya da Superman gibi muamele gördüğü anlarda bile şımarmayan, hatta biraz rahatsız olduğu gözlenen, sürekli itidale davet eden tavırların tıpkı Ahmet Necdet Sezer'de olduğu gibi geniş halk kitlelerine sempatik geldiğini söyleyebiliriz.
 </p>
 <p class="metin">
  Kemal Derviş'in ithal bir isim olması da epey eleştirildi. Fakat Türkiye'nin bu zamana kadar yurt dışına gönderdiği ve orada yetişen birçok değerli Türk bilim adamı var. Bu bir açıdan beyin göçüdür. Türkiye'nin ihtiyacı olduğu zaman bu isimleri göreve çağırmasından daha normal bir durum olamaz.
 </p>
 <p class="metin">
  Tabii ki Kemal Derviş operasyonunun bu kadar basit bir izahı yok. Ama sadece yurt dışından gelmiş olmasının eleştirilmesini yanlış bir değerlendirme olarak görüyoruz. Kemal Derviş devletler arası ilişkilerin ve IMF—Türkiye stand—by anlaşmasının kesişme noktasındaki bir isim.
 </p>
 <p class="metin">
  Türkiye Kasım 2000 ve Şubat 2001 krizleri ile IMF'nin 15 milyar dolarını batık bankaların bünyesinde eritti. Buna rağmen ekonomideki kriz ateşi sürekli yükselen bir hastayı hatırlatıyor ve 20—25 milyar dolarlık yeni bir stand—by için çalışmalar yürütülüyor. ABD gerek uluslararası ekonomik menfaatleri gerekse Ortadoğu, Balkanlar ve Ortaasya'da Türkiye'ye yüklediği misyon açısından ekonominin bu kadar zaaf içinde olmasını sadece Türkiye için değil kendisi için de tehlikeli görüyor. Dolayısı ile Türkiye ekonomisini düzlüğe çıkarmakta samimi ve kararlı ama öncekinde olduğu gibi verdiği paranın çarçur edilmemesi için IMF'nin dilinden anlayan ve kariyeri yüksek, güvendiği birisini işin başında görmek istiyor.
 </p>
 <p class="metin">
  'Rejim bankalar üzerine kurulu'
 </p>
 <p class="metin">
  Kemal Derviş'in oturduğu bir başka düzlem de bir seneden beri Türkiye'de ısıtılıp ısıtılıp gündeme getirilen teknokratlar hükümeti projesi. Bir açıdan bakıldığında seçilmiş olmayan, atanan bir bakan sadece Hazine ya da Merkez Bankası değil kamu bankalarının da dizginini eline geçirmesi ile ekonomide bir teknotratlar hükümetinin oluştuğu gözleniyor. Ama bu şimdilik anlık bir görüntü. 6 ay—1 yıllık süreçte siyasetin ve bürokrasinin kendisini koruma refleksinin Kemal Derviş'e iş yaptırıp yaptırmayacağını zaman içinde göreceğiz. Prof. Dr. Mehmet Altan, siyasetin Kemal Derviş'e sonuna kadar direneceğini belirterek, "Bugün mevcut rejim bankalar üzerine kurulmuş. Kamu bankalarının elden çıkması rejimin iflas etmesi anlamına geliyor. Devletin batan bankalara verdiği para ile memur maaşlarının toplamı aynı. Siyaset değişmek istemiyor ama gerçekler ve ekonomik kaos değişimi zorunlu hâle getiriyor. Bankaları vermezler ise Türkiye daha karanlık bir sürece doğru kayar. Zaten dışarıdan birisinin gelerek ekonominin başına getirilmesi siyasetin iflasıdır" diyor.
 </p>
 <p class="metin">
  Teknokratlar hükümeti kuruldu
 </p>
 <p class="metin">
  Bu konuda ABD uzmanı, stratejist üst düzey görevlerde bulunmuş eski bir MİT görevlisi bakınız neler söylüyor. "ABD Türkiye'de siyasetin ekonomiyi düzlüğe çıkarmada sıkıntı meydana getirdiğini görünce bir teknokratlar hükümetinde karar kılmıştı. Kemal Derviş bu sürece uyuyor. Ama şimdilik hafif teknokratlar hükümeti şeklinde. Bütün ekonomik yetkilerin Kemal Derviş'e verilmesi hâlinde ancak o zaman bu tam anlamı ile bir teknokratlar hükümeti olur. İstikamet de bu yönde. Eğer siyaset reformların önünde yine direnirse bu sefer yeni bir kriz yaratıp hükümeti düşürürler. Krizi bundan öncekinde olduğu gibi ABD çıkarır ve kriz çıkarmak onlar için çok basit bir olay. Birisini çıkarırlar ve piyasadan dolarları toplatırlar, dolar birden bire fırlar ve işte sana bir kriz.
 </p>
 <p class="metin">
  Eski MİT görevlisine göre ABD tavır ve davranışları ile samimi bir şekilde 'Türkiye'ye ihtiyacım var, Türkiye'yi kurtaracağım' diyor ama verdiği paranın doğru yerde kullanılıp kullanılmadığını da kontrol etmek istiyor. Kemal Derviş'in yurt dışından gelmesi aslında risk taşıyan bur husus, içeriden birisi seçilse idi daha iyi olurdu."
 </p>
 <p class="metin">
  Hüsamettin Özkan'ı tasfiye edecekler
 </p>
 <p class="metin">
  Analiz ve tahminlerine devam eden eski MİT'çi şu şok iddialarda bulunuyor: "ABD kendi modelini oturtmak istiyor ama Hüsamettin Özkan bu konuda ciddi bir engel teşkil edebilir. Ama krizin ucunu göstererek Özkan'ı bir şekilde tasfiye etmenin yoluna bakacaklardır. Eğer siyaset yine engeller çıkartırsa ABD askeri işe karıştırmaktan çekinmeyecektir. Askerin bu gibi durumlardaki müdahalesi zaten çok işin içinde olmadan hakemlik yapmak şeklinde olur. Şu anda Doğan Grubu'na da dokundukları ortada, sağda ve solda yeni bir parti yapılanması meydana getirerek siyasi gidişe yön vereceklerdir."
 </p>
 <p class="metin">
  'Partiler bankaları vermez'
 </p>
 <p class="metin">
  Kemal Derviş'in baba dostu Cevher Özden (Banker Kastelli) de Derviş'in kalın çizgilerle altını çizdiği ve sürekli söylediği bir cümleyi hatırlatıyor. Derviş'in 'Bu program ancak ulusal ve politik destek olursa başarılı olur' dediğini söyleyen Özden'e göre bugün hiçbir parti Ziraat, Emlak ya da Halk Bankası'nı elinden bırakmak istemeyecektir. Siyasi partiler gibi, bürokrasi de çiftlik gibi kullandıkları bu mekanların özelleştirilmemesi için sonuna kadar direnecektir. Özden, "Ben şuna inanıyorum: Konsolidasyona gitmeden mâli sistemin düzene oturması imkansızdır. Aksi takdirde bu gidişin sonu moratoryum olur. Kimseye borç ödeyemeyecek, dünyadan kopuk bir ülke hâline gelirsin" diyor.
 </p>
 <p class="metin">
  Kemal Derviş ile birlikte hükümet halktan yeni bir kredi almış oldu. Ekonomik programın bozulmaması için her türlü başarısızlıklarına göz yumulan hükümetin elindeki yeni kozu Kemal Derviş'in programı. Geçmişteki olumsuzlukları  "aman program bozulmasın" diyerek gözardı eden hükümet, yeni krizler karşısında yine aynı şeyi söyleyecek: "Program bozulmasın". Böylece Kemal Derviş, hükümeti oluşturan 3 parti için iyi bir harç olacak..
 </p>
 <p class="metin">
  Kendi içinde milliyetçi olan bürokratların Derviş'in oluşturmak istediği ekonomik programı nasıl karşılayacağı ayrı bir problem iken, hükümeti oluşturan 348 milletvekilinin en küçük bir yanlışta eleştirilere başlamasından korkuluyor.
 </p>
 <p class="metin">
  Sadece isimler değil sistem değişmeli
 </p>
 <p class="metin">
  Türkiye'deki yolsuzluk operasyonları ve para operasyonları birbirini tamamlayan iki faktör. Yolsuzluk ekonomisine şimdilerde durgun sulara terketilmiş olmakla birlikte epey darbe vurulmuştu. Ama sistemi sürekli köhneleştiren kurumlara henüz ölümcül darbe indirilmiş değil. Bankaları hortumladığı artık deşifre olan 20—25 kadar "çok çok önemli" ismin sistemden çıkartılması hâlinde ekonominin düzlüğe çıkacağı mantığını doğru ama eksik bulan Dünya Bankası'nda Uzak Doğu uzmanı olarak çalışan ekonomist Atilla Sönmez, bu sayede ekonominin temizlenemeyeceğini savunuyor: "Yapısal reformların yapılması da zorunluluk. Bir bakan, "Köylü kardeşlerim size enflasyonun 25 puan üstünde ürün zammı vereceğiz" diyememeli, ya da 35 yaşında emeklilik gibi komik uygulamalar olamamalı. Ancak bu iki ayağı tam anlamı ile yaparsak ekonomi feraha erecektir."
 </p>
 <p class="metin">
  Biz bu filmi gördük: Darbe,
 </p>
 <p class="metin">
  kriz ve Amerikan kurtarıcı!
 </p>
 <p class="metin">
  Türkiye kriz sonrası kahraman bulmaya çok alışık bir ülke..1960 darbesinden sonra bozulan ekonomi için Amerika'dan Kemal Kurdaz getirildi ve maliye bakanlığı bir Amerikan prensine teslim edildi. Tam 10 yıl sonra ülkeye yine askeri idare egemen oldu ve 1971'de 12 Mart Muhtırası gerçekleşti. Muhtıradan sonra, krizdeki ekonomi için Amerika'da yaşayan Dünya Bankası'nda görevli Atilla Karaosmanoğlu Türkiye'ye çağırıldı. Nihat Erim Hükümeti'nde ekonominin tüm yetkileri Atilla Karaosmanoğlu'na teslim edilmesine rağmen, bugünkü çark, 30 yıl önce de aynıydı. Statükocu çevreler, Karaosmanoğlu'nun çalışmalarını sürekli eleştirdiler ve ikinci prens deneyimi de başarısızlıkla sona erdi.
 </p>
 <p class="metin">
  Yıl 1980. Yine darbe, yine kriz ekonomisi. Dünya Bankası'ndan çağırılan kurtarıcının ismi Turgut Özal. Ekonomideki yetkiler bu sefer eski DPT'li Özal'a teslim ediliyor. Özal, diğer prenslerden farklı olarak uyguladığı programdan sonra başbakan olduğu için başarılı oldu ve Türkiye bir nebze olsun, dünya şartlarını yakalayabildi.
 </p>
 <p class="metin">
  28 Şubat sonrası krizlerle haşır neşir olan Türkiye ekonomisinin son Süpermen'i ise Kemal Derviş oldu. Kemal Derviş'in şanssızlığı, geçmişteki 'Süpermen'ler kadar şansı olmayışı; çünkü Türkiye önemli bir yol ayrımında: Ya sıradan bir Asya ülkesi ya da AB'ye aday parlak bir ülke olacak.
 </p>
 <p class="metin">
  Kemal Derviş'i Turgut Özal'a benzetenler büyük bir farkı unutuyorlar: Turgut Özal, Türk siyasetinin ve bürokrasisinin içinden geçerek Dünya Bankası'na çalışmaya gitti. Oysa ki Kemal Derviş, birtakım araştırmaları olmakla birlikte Türkiye'nin kendine has özelliklerine yabancı bir isim gibi duruyor. Turgut Özal, DPT'de müsteşarlık yaparak kadrosunu oluşturmuş ve Demirel'in yanında "Ankara havalarını" öğrenmiş bir isimdi. Kemal Derviş ise 26 yıldır Amerika'da çalışan bir akademisyen. Derviş'in, bazı "çok önemli sağ kolların" siyasetteki ağırlığını, kamu bankalarının rejimin garantisi olduğunu ve yolsuzlukların nasıl normalleştiğini anlaması ve aşması için alışık olmadığı bir çalışmayı yapması gerekiyor.
 </p>
 <p class="metin">
  Kemal Derviş Türkiye'nin yeni umudu oldu. İyi bir hava yakaladı. Uluslararası konjonktür ve Türkiye'nin sıkışan ekonomisi Derviş için önemli bir şans sunuyor. O şu anda bir kahraman olmakla bir kurban olmak arasında ve galiba ikisinin arasında bir yer yok. Yıpranacağı ve yıpratılmak istetileceği muhakkak ama kamuoyunun desteğini almayı başarırsa bunların üstesinden gelebilir. Bakalım Kemal Derviş iyi bir ekonomist olabildiği kadar halkın gönlünü almayı başaran iyi bir siyasetçi olabilecek. Neden olmasın ve nasıl olacak ki!
 </p>
 <p class="metin">
 </p>
 <p class="arabaslik">
  NELER YAPILACAK?
 </p>
 <p class="metin">
  Akaryakıt Tüketim Vergisi: yüzde 45
 </p>
 <p class="metin">
  Elektrik ve akaryakıt fiyatlarına, kur artışa ve enflasyon oranında zam
 </p>
 <p class="metin">
  Kamuda yeni kadro açılmayacak
 </p>
 <p class="metin">
  Telekom'un yüzde 51'i satılacak, yüzde 49'u halka satılacak
 </p>
 <p class="metin">
  Bütçe dışı fonlara tasfiye
 </p>
 <p class="metin">
  Hazine kağıdı gelirine beyannameli vergi kalkacak
 </p>
 <p class="metin">
  Tekel özelleşecek
 </p>
 <p class="metin">
  Enflasyon: TEFE yüzde 49.7, TÜFE yüzde 45
 </p>
 <p class="metin">
  Memura zam: yüzde 45
 </p>
 <p class="metin">
  Kamu işçisine zam: yüzde 15—20
 </p>
 <p class="metin">
  Büyüme: % 2
 </p>
 <p class="metin">
  Yıl sonu zam: 1.065.000
 </p>
 <p class="metin">
 </p>
 <p class="arabaslik">
  Duyûn-u Umûmiye yaşanıyor
 </p>
 <p class="metin">
  Şu anda IMF'nin Türkiye'den istediği ile 1854 yılında İngiltere'den Duyûn—u Umûmiye için Türkiye'ye gelmiş heyetin söyledikleri inanılmaz ölçüde benzerlikler taşıyor. Borçların ödenmesi için o dönemki İngiliz yetkililer dört madde sıralıyordu: 1: Kamu harcamalarını kısacaksın. 2: Saray israfının önüne geçeceksin. 3: Yolsuzlukları önlemek için yargıda reform yapacaksın ve 4: devlet memurlarının sayısında kısıtlamaya gideceksin.
 </p>
 <p class="metin">
 </p>
 <p class="arabaslik">
  ATİLLA SÖNMEZ(Dünya Bankası'ndan emekli mesai arkadaşı)
 </p>
 <p class="metin">
  'Kimseye diyet borcu yok'
 </p>
 <p class="metin">
 </p>
 <p class="metin">
  Kemal Derviş ODTÜ'de hocalık yaptı, Ecevit'e müşavirlik yaptı ama kabiliyetlerini geliştirebileceği ve kullanabileceği bir yer bulsa idi Türkiye'de kalırdı. Ama mevcut şartlarda tutunamadığı için yurt dışına gitmek zorunda kaldı. Onunla aynı kuruluşta çalıştık ama bölümlerimiz ayrı idi. Fakat ikimiz de Türk olduğumuz için birbirimize karşı çok sıcak bir ilişki içinde olduk. Siyasi görüş olarak sola yakın bir isimdi ama zaman içerisinde herkes değiştiği gibi Kemal Derviş de büyük ölçüde değişmiştir. Dürüst, gayretli ve kimseye diyet borcu olmayan bir insandır. Kemal Derviş'in böyle bir operasyon için seçileceği hiç aklıma gelmezdi. Benim için şaşırtıcı oldu ama isim olarak iyi bir isim olduğunu söylemeliyim.
 </p>
 <p class="metin">
  IMF şu ana kadar 15 milyar dolar verdi ve bankacılık sistemi bu parayı yuttu. Eşe dosta giden, yanlış yerlere giden anlamsız sübvansiyonlara aktarılan paraların toplamı 15 milyar dolar. Şimdi 20—25 milyar dolar para lazım deniyor. Bu parayı verenler "parayı batırmak için mi istiyorsun?" demez mi? Kullandığın paraları batırdın çünkü. IMF'nin 17 kez parasını batırmışız, bu kadar başarısız olmuş ikinci bir ülke daha yok. Kaldı ki Türkiye'ye verilecek para hediye değil ki, çoğu kısa vadeli borçlar. Kemal Derviş konuyu anlayan ve beklentilerin farkında olan bir isim. Ben olayı Kemal Derviş seviyesine indirerek kişiselleştirme taraftarı değilim. Devletlerarası bir ilişki söz konusu. IMF'de görev alanlar da insan ve hatalı kararları dayatabilirler ama bunu kabul eden de bizleriz. Dolayısı ile biz de kendi doğrularımızı onlara anlatmak için mücadele etmeliyiz. Onlar Türkiye'nin kendine özgü şartlarını bilmeyebilirler ama onlara bunu yanlızca sen anlatabilirsin. Milli ya da ulusal program ismi biraz imaja dönük etiket için kullanılıyor. Aslında IMF'nin istediği bir program bu.
 </p>
 <p class="metin">
 </p>
 <p class="arabaslik">
  ENİS BERBEROĞLU(gazeteci—ekonomist)
 </p>
 <p class="metin">
  Siyaset Derviş'e kolay teslim olmaz
 </p>
 <p class="metin">
  Kemal Derviş ismini telefonla Bülent Ecevit'e ilk fısıldayan kişi IMF Başkan Yardımcısı Stanley Fisher'dir. Türkiye üzerinde IMF son şansını kullanıyor. Kemal Derviş için ABD'nin adamı diyorlar ama bu daha henüz kesinlik kazanmış bir durum değil. Kemal Derviş şimdilik IMF'nin adamı. ABD'nin yeni yönetimi IMF'den ciddi bir şekilde şikayetçi. Yeni Dünya Düzeni'nde dengeleyici bir rol oynayamadığını ve milyarlarca dolar parayı boş yere harcadığı gerekçesi ile tasfiye edilmesini istiyorlar. IMF de hâlâ işe yaradığını göstermek için Türkiye'de başarılı olduğunu göstermek istiyor. Kemal Derviş yepyeni bir operasyonun bir parçası. Para musluklarını açmak için gerekli bir isim. Ama Kemal Derviş'i fazla abartmak doğru değil. Fiili durum bunu gösteriyor. İpleri eline almış değil. Ve siyaset Derviş'e kolay kolay teslim olmayacaktır.
 </p>
 <p class="metin">
 </p>
 <p class="arabaslik">
  Cevher Özden (Banker Kastelli)
 </p>
 <p class="metin">
  Babası benim dostum ve müşterimdi
 </p>
 <p class="metin">
  Yeni bir isim, yeni bir imaj, dünya çapında kredibilitesi yüksek, kariyeri 1. sınıf, dürüst ve bürokratik kadroya diyet borcu olmayan yaldızlı bir isim Kemal Derviş. Kemal Derviş'in babası Rıza Derviş Büyük Klüp'ten dostum. Rıza Derviş'in servetini ben yönlendiriyordum. Babası İş Bankası'nın ortağı idi. Unireal ve Rabak gibi o dönemin güçlü şirketlerinde hisseleri vardı. Servetinin önemli bir kısmını devlet tahvili ve hazine bonosunda değerlendirirdi. Asil, yaşlı olmasına rağmen çok yakışıklı ve Arnavut bıyıklarından vazgeçmeyen dürüst birisiydi; Alman hanımı da herşeyi ile saygı uyandıran asil bir insandı.
 </p>
 <p class="metin">
  Kemal Derviş son derece radikal ve iyi performans gösteren biri. İkinci program için IMF'nin vereceği para 25 milyar dolar. Böylesine muazzam bir parayı IMF belli garantiler almadan vermeyecektir. 15 milyar dolar vermiş ve bunu banka kurtarmak için çarçur etmişsin, şimdi işi sıkı tutacaktır. Kemal Derviş 25 milyar dolarlık kapının anahtarını açacak önemli bir isimdir. ABD'de Kemal Derviş'e 'ulusal program'ı getirmesi şartı ile sıcak mesajlar verdiler. Ulusal Program onları ikna ederse ancak o zaman destek verebilirler.
 </p>
 <p class="metin">
  Kaldı ki hükümetin aktörlerine kamu oyunun itimadı hiç kalmamıştır. Başarısız bir hükümetin başlatacağı yeni bir hamlenin kamuoyu tarafından desteklenmesi mümkün değildir. Dolayısı ile yeni bir isme ihtiyaç had safhada idi ve normali ve doğru olanı buydu. Ama gelişmeler, bu KİT'leri Kemal Derviş'e siyasetin hiçbir şekilde verme taraftarı olmadığını gösterir. Böyle giderse Derviş'i yiyecekler. Hükümet piyasanın ateşi sönsün diye Kemal Derviş'i öne sürdü. Hükümet Derviş vesilesi ile yeni bir kredi koparabilir halktan ve bir süre daha oyalanacak ama ben radikal değişimin yaptırılacağını hiç sanmıyorum.
 </p>
 <p class="metin">
 </p>
 <p class="arabaslik">
  Prof. Dr. Mehmet Altan:
 </p>
 <p class="metin">
  İsim değil icraat önemli
 </p>
 <p class="metin">
  Kemal Derviş ölümcül bir hastaya ameliyat yapmak için gelen bir cerraha benziyor. İşini başarıp başaramayacağı ayrı bir konu ama Türkiye ekonomisi iflas etmiş durumda ve bir kurtarıcı ele ihtiyaç var. Derviş'in rolü böyle hayati bir rol. Kemal Derviş uygar, dürüst, kişiliği ve kariyeri belli bir isim. Ama bu noktadan sonra isimden çok yapabileceği icraatı önemsemek lazım. Hükümet bankaları daha koalisyon kurulurken pay etmiş, şimdi böyle bir rantı başka birine hem de seçilmemiş birisine sırf o istiyor diye devreder mi hiç! Bugün mevcut rejim bankalar üzerine kurulmuş, bankaların elden çıkması demek... Kemal Derviş'e ABD'nin ya da IMF'in adamı diyerek yıpratmaya çalışmanın bir anlamı yok. Aklın yolu bir sen ne söylediğine ve ne yapmak istediğine bakacaksın, mantığına yatıyorsa desteklersin yatmıyorsa desteklemezsin. Bu arada IMF'te önerdiği politikaları gözden geçirmeli. Üretim istihdam ve toplumsal uzlaşma ihmal edilmemeli. Ama hükümet, programın uygulanmasında, külfetin adil dağıtılmasında eşit davranmadı.
 </p>
 <br/>
 <center>
  <a class="anaorta" href="http://web.archive.org/web/20010702010237/mailto:harunodabasi@usa.net/ biroluzun@turk.net">
   harunodabasi@usa.net/ biroluzun@turk.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/328/kapak/1.htm), [web.archive.org (arşiv bağlantısı)](http://web.archive.org/web/20010702010237/http://www.aksiyon.com.tr:80/2001/328/kapak/1.htm)
