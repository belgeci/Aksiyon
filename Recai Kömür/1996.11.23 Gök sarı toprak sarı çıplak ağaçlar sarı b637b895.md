# "Gök sarı toprak sarı çıplak ağaçlar sarı"

*Recai Kömür 1996.11.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ülke ormanlarının yedide birini içinde barındıran Bolu'dan 45 km uzaklıktaki Yedigöller, fotoğrafa sığmayacak bir güzelliğe sahip.
  </font>
 </div>
 <div id="newsText">
  <font class="detail-text">
   Tabiatın uykuya daldığı şu günlerde coşkulu bir hazırlık içinde olan Yedigöller ve çevresinde insanı büyüleyen bir renk dalgalanması yaşanıyor. Güneşin, bulutların arasından bir görünüp bir kaybolduğu sırada ağaçların değişen tonları; kontr gelen ışığın, yaprakları okşayarak göze ulaşması Yedigöller'in büyülü ama en güzel anlarını yansıtıyor.
   <br/>
   <br/>
   FOTOĞRAFA SIĞMAYAN GÜZELLİK
   <br/>
   <br/>
   Adından da anlaşılacağı üzere yedi göl bulunuyor bu coğrafyada. Heyelan sonucu vadinin tıkanmasıyla ortaya çıkan ve yaklaşık 550 hektarlık bir arazide yer alan göller, aralarında 100 metre bulunan iki basamak üzerinde  uzanıyor. 780 metre yükseklikte bulunan Büyük Göl, çevresinde kümelenmiş gürgen, kayın, meşe ve kızılağaçların oluşturduğu mozayik çemberinin içinde yer alıyor. Gelenlerin seyrine doyamadığı gölde göğün maviliği ve ağaçların kızıllığı dalgalanıyor, birbirine karışıyor çoğu zaman. Sonbahar hüzün değil, kışa hazırlık şenliğinin yaşandığı mevsim oluyor burada. Suyun içine kadar uzanan bir iskele, sizi gölün içine çekiyor sanki. Karşıda ağaçlarla kaynaşmış köprünün üzerinden sessiz insanlar geçiyor.
   <br/>
   <br/>
   İlk basamakta Büyükgöl'ün hemen yanında yazın kuruyan ancak suların çağladığı andan itibaren kendini gösteren küçük bir göl ile Derin Göl bulunuyor. Güneşin, akşama çaldığı saatlerde tepelerden bir alev yalımı yükseliyor. Renk alev sarısına çalıyor. Coşku.. Coşku... Renkler dans ediyor.
   <br/>
   <br/>
   Diğer basamakta yer alan Nazlı Göl ise çevresinde pikniğe gelen ve fotoğrafçılığa meftun insanların akınına uğramış sanki. Köknar ve karaçamlara sarıçamlar eşlik ediyor burada da. Balıkların, ortamın sessizliğine zıpladıkları anlarda, bir deklanşör sesi duyuluyor çoğu zaman. Nazlı Göl'ün hemen yukarısındaki İnce Göl'ün yüzeyi yapraklarla bezenmiş, benzetme yerindeyse 'fıstıklı baklava' gibi. Sarılar arasında yüzeye ulaşmaya çalışmış yaprakçıklar duruyor. Biraz sığ olduğu hissettiriveriyor kendini. Burada iki küçük göl daha bulunuyor.
   <br/>
   <br/>
   1965 yılında Orman Bakanlığı tarafından milli park olarak ilan edilen Yedigöller'de teşkilata ait bungalov tipi evlerde kalanların yanısıra, çadırlarını alıp gelmiş insanların çokluğu hayrete düşürüyor. Amaç belli; kışa hazırlık şenliklerinde hep birlikte olmak, göğe yükselen alev sarısının suya yansımasına eşlik etmek. Yiyecek konusunda da ilginç alternatifler bulunuyor yörede. Orman teşkilatı tarafından çalıştırılan bir üretme çiftliğinde alabalık yetiştiriliyor.
   <br/>
   <br/>
   Şairin hüzünlendiği hazan mevsiminde Yedigöller'de coşkulu bir şenlik yaşanıyor. İnsanı içine çeken, ama birkaç güne sığmayan bir şenliğe doymak için kasımı bitirmek gerekiyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-1981-gok-sari-toprak-sari-ciplak-agaclar-sari.html), [web.archive.org (arşiv bağlantısı)](http://web.archive.org/web/20140406190539/http://www.aksiyon.com.tr:80/aksiyon/haber-1981-gok-sari-toprak-sari-ciplak-agaclar-sari.html)
