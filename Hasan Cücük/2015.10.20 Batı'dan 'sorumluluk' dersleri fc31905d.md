# Batı'dan 'sorumluluk' dersleri

*Hasan Cücük 2015.10.20*

<div class="pNewsDetailMainContent ctx_content" itemprop="articleBody">
 <p>
  Türkiye tarihinin en kanlı terör saldırısının ardından ‘güvenlik zafiyeti’ tartışması başladı. Eleştiri okları ‘Güvenlik zafiyeti yoktu’ diyen İçişleri Bakanı Selami Altınok ve bir gazetecinin istifa sorusunu gülerek karşılayan Adalet Bakanı Kenan İpek’e yönetildi. Başbakan Davutoğlu ve Cumhurbaşkanı Erdoğan’ın sözleri tartışmaların dozajını arttırdı. Biz de dünyadaki örneklere baktık.
 </p>
 <p>
  14 Şubat’ta Danimarka, tarihinde ilk kez terör şoku yaşıyordu. Saldırı, Kopenhag’daki ‘Sanat, Dine Hakaret ve İfade Özgürlüğü’ konferansına yönelikti. 22 yaşındaki Omar Abdel Hamid El-Hussein’in otomatik silahlı saldırısında belgesel yapımcısı Finn Nörgaard öldü, 3 polis yaralandı. Saldırganın ikinci adresi, 8 saat sonra bir sinagogdu. Sinagogu koruyan iki polis yaralanırken bir kişi hayatını kaybetti. Polis, saldırganı kaldığı adreste öldürdü. Dönemin Danimarka Başbakanı Helle Thorning-Schmidt, “Bu, Müslümanlarla Müslüman olmayanlar arasında bir savaş değil.” deyip terörle mücadelenin hukuk içinde olacağını vurguladı. Emniyet teşkilatı da saldırıyla ilgili 143 sayfalık raporunda ihmalleri bir bir sıraladı. Fransa ve Belçika saldırıları sonrası istihbarat teşkilatı PET’in Danimarka’da benzer saldırı olacağını hesaplayamaması eleştirildi, başbakana yanlış bilgi veren PET Başkanı Jens Madsen de istifa etti.
 </p>
 <p>
  ABD tarihine ‘Ferguson Olayları’ olarak geçen süreç, 9 Ağustos 2014’te Missiouri eyaletinde 18 yaşındaki silahsız siyahi genç Michael Brown’un polis Darren Wilson tarafından öldürülmesiyle başladı. ABD Adalet Bakanı Eric Holder, olaylara müdahalede polisin askerî teçhizat kullanmasını eleştirdi. Polisin uyguladığı şiddetten dolayı günlerce süren olaylar ülkenin büyük bölümüne yayıldı. Ferguson Olayları, ilk olarak Adalet Bakanı Holder’i görevinden etti. Olayları mercek altına alan ABD Adalet Bakanlığı, hazırladığı raporda, Ferguson kentinde polisin siyah nüfusun anayasal haklarını ‘rutin ve sistematik biçimde’ ihlal ettiği tespitine yer verdi. Raporun ardından şehirdeki Belediye Yargıcı Ronald J. Brockmeyer, Ferguson Şehir Meclisi Başkanı John Shaw, Ferguson Polis Şefi Thomas Jackson ve iki polis istifa etti.
 </p>
 <p>
  7 Ocak’ta Fransa, mizah dergisi Charlie Hebdo’ya Said ve Şerif Kouach kardeşlerin düzenlediği saldırıyla sarsıldı. Dergi çalışanlarından 11 kişi hayatını kaybetti. Saldırı tüm dünyada şok etkisi yaptı. Fransa teröre karşı tek vücut oldu. Cumhurbaşkanı François Hollande, tüm siyasi liderler ve eski cumhurbaşkanları birlik çağrısı yaptı. Ülke içindeki birlik havası dış dünyada da destek buldu. 50 ülkenin devlet başkanı ve başbakanı Paris’te teröre karşı birlik yürüyüşüne katıldı.
 </p>
 <p>
  Anders Behring Breivik, 22 Temmuz 2011’de Norveç’e tarihinin en büyük acılarından birini yaşattı. Bomba yüklü araçla Oslo’daki hükümet binalarına saldıran Breivik, 8 kişinin ölümüne yol açtı. Asıl katliamı ise Utoya adasında kamp yapan İşçi Partili gençleri öldürerek gerçekleştirdi. 69 işçi partili genç hayatını kaybederken Norveç ve dünya büyük bir şok yaşadı. İşte tam bu noktada devreye zamanın başbakanı, şimdinin NATO Genel Sekreteri Jens Stoltenberg girdi. “Bu saldırılar demokrasimizi yok edemeyecek.” diyen Stoltenberg, hiçbir grup ve ırkı hedef alan konuşma yapmadı. Bu önemli bir noktaydı. Zira saldırgan Breivik, 1999-2004 arasında yabancı karşıtı İlerici Parti saflarında aktif bulunmuş bir isimdi. Stoltenberg, politik geleceğini düşünüp ‘mağduriyet’ pozuna bürünerek oy avcılığı yapabilirdi. Hedef hem kendisi hem de partisiydi çünkü. Stoltenberg’in bu yolu da seçmemesi en büyük rakibi İlerici Parti lideri Siv Jensen’e özeleştiri yolunu açtı. Jensen, “Keşke daha önceki demeçlerimizde biraz yumuşak bir üslup kullansaydık.” dedi. Jensen, Stoltenberg’in hoşgörülü davranışı karşısında “Bugün hepimiz İşçi Partili gençleriz.” diyerek tarihî bir duruş sergiledi.
 </p>
</div>


Kaynak: [www.aksiyon.com.tr](http://www.aksiyon.com.tr:80/toplum/batidan-sorumluluk-dersleri_552618), [web.archive.org (arşiv bağlantısı)](http://web.archive.org/web/20151025104710/http://www.aksiyon.com.tr:80/toplum/batidan-sorumluluk-dersleri_552618)
