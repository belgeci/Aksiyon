# Sosyal demokratlar sağa çekiyor

*Hasan Cücük 2016.02.01*

<div class="pNewsDetailMainContent ctx_content" itemprop="articleBody">
 <p>
  2. dünya savaşı’ndan sonra görülen en büyük mülteci akını Avrupa’da aşırı sağı daha da güçlendirirken Sosyal Demokratlar hem oy hem de değer kaybı yaşıyor.
 </p>
 <p>
  9 Ocak 2000’de Stockholm’de toplanan Avrupa Birliği liderlerinin en önemli gündem maddesi, Avusturya’da iktidara yürüyen Jörg Haider liderliğindeki Özgürlük Partisi’ydi. Masanın etrafında oturan 15 liderden 11’i sol, 4’ü sağ kökenliydi. Liderler aşırı sağın ayak seslerinin yeni duyulmaya başladığı o tarihte net bir duruş ortaya koyuyor, göçmen karşıtı Haider’in iktidarın bir parçası olmasına müsaade etmeyeceklerini açıklıyordu.
 </p>
 <p>
  2000’lerin başında göçmenlere kol kanat geren sosyal demokrat partiler, son yıllarda farklı bir kimliğe bürünmeye başladı. Avrupa’da artan göçmen nüfusuna paralel olarak artan işsizlik ve kriminal suçlar, aşırı sağın taban bulmasına yol açtı. İşini kaybeden Avrupalı bunun müsebbibi olarak göçmenleri görmeye başladı. Özellikle bulvar basını göçmenlerin işlediği münferit suçları manşetlere taşırken yabancı karşıtı partilerin eline önemli kozlar verdi. Dolayısıyla, aşırı sağın oy potansiyeli, sosyal demokrat partilerin gidişattan memnun olmayan seçmenleri oldu. Danimarka’da Danimarka Halk Partisi, Fransa’da Ulusal Cephe, Hollanda’da Özgürlükçü Parti ve Avusturya’da Özgürlük Partisi toplumda ciddi taban bulmakla kalmayıp iktidar alternatifi olacak oy oranına ulaştı.
 </p>
 <p>
  Aşırı sağın yükselmesi, sosyal demokrat partilerin göçmenler konusunda söylem değiştirmesine yol açtı. Kapılarını herkese açan sosyal demokratlar gitmiş, suç işleyenin sınır dışı edilmesini, her mülteciye sınırların açılmamasını isteyen yeni bir sosyal demokrat görüş gelmişti. Bunda sosyal demokratların sürekli oy kaybı etkiliydi. Sosyal demokratlar koca Avrupa’da sadece Norveç, Portekiz, İngiltere ve İsveç’te ‘sihirli’ oran olan yüzde 30’a ulaşırken, diğer ülkelerde bu yüzdeyi yakalamak sol için hayal ötesi oluyordu. Danimarka’da haziranda yapılan seçimlerde Sosyal Demokrat Parti yüzde 26 oy alırken aşırı sağ Danimarka Halk Partisi yüzde 21 ile ülkenin ikinci büyük partisi oluyordu. ‘Aşırı sağ’ kavramıyla diğer Avrupa ülkelerine göre daha geç tanışan Almanya ve İsveç’te de durum farklı değildi. Alman sosyal demokrat parti SPD’nin yüzde 24 oy aldığı seçimlerde göçmen karşıtı Almanya İçin Alternatif yüzde 10 oranıyla dikkat çekiyordu. Keza Fransa’da yapılan yerel seçimlerin ilk turunda aşırı sağ Ulusal Cephe sandıktan birinci çıkarken sol ancak ikinci turda sağ partilerle koalisyon yaparak Ulusal Cephe’nin yerel seçimleri almasının önüne geçiyordu. İsveç’te ilk kez 2010’da meclise giren göçmen karşıtı İsveç Demokratlar Partisi, kamuoyu yoklamalarında yüzde 25’lere ulaşan oy oranıyla Sosyal Demokrat Parti’yi yakalamış bulunuyor.
 </p>
 <p>
  Düşünce kuruluşu Avrupa Dış İlişkiler Konseyi araştırmacılarından Alman Josef Janning, Almanya ve İsveç’te suç işleyenin etnik kimliğinin konuşulmasının uzun yıllar ‘ayıp’ olarak algılandığını belirterek “Ancak bu kural son yıllarda rafa kaldırıldı. Sebebi gayet basit; göçmenleri gündemde tutan parti oy kazanıyor.” diyor. Janning, bunun son örneğin Köln’de yılbaşı akşamı mültecilerin karıştığı taciz olayı olduğunu söylüyor.
 </p>
 <p>
  Almanya; Danimarka, Avusturya, Fransa ve Hollanda’ya göre ‘göçmenleri politik malzeme’ yapmada sahneye geç çıktı. Başbakan yardımcısı ve Sosyal Demokrat Parti Başkanı Sigmar Gabriel, partinin geçmiş yıllardaki söylemlerini çöpe atan bir tavır sergiliyor. Gabriel, suç işleyip ceza alan göçmenlerin sınır dışı edilmesi gerektiğini dile getiriyor. Partinin geçmişiyle bağdaşmayan bu söylemin nedeni olarak Almanya İçin Alternatif Partisi’nin artan oy oranı ve parti seçmeninin artan kriminal olaylardan göçmenleri sorumlu tutması gösteriliyor.
 </p>
 <p>
  Ulusal Cephe’nin nefesini ensesinde hisseden Fransız sosyalistler de göçmenlere karşı tutumunu değiştirmeye başladı. Sosyalist iktidar, Fransa’da terör suçuna karışan çifte vatandaşların vatandaşlığının elinden alınmasını parlamentodan geçirmeye hazırlanıyor. Aynı kanun 2010’da gündeme geldiğinde şimdiki sosyalist Cumhurbaşkanı Francois Hollande, tasarıya karşı çıkmıştı. Avrupa’nın en sert yabancılar yasasına sahip Danimarka’da sosyal demokratlar, ülkeye gelecek Batılı olmayan göçmenlere sınır getirilmesini isterken 2011-15 arasındaki iktidarları sırasında yabancılar yasasında değişiklik yapmadılar.
 </p>
 <p>
  29 Ocak 2000’de Stockholm’de toplanan ülkeler bugün bir masa etrafında buluşsa 9’u sağ, 6’sı sol kökenli olacak. Avrupa’da sol giderek iktidardan uzaklaşmakla kalmıyor, yıllarca savunduğu değerleri de bir bir terk ediyor. 2. Dünya Savaşı’ndan sonra görülen en büyük mülteci akını Avrupa’da aşırı sağı daha da güçlendirecek ve sosyal demokratlar hem oy kaybı hem de değer kaybı yaşayacak. Bu bir kehanet değil, son yıllarda görülen değişimin bir parçası.
 </p>
</div>


Kaynak: [www.aksiyon.com.tr](http://www.aksiyon.com.tr:80/avrupa-birligi/sosyal-demokratlar-saga-cekiyor_553737), [web.archive.org (arşiv bağlantısı)](http://web.archive.org/web/20160213225912/http://www.aksiyon.com.tr:80/avrupa-birligi/sosyal-demokratlar-saga-cekiyor_553737)
