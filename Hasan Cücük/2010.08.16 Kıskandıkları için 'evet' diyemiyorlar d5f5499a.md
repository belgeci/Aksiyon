# Kıskandıkları için ‘evet’ diyemiyorlar

*Hasan Cücük 2010.08.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   70’li yıllarda Doğu Perinçek grubu içinde yer alan ve şu anda Danimarka’da yaşayan Doç. Dr. M. Ümit Necef, referandumda ‘hayır’ diyecek sol ve milliyetçi kesimi anlayamadığını söylüyor.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    Zengin bir ailenin çocuğu olarak dünyaya gelen ancak 1970’li yılların başında kendini Doğu Perinçek grubu içinde bulan Doç. Dr. Mehmet Ümit Necef, Danimarka’nın Odense şehrindeki Güney Danimarka Üniversitesi’nde (SDU) öğretim görevlisi. Avrupa’ya geldikten sonra geçmişiyle yüzleşip fikrî değişim yaşayan Necef, referanduma ‘kesinlikle evet’ diyor. 12 Eylül mağduru sol ve sağın ‘hayır’ cephesinde buluşmasını ise kıskançlıklarına ve “Türkiye’nin sahibi biziz” düşüncesinde olmalarına bağlıyor.
   </p>
   <p class="MsoNormal">
    -12 Eylül öncesi bulunduğunuz ortam nasıldı?
   </p>
   <p class="MsoNormal">
    Türkiye’de tam bir keşmekeş, korkunç bir durum vardı. Gazeteleri açtığımızda her gün sağdan, soldan onlarca kişinin öldüğünü görüyorduk. Hemen açıp içlerinde tanıdıklarımız var mı diye bakıyorduk. Sağcılar, solcuların oturduğu kahveyi; solcular, sağcıların oturduğu kahveyi tarıyordu. Hani şu kurtarılmış bölge lafı var ya, o tam bir palavraydı. Sol kurtarılmış bölgeler, ağırlıklı olarak Alevilerin, sağ kurtarılmış bölgeler ise ağırlıklı olarak Anadolu’dan gelen Sünnilerin oturduğu mahallelerdi. Aklı başında olanlar o günlerde Ecevit ile Demirel arasında bir millî koalisyonun kurulmasını şiddetle savunuyordu. Zaten bugün geçmişe baktığımızda Türkiye’yi o dönemde kurtaracak olan da bu koalisyondu. Ecevit-Demirel koalisyonu Türkiye’nin önünü açardı. Fakat Adalet Partisi (AP) içinde bazı kesimler ve CHP içindeki bazı kesimler bu koalisyona çok karşıydı. CHP-AP koalisyonunun en keskin savunucusu Abdi İpekçi’ydi. Zaten İpekçi’nin öldürülmesinin sebeplerinden biri de millî bir uzlaşmayı aşırı savunması diye düşünüyorum.
   </p>
   <p class="MsoNormal">
    -Siz o yıllarda sol grubun içinde yer alıyordunuz. İdeolojiniz neydi o günlerde?
   </p>
   <p class="MsoNormal">
    Ben Marksist-Leninist Maocu’ydum. Bugün bana çok komik geliyor ama Doğu Perinçek çevresi içindeydim. Artan ölçüde solun Perinçek grubu içinde Rusya karşıtlığı vardı. Sosyal-emperyalizm teorisi ortaya atılmıştı. Tabii yine en önemli çatışma olarak zengin-fakir ayrımını görüyorduk.
   </p>
   <p class="MsoNormal">
    -Çelişkili bir durum değil mi? Solun mücadele ettiği ülkücüler de fakir Anadolu çocuklarından oluşuyordu. Ama karşı cephelerdeydiniz.
   </p>
   <p class="MsoNormal">
    İşin trajik yanı da zaten odur. Bir keresinde milliyetçi bir genç beni bir kenarda sıkıştırıp döverken, zengin çocuğu diye dövüyordu. İdeolojik bir duygudan ziyade, fakirin zengine duyduğu bir kindi. Benim hemşehrim olduğu için babamın zengin olduğunu biliyordu.
   </p>
   <p class="MsoNormal">
    -Ama siz de o yoksullar için savaşıyordunuz?
   </p>
   <p class="MsoNormal">
    Esasında burada şöyle bir saçmalık da bir kesimin temsilcisi olmaktır. Zengin bir ailenin çocuğu olarak benim işçi sınıfını temsil etmek, onların önderi olmak gibi bir idealim vardı. Şimdi düşünüyorum da sen kim oluyorsun da temsilcilik iddiasında bulunuyorsun? İşçi sınıfı bırak kendi kendini temsil etsin. Yine o yıllarda sol içinde az da olsa millî koalisyonu savunan aklıselim sahibi insanlar vardı. Mesela, Doğu Perinçek trajikomik bir tip. 12 Eylül darbesine ciddi destek verdiler. Bu darbeyi Türkiye’nin son kurtuluşu olarak gördüler. Sanırım Perinçek’in darbelerle ve generallerle birlikteliği o yıllarda başlayıp günümüze kadar devam etti.
   </p>
   <p class="MsoNormal">
    -12 Eylül’e giden süreçte, işkence yapılıyor muydu gözaltına alınan arkadaşlarınıza?
   </p>
   <p class="MsoNormal">
    Türkiye’de korkunç ve sistematik işkenceler 12 Eylül’den sonra başladı. Zaten biliyorsunuz ben Türkiye’yi 1977’de terk ettim.
   </p>
   <p class="MsoNormal">
    -Neden terk ettiniz?
   </p>
   <p class="MsoNormal">
    Çünkü aranıyordum. Aşırı sol eylemler içindeydim. Bağlı olduğum hareket, Doğu Perinçek grubu beni Avrupa’ya yolladı. Türkiye’den gönderileceğimi duyduğumda çok üzülmüştüm. Türkiye’de olmaktan mutluydum.
   </p>
   <p class="MsoNormal">
    -Bu gönderilme, ‘Kaç, hayatını kurtar’ amacı mı taşıyordu?
   </p>
   <p class="MsoNormal">
    Hayır, hayır. Git, Avrupa’da bizi temsil et. ‘Hareketin propagandasını yap’ idi. Perinçek hareketi yurt dışında örgütlüydü. Tamamen bu görev için gönderildim.
   </p>
   <p class="MsoNormal">
    -Avrupa’ya gelince neler yaşadınız?
   </p>
   <p class="MsoNormal">
    Beni en çok Avrupa’daki işçilerin durumu şaşırttı. Avrupa’ya geldiğimden birkaç gün sonra Perinçek grubundan bir arkadaş bizi özel arabasıyla almaya geldi. Maalesef bu arkadaş hâlâ aynı grubun içinde kalmaya devam ediyor. Giyim kuşamı ve arabasının kalitesini görünce ‘Bu arkadaş galiba partinin sempatizanı Kürt kökenli zengin bir ağa’ dedim. Daha sonra bu kişinin Duisburg’da demir-çelik fabrikasında bir işçi olduğunu öğrendiğimde, Avrupa’da işçilerin hiç de bizim düşündüğümüz gibi ezilmediğini gördüm. Kafamda hep Karl Marx’ın sözleri, Avrupa’da işçi sınıfının ezildiği fikri vardı. Avrupa’daki sosyal eşitlik ve refah seviyesi beni şoke etti. 1980’de Danimarka’ya geldiğimde boş binaları işgal eden solcu gençler polisle ciddi bir kavga etmişti. Ben de solculuğun verdiği heyecanla ‘Avrupa ayaklanıyor, kapitalizmin sonu geliyor’ lafları ettim. Akşam televizyonu açtığımda maskeli bir genç ile gençlerin baş düşmanı 70 yaşlarındaki Kopenhag Belediye Başkanı Egon Weidekamp bir açık oturumda tartışıyordu. Maskeli gencin küstahça saldırılarına karşı Weidekamp’ın kibarlığı beni etkilemişti. Weidekamp, neden binayı boşaltmaları gerektiğini anlattığında karşısındaki militan gencin de söylemi değişti. Lenin’in “Demokrasiler burjuvazinin ahırıdır” sözünün saçma olduğunu anlayıp Batı’nın demokrasi ve fikir özgürlüğünü ciddiye aldığını görünce, ben Batı’yı anlamaya çalışmalıyım, dedim. Demokrasinin bir sahtekârlık olmadığını gördüm.
   </p>
   <p class="MsoNormal">
    -Darbe, geride bıraktığınız arkadaşlarınızı nasıl etkiledi?
   </p>
   <p class="MsoNormal">
    12 Eylül’de benim çevremden çok ölen var. Yıllar sonra Kopenhag’da, Stockholm’de karşılaştıklarım yıllarca hapis yattıklarını ve çok acılar çektiklerini anlattılar. Özellikle Doğu’da kalanların anlattıkları korkunçtu. Arkadaşlarım ya benim gibi darbeden önce Avrupa’ya kaçtı ya da darbeden sonra... Yeniden topluma entegre olduk.
   </p>
   <p class="MsoNormal">
    -Darbenin üzerinden 30 yıl geçti ve Türkiye darbe anayasasında büyük değişiklik yapacak. Bugün baktığımızda 12 Eylül’ün mağdurları solcular, ülkücüler ve Kürtleri temsil eden partiler, değişiklik karşısında hayır cephesinde bulunuyor. Bunu nasıl izah ediyorsunuz?
   </p>
   <p class="MsoNormal">
    Bence bu arkadaşlar meseleye dar bir açıdan bakıyor. ‘Eğer aşı ben pişirmiyorsam, yemem’ kafası tamamen. Bunu ‘Made in AK Parti’ olarak görüyorlar. Dar grup menfaati devreye giriyor ve “Bu, Erdoğan’ı güçlendirecek, o hâlde karşı olmalıyım” anlayışı ortaya çıkıyor. Şahsi planda ise derin bir psikolojik kıskançlık var. Sol aydınlar, çok mağrurdur. İslamcıları hep aşağılarlar. Sanatı, kültürü, Batıcılığı biz temsil ederiz düşüncesindeler. ‘Her şeyi biz biliriz, dünya ve Türkiye değişecekse bunu sol yapar’ derler. Bunun böyle olmadığını görünce adamların kimliği iflas ediyor. ‘Yaptıkları aslında iyi değil, çünkü bunu kendi menfaatleri için yapıyorlar’ fikri var işin içinde.
   </p>
   <p class="MsoNormal">
    -Bu bir önyargı mı, yoksa kıskançlık mı?
   </p>
   <p class="MsoNormal">
    Zaten kıskançlık önyargıyı oluşturur. Danimarka’da ‘Topu kovala, adamı değil’ diye bir deyim var. Buna ‘kişi temelli argümantasyon’ deriz. Bu Batı’da aslında yasaktır. Mesela: “Ahmet’in söylediği yanlıştır, çünkü Ahmet Alevidir veya Sünnidir.” Bilimsel çevrelerde, kişinin söylediğine değil de kimliğine odaklanırsanız değer kaybedersiniz. Bugün aslında hayırcılar, “Efendim yapılan değişiklikler iyidir; ama AK Parti yaptığı için karşıyım” pozisyonundalar.
   </p>
   <p class="MsoNormal">
    -Bu durum ülkeyi bir kamplaşmaya götürmüyor mu? 12 Eylül öncesiyle bir benzerlik olmuyor mu?
   </p>
   <p class="MsoNormal">
    Bence Türkiye’deki bu kamplaşma, moda tabirle, hayırlı bir kamplaşmadır. Saflar berraklaşıyor. Kimin demokrat olup olmadığı ortaya çıkıyor. Son birkaç yılda yaşadıklarımızın Türkiye’ye en önemli katkısı, safların belirginleşmesi oldu. Demokrasi isteyenler, gerek geleneksel İslami kesimden olanlar, gerekse pek de fazla olmayan bazı demokrat solcular güç birliği yapmaya başladı. Türkiye’nin meselesi, parlamenter demokrasi mi, yoksa kendisini dünyanın merkezi zanneden, kendisini Türkiye’nin sahibi gören bürokratik elitin ve onu destekleyen akademik çevrelerin diktatörlüğü mü? Bütün mesele, Anadolu’nun muhafazakâr insanlarının dünyaya global bakarak kendisini geliştirmesidir. Üniversiteden Türkiye’ye götürdüğüm öğrencilerime, Ordu’nun Kumru kazasının belediye başkanı bir dağ köyünde yemek verdiğinde, tercümanlık yapacak İngilizce bilen biri var mı diye sorduğumuzda, İngiltere’de okumuş mükemmel aksanlı bir genç çıkmıştı. Mahalli bir zenginin oğluymuş. Dağın başındaki bir muhafazakâr aile oğlunu İngiltere’ye gönderiyorsa, solun bunu kabullenmesi elbette zor olacaktır.
   </p>
   <p class="MsoNormal">
    -Peki, okumuş, dünyayı tanıdığını söyleyen solun zamanın gerisinde kalması nasıl oluyor?
   </p>
   <p class="MsoNormal">
    Dünyanın değiştiğini göremiyor arkadaşlar. 60-70’lerin kalıplarıyla düşünmeye devam ettiler. Eğitimlilik yetmiyor. Okuduğun şeyler de önemli. Sırf aynı teorik çerçevenin kitaplarını okursan çok bilgili olursun. Ama sadece o çerçevenin içinde kalırsın. Gerçek aydın, onu eleştiren muhalif çerçeveleri de öğrenen insandır. Türkiye’de sol bu hatayı yaptı. Belki çok şey biliyor ama kendi teorik çerçevesi içinde. Günümüz dünyasının ilkel solcu kalıplara uymayan renkleri var.
   </p>
   <p class="MsoNormal">
    -Sizin fikirleriniz Avrupa’ya gelince değişti. Sol aydın Avrupa’yı yakından görseydi fikir değiştirir miydi?
   </p>
   <p class="MsoNormal">
    Yok, yok, kesinlikle değiştirmezdi! Hatta bazen Avrupa’ya gelen Türk aydınları daha da milliyetçi oluyor. Örneğin birçok Türk diplomatla ve akademisyenle tanışma imkânım oldu, içlerinde doğru dürüst demokrat göremedim. Olay nerede yaşadığın değil, nasıl düşündüğündür.
   </p>
   <p class="MsoNormal">
    -Muhafazakâr kesim değişimi yaşarken, sol bunu neden gerçekleştiremedi?
   </p>
   <p class="MsoNormal">
    Zaten bu soru 10 bin dolarlık soru! Avrupa’da hatırı sayılır bir grup, Türkiye’deki İslamcı kesimin nasıl ve neden bir değişime uğradığını tartışıyor. Burada artık solu takan kimse yok. Batı’da ciddi bilim adamları, iki konuda konsensüs sağlıyor. Bir; 1980’li yıllardan sonra Türk ekonomisinin Turgut Özal’la liberalleşmesiyle Anadolu kaplanları ortaya çıktı. Anadolu güçlendi, Batı ile direkt bağlantı kurunca gözleri açıldı. Berlin Duvarı çökünce Türkiye’nin komünizme karşı bir cephe olması ortadan kalktı. Türkiye’de devlet Batı’ya karşı yıllarca komünizme karşı durduğunu söyleyip ülke içindeki Müslümanlara ve Kürtlere baskı yaptığında Batı sesini çıkarmadı. Duvar çökünce Batı sesini yükseltip ‘Bu ne biçip devlet!’ demeye başladı. İkincisi de AB süreci... Türkiye’de Batılılaşma sloganı, elitin halkı dövmek için kullandığı bir sopaydı. Son 10-15 yılda bu değişti. Şimdi halk Batılılaşma sopasını almış eliti dövüyor, Ankara’yı zorluyor.
   </p>
   <p class="MsoNormal">
    -Referanduma yargının sert tavrını nasıl izah ediyorsunuz?
   </p>
   <p class="MsoNormal">
    Referandumun temel noktası yüksek yargının demokratikleşmesi. Olayın özü, yüksek yargıya birbirini atayan dar grubun hâkimiyeti devam mı edecek yoksa hâkimlik-savcılık mesleğini yapanlara yükselme kapısı mı açacak? Yüksek yargı madem bu kadar demokratikti, hassastı neden Ferhat Sarıkaya’yı meslekten ihraç etti? AK Parti’yi kendi yargı sistemini kurmakla eleştirenler neden Sarıkaya’ya sahip çıkmadı, açıklamak zorundadır. Bence, yüksek yargının demokratlığı, Batılılığı ciddiye alınacak şeyler değil.
   </p>
   <p class="MsoNormal">
    -Solun içinde bulunmuş biri olarak siz referanduma evet diyorsunuz. Gerekçeniz nedir?
   </p>
   <p class="MsoNormal">
    Bu değişiklik, benim istediğim mükemmel anayasayı getirmiyor. Bunu baştan belirteyim. Mesela, şöyle bir madde isterdim: ‘Bu ülke, Türkler ve Kürtlerin ortak vatanıdır.’ Bir Kürt lafı geçmeliydi. Ama eski gençlik hatama düşüp devrim olsun, değişim olsun, hemen şimdi olsun düşüncesinde de değilim. Bunun yanlış olduğunu öğrendim. Bu değişiklikler son derece antidemokratik 12 Eylül anayasasının değişimine bir kapı açıyor. İdeal bir anayasaya varmak için değişmiş bir anayasa mı daha iyi, yoksa değişmemiş bir anayasa mı? Tabii ki değişmiş bir anayasa daha iyi. Hiç olmazsa yüksek yargı her şeye müdahale etmesin. Bu referandum demokratik bir anayasaya giden yolda bir istasyon, bir sıçrama taşı olduğu için ‘evet’ diyorum.
   </p>
   <p class="MsoNormal">
    -Darbede işkence görmüş gerek sağdan gerekse soldan bazıları hayır cephesinde bulunuyor. Bunu nasıl izah etmek gerekir?
   </p>
   <p class="MsoNormal">
    İzah etmek gerçekten çok zor. Neden böyle davranıyor bu arkadaşlar anlamıyorum. Belki de bunlar, “Biz 70’lerde mücadele ettik, 80’lerde işkence gördük Türkiye’nin hesabı bizden sorulur. Türkiye’de ne olacaksa biz karar veririz.” diye düşünüyor. Kıskançlık var, dar kafalılık var. Bunlar Türkiye’nin sahibi olarak kendilerini görüyor. AK Parti ve Erdoğan’ı kabullenemiyorlar.
   </p>
   <p class="MsoNormal">
    -Referandumda hayır çıkarsa Türkiye’nin geleceğini nasıl etkiler?
   </p>
   <p class="MsoNormal">
    Mahvolduk demektir. Çok kötü olur. Bir kere Ergenekon davasını unuturuz, AK Parti zayıflar, belki parçalanır. CHP-MHP hemen seçim diye kampanya başlatır. CHP-MHP koalisyonu olabilir. Bu siyasi istikrarsızlık demektir. Ekonomik sorunlar başlar. Kürt sorunu çözümsüzlüğe gider.
   </p>
   <p class="MsoNormal">
    -12 Eylül anayasasındaki değişikliğe hayır diyenler acaba bir Stockholm Sendromu mu yaşıyor?
   </p>
   <p class="MsoNormal">
    Benim birkaç defa dilime geldi Stockholm Sendromu. Ama ben sosyal olayları izah ederken, bireysel psikolojik davranışlardan kaçınırım. Ama dilimin ucuna gelmedi değil. Baktığımızda klasik bir Stockholm Sendromu’nun örneğini görüyoruz. Fakat bence esas mesele, sağ ve sol kesimdeki ‘Türkiye bizden sorulur’ kıskançlığı ve mağrurluğudur.
   </p>
   <p class="MsoNormal">
    -Roller değişse, bu değişikliği CHP veya MHP yapsa sonuç ne olurdu?
   </p>
   <p class="MsoNormal">
    Hemen evet derlerdi. Bu değişiklikler haddizatında Türkiye’deki siyasetçilerin elini güçlendiriyor. Siyasetin alanını genişletiyor. Türkiye’de unutmayalım ki AK Parti ne yaparsa yapsın muhalefet etmek isteyen bir kesim var. Maalesef bu durum siyasette seviyeyi düşürüyor.
   </p>
   <p class="MsoNormal">
    -Siz Türkiye’yi yakından takip ediyorsunuz. Son günlerin moda tartışması biliyorsunuz eksen kayması. Türkiye’nin ciddi bir eksen kayması var mı?
   </p>
   <p class="MsoNormal">
    Eksen kayması falan yok. Bu laflara itibar etmiyorum. Bir kere Türkiye’nin dış politikası demokratikleşiyor. Demokratik olmayan bir dış politikamız vardı. Örneğin halkın çoğu Filistin davasını desteklerken, Ankara eliti İsrail’le dost geçinme adına bu ülke yanlısı bir politika güdüyordu. Halkın soğuk baktığı bir dış politika olmaz. Demokratik ülkelerde hiçbir hükümet, halkın destek vermeği bir dış politika anlayışını sürdüremez. İkinci olarak Türkiye alternatiflerini çoğaltıyor. Merkel ve Sarkozy, Erdoğan’a yalvarıp ‘Ne olur AB’ye gir’ diyor da Erdoğan ‘Hayır’ deyip Putin’e mi yaklaşıyor? AK Parti de akıllı davranıp alternatifleri çoğaltıyor. Eksen falan kaydığına inanmıyorum.
   </p>
   <p class="MsoNormal">
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-27354-kiskandiklari-icin-evet-diyemiyorlar.html), [web.archive.org (arşiv bağlantısı)](http://web.archive.org/web/20140108031134/http://www.aksiyon.com.tr/aksiyon/haber-27354-kiskandiklari-icin-evet-diyemiyorlar.html)
