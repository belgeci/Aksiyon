# Maradona, Pele ve Messi'nin kazanamadığı kupa

*Hasan Cücük 2015.07.14*

<div class="pNewsDetailMainContent" itemprop="articleBody">
 <blockquote>
  <p>
   Barcelona’da 24 kupa kaldıran Messi’nin A Millî Takım kariyeri tam bir hayal kırıklığı. Arjantinli yıldız, Dünya Kupası’nın ardından Copa America’dan da eli boş döndü.
  </p>
 </blockquote>
 <p>
  Pele, Maradona ve Messi… Dünya futbolunun en önemli üç yıldızının ortak özelliği, kariyerlerinde Copa America şampiyonluğunun bulunmaması. Pele üç, Maradona bir kez Dünya Kupası’nı kaldırırken; Messi’nin A Millî Takım kariyerinde hiçbir kupa bulunmuyor. Şili’nin ev sahipliği yaptığı Copa America, Messi için bir hasretin dinmesi olacaktı; ancak bu kez de olmadı.
 </p>
 <p>
  Geçen günlerde 44’üncüsü Şili’de düzenlenen Copa America öncesi iki büyük favori vardı. Brezilya ve Arjantin... Brezilya, kupayı kazanıp evindeki Dünya Kupası’nda uğradığı 7-1’lik Almanya hezimetini unutturmak, Arjantin ise 22 yıllık hasretine son vermek istiyordu. Ülkeler bazında Dünya Kupası ve Avrupa Şampiyonası’ndan sonra en büyük 3. turnuva olarak kabul edilen Copa America’da Şili’den Arturo Vidal ve Alexis Sanchez, Kolombiya’dan James Rodriguez, Carlos Bacca, Jackson Martinez ve Radamel Falcao, Uruguay’dan Edinson Cavani, Brezilya’dan Neymar, Arjantin’den Messi, Agüero, Di Maria ve Carlos Tevez gibi yıldızlar ter döktü.
 </p>
 <p>
  Jamaika ve Meksika’nın davetli olarak katıldığı 44. Copa America’da 3 grupta 12 ülke mücadele etti. Favori olarak gösterilen Brezilya, Arjantin ve ev sahibi Şili, grup maçlarını lider tamamladı. Brezilya’nın Kolombiya’ya 1-0 yenildiği grup maçında Neymar kırmızı kart görüp 4 maç ceza alarak kupaya erken veda etti. Çeyrek finalde kupanın ilk sürprizi Brezilya’nın normal süresi 1-1 biten maçta penaltılarda Paraguay’a elenmesiyle gerçekleşti. Brezilya’nın Dünya Kupası’nda yaşadığı travmanın atlatılması için Copa America şampiyonluğu ilaç gibi olacaktı.
 </p>
 <p>
  Ev sahibi Şili, Uruguay’ı 1-0 ile geçerken; Arjantin, golsüz biten maçta Kolombiya’yı penaltı atışlarıyla saf dışı bıraktı. Çeyrek finalin en gollü maçında Peru, Bolivya’yı 3-1 yenip adını yarı finale yazdırdı. Arjantin, yarı finalde Paraguay’ı 6-1’le geçerken, atılan yarım düzine golde Messi’nin adının olmaması şaşkınlığa sebep oldu. Şili de Peru’yu 2-1 ile geçip finalde Arjantin’in rakibi oldu.
 </p>
 <p>
  Copa America şampiyonluğunu 14 kez kazanan Arjantin, kupayı en son 1993’te kaldırmıştı. İlk kez 1916’da düzenlenen ve dünyanın en eski turnuvası olan Copa America’yı Arjantin, 1921-59 arasında tam 12 kez kazanırken, 1959’dan sonra 1991’e kadar 42 yıl kupaya hasret kalmıştı. 1991 ve 1993’te kupayı peş peşe kazanmasıyla Arjantin’in kupaya ambargo koyacağı beklentileri ilerleyen yıllarda boş çıktı. Bırakın kupayı, finale çıkmak için bile 2004’ü bekledi ama finalde Brezilya’ya boyun eğdi. Aynı kaderi 2007’de yaşarken rakip yine Brezilya’ydı. Ve nihayet beklenen yıl gelmişti. Messi, Di Maria, Tevez gibi yıldızların artık bir kupa kaldırma zamanıydı. Şili ise Copa America’yı hiç kazanmamıştı.
 </p>
 <p>
  Barcelona formasıyla 24 kupa kaldıran Messi’nin CV’sinin A Millî Takım bölümü tam bir hayal kırıklığı oluşturuyordu. Maradona ve Pele ile birlikte anılan Messi’nin kariyerindeki bu eksiklik, ‘dünyanın en iyisi’ olmasına engel oluyordu. Normal süresi 0-0 biten finalde sonucu penaltılar tayin ediyordu. Kupayı Şili, penaltı atışları sonunda 4-1’le kazanırken; Messi’nin millî takımla kupa kaldırma hayali bir kez daha hüsranla sonuçlanıyordu.
 </p>
 <p>
  Copa America, turnuvanın 100. yılı olmasından dolayı 2016’da takvimin dışına çıkılacak ve ilk kez Güney Amerika toprakları dışında, ABD ev sahipliğinde düzenlenecek. Kupaya Güney Amerika’dan 10 ülke ile birlikte Güney Afrika ve ev sahibi ABD katılacak. Messi, belki bu kez kupayı kazanarak hasrete son verir.
 </p>
</div>


Kaynak: [www.aksiyon.com.tr](http://www.aksiyon.com.tr/futbol/maradona-pele-ve-messinin-kazanamadigi-kupa_551588), [web.archive.org (arşiv bağlantısı)](http://web.archive.org/web/20150731121933/http://www.aksiyon.com.tr/futbol/maradona-pele-ve-messinin-kazanamadigi-kupa_551588)
