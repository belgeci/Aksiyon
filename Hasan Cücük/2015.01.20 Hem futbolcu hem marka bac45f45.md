# Hem futbolcu hem marka

*Hasan Cücük 2015.01.20*

<div class="pNewsDetailMainContent" itemprop="articleBody">
 <p>
  Geçen yılın ardından bu sene de FIFA tarafından dünyanın en iyi futbolcusu seçilen Cristiano Ronaldo, sadece bir sporcu değil, aynı zamanda marka.
 </p>
 <p>
  FIFA Altın Top ödülü için Cristiano Ronaldo, Lionel Messi ve Manuel Neuer yarışıyordu. Ödülün adresi aslında günler öncesinden belliydi. Tüm oklar Ronaldo’yu işaret ediyordu. Nitekim Real Madrid’in Portekizli yıldızı, 181 millî takım teknik direktörü, 182 millî takım kaptanı ve 181 medya temsilcisinin verdiği oyların yüzde 37,6’sını alarak zirveye çıktı. Onu Messi ve Neuer takip etti. Ronaldo, geçen yıl da zirveye çıkmıştı.
  <br>
   Madeira Adası’nın fakir bölgelerinde başlayan hayat yolculuğu zor şartlarda geçti. İki ablası ve bir ağabeyi olan Ronaldo’nun annesi temizlik, alkol bağımlısı babası ayık olduğu vakitlerde bahçıvanlık yapıyordu. Ağabeyi ise uyuşturucu bağımlısıydı. Böylesine zor şartlarda hayata merhaba diyen Ronaldo’yu 12 yaşında Sporting Lizbon keşfetti. 17 yaşında Sporting formasını giydi ve gerisi herkesin malumu. Önce Manchester United, şimdi Real Madrid’de top koşturan bir yıldız...
  </br>
 </p>
 <p>
  Ronaldo, sadece saha içi başarılarıyla gündem olan bir isim değil. İngiliz David Beckham’dan sonra Ronaldo ‘marka’ olan ikinci futbolcu diyebiliriz. Forbes dergisinin 2012’de yaptığı tespite göre, Ronaldo’yu dünyada tanınmışlık olarak sadece sanatçılar Lady Gaga, Rihanna, Justin Bieber ve Katie Perry geride bırakıyor. İngiliz spor dergisi SportsPro’ya göre ise yine Ronaldo dünyanın en değerli 5 sporcusundan biri. Teknoloji dergisi Business’in geçen ay yaptığı araştırmada Ronaldo, 104 milyon ‘fan’ (hayran) ile sosyal paylaşım sitesi Facebook’un ‘en popüler’ sporcusu. Saha içinde sürekli yarış içinde olduğu Messi’nin 77 milyon, ABD’li ünlü basketçi LeBron James’in 22 milyon, tenis tarihinin en başarılı ismi Roger Federer’in ise 14,8 milyon ‘fan’ı var. Ronaldo’nun adıyla özdeşleşen CR7, aynı zamanda tescilli bir markanın adı. Real Madrid’den 18 milyon Euro ücret alan Ronaldo’nun Nike, Coca Cola, Castrol, Motorola, Herbalife ve Kentucky Fried Chicken gibi firmalarla yaptığı reklam anlaşmasından dolayı yıllık kazancı 32 milyon Euro’yu buluyor. Ronaldo’nun vergi sonrası yıllık net kazancı ise 21 milyon Euro. Reklam anlaşmalarından elde ettiği gelirin yüzde 40’ını külubüne veriyor.
 </p>
 <p>
  Doğduğu şehir Madeira’da geçen ay açılan 3,4 metrelik heykeli ve adına açılan müze dışında Londra’daki ünlü Madame Tussauds Müzesi’nde balmumu heykeli var. Viva Ronaldo adlı sosyal paylaşım sitesi, dünyanın her tarafından hayranları için buluşma noktası.
  <br>
   Dünyanın her bölgesinden milyonlarca hayranı olan Ronaldo’nun kâbusu yok mu? Elbette var ve bu isim Lionel Messi. Arjantinli ile sürekli kıyas ediliyor. İkiliyi karşı karşıya getiren El Clasico (Real Madrid-Barcelona maçları) tüm dünyada heyecanla izleniyor. Geçen marttaki maçı tüm dünyada 400 milyon kişi izledi. Bu rakamı sadece 2014 Dünya Kupası finalindeki Almanya-Arjantin maçı geride bıraktı. Milyonları ekrana Barcelona-Real Madrid adı kadar Messi-Ronaldo rekabeti de çekiyor. 2008’de ‘Altın Top’ ödülünü alan Ronaldo, Arjantinli’nin bu ödülü 4 yıl üst üste almasından dolayı hep eziklik yaşadı. Bu yıl kazandığı ödülden ziyade geçen yıl aldığı ödül daha önemliydi. Zira o an için tam 4 yıl beklemişti. Nitekim kazanan kişi olarak ismi okunduğunda gözyaşlarını tutamamıştı.
  </br>
 </p>
 <p>
  Jöleli saçları ve halterciyi andıran kaslarıyla Ronaldo, profesyonellikten taviz vermeyen bir yıldız. Real Madrid’in antrenman tesisleri Valdebebas’ta herkes evin yolunu tutarken tek başına çalışmaya devam eden Ronaldo, University of Surrey’den bir grup akademisyen için araştırma konusu oldu. Ortaya çıkan sonuç, ‘gerçekten olağanüstü’. Vücudundaki yağ oranı birçok süper modelinkinden daha az. Kas gücünden dolayı topun hızını 130 km/saate kadar çıkarma yeteneğine sahip. 25 metreyi 3,5 saniyede koşuyor, durduğu yerde 44 cm yükselebiliyor. Koşarken iki adımı arası 78 cm olan Ronaldo, bu özelliğiyle NBA’daki basketbolcuların ortalama adım uzunluklarından 7 cm önde. Babasının ölümüne sebep olan alkolden ise uzak duruyor. Duygusunu dışa vurmaktan çekinmiyor. Euro 2004 finalini kaybettiklerinde gözyaşlarıyla ekran başındaki hayranlarını üzmüştü.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/hem-futbolcu-hem-marka_541110), [web.archive.org (arşiv bağlantısı)](http://web.archive.org/web/20150629004639/http://www.aksiyon.com.tr/dosyalar/hem-futbolcu-hem-marka_541110)
