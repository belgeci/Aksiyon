# Mourinho'nun 3. sezon sendromu

*Hasan Cücük 2015.11.16*

<div class="pNewsDetailMainContent ctx_content" itemprop="articleBody">
 <p>
  Birinci Chelsea dönemi, Real Madrid ve ikinci Chelsea dönemi... Ünlü teknik adam çalıştırdığı takımlardaki üçüncü sezonunda büyük sorunlar yaşıyor. inanmazsanız google’a girip bakın!
 </p>
 <p>
  Tarih, 2 Haziran 2004. Chel-sea’nin yeni teknik patronu Jose Mourinho, Stamford Bridge Stadı’nda ilk kez basınla buluşuyor. “Lütfen beni kendini beğenmiş biri olarak görmeyin.” diye söze başlayıp devam ediyor: “Ben Avrupa şampiyonu bir hocayım. Sıradan biri değil, özel biriyim (the special one).”
 </p>
 <p>
  İngiliz basını ‘farklı bir teknik adam portresi’ ile karşı karşıya olduğunu daha ilk buluşmada keşfediyordu. Chelsea, 50 yıl aradan sonra Premier Lig’de şampiyon olurken; başarıda kulübün sahibi Rus milyarder Roman Abramovich’in milyon dolarları kadar Mourinho’nun futbol zekâsı da önemli rol oynuyordu. Chelsea, İnter, Real Madrid ve tekrar Chelsea, Mourinho’nun 2004 sonrası çalıştırdığı kulüpler oldu. Egosu zirvelerde dolaşan Mourinho’nun başarı grafiği bu yıl yukarı doğru değil, baş aşağı.
 </p>
 <p>
  Chelsea, 2014-15 sezonunu şampiyon tamamlarken en yakın rakibi Manchester City’ye 8 puan fark atmış, koca sezonda sadece 3 kez yenilmişti. Bu sezona ‘son şampiyon’ apoletiyle çıkan Chelsea, 12 maç sonunda 11 puanla ligde 16. sıraya kadar düştü. Chelsea, son 37 sezonun en kötü günlerini yaşarken okların çevrildiği isim teknik patron Mourinho oldu. Peki, Chelsea’de işleyen çarklar neden bu yıl tersine döndü?
 </p>
 <p>
  Chelsea’nin problemi, sezonun bitmesiyle başladı. Mourinho, şampiyonluğun ödülü olarak oyuncularına bir hafta fazladan izin verdi. Başka bir lig için ‘ödül’ olan bu izin, fizik gücünün konuştuğu Premier Lig için ‘ceza’ anlamına geliyordu. Nitekim, takımın golcüsü Diego Costa, bu durumu dile getiren ilk isim oldu. Costa, geçen sezon sonunda sakatlandığını belirterek “Uzun yaz tatilinde formuma dikkat edemedim ve sezona hazır başlayamadım. Benzer durumu birçok arkadaşım yaşadı.” diyerek Mourinho’nun ‘ödül izninin’ cezaya dönüştüğünü açıkça ilan ediyordu.
 </p>
 <p>
  ‘Özel biri’ olan Mourinho, kendini takımın yıldızı olarak görüyor. Mourinho, özellikle Chelsea’de ‘biz ve onlar’ (Chelsea ve diğerleri) kültürünü oluşturdu. Bu tavrıyla seyirciyi arkasına alan Mourinho, zaman zaman oyuncularıyla problem yaşadı. Real Madrid’deyken takımın efsane ismi kaleci İker Casillas’a kafayı takmıştı. Chelsea’de ise Juan Mata ile uğraştı. Saha başarıları iyi olduğunda oyuncularıyla yaşadığı problemler dikkat çekmiyordu. Bu yıl alınan kötü sonuçlardan dolayı Mourinho ilk önce kaptan John Terry’ye kafayı taktı. Takımın önemli ismini yedek bırakırken; kaptanlık pazubandını bu sezonun en kötülerinden Branislav İvanoviç’e verdi. Geçen sezonun en başarılı defans oyuncusu Terry’nin aniden yaşlanıp(!) yedek kulübesine gönderilmesi, takım içinde huzursuzluğun fitilini ateşledi. Eden Hazard’ı ‘formsuz olmak ve oyuna konsantre olmamakla’ eleştiren Mourinho, Oscar ve Loic Remy’yi yedek bırakarak oyuncu-teknik adam arasındaki problemin görünenden büyük olduğunu ortaya koydu. Oyuncularına sahip çıkmasıyla tanınan Mourinho, kötü sonuçların da etkisiyle oyuncularını açıktan eleştirmeye başladı. Bu durum sürekli desteğini aldığı seyircinin yavaş yavaş Mourinho cephesinden ayrılmaya başlamasına yol açtı.
 </p>
 <p>
  Rüzgâr tersten esmeye başlayınca Mourinho sadece oyuncularını değil, hakemleri ve İngiltere Futbol Federasyonu’nu da daha çok eleştirmeye başladı. Hakemleri ‘korkaklıkla’ suçladı. West Ham maçının devre arasında hakemle girdiği nahoş diyaloğun bedeli bir maç ceza olurken, federasyonunun kasasına Mourinho’ya verilen cezalardan giren para 200 bin paundu buluyordu. Sezonun ilk 4 haftasında toplanan 5 puandan sonra Mourinho, “Hayatımın en kötü krizi.” yorumunu yapmıştı.
 </p>
 <p>
  Peki, krizden çıkmak için Mourinho ne yapıyordu? Şampiyonlar Ligi’nde Dinamo Kiev’le oynanacak maç öncesi “Benim seviyeme gelmiş bir teknik adamın başkasından öğrenecek bir şeyi yoktur.” diyerek başladığı açıklamasına ”Ancak kendimden bir şeyler öğrenirim.” diye devam ediyor, alınan sonuçlardan bir ders çıkarmadığını ortaya koyuyordu.
 </p>
 <p>
  Gelelim Mourinho’nun üçüncü sezon sendromuna. Bir İngiliz gazetecinin üçüncü sezon sendromu sorusunu “Google’ı aç bak, aptalca soru sorma!” diye cevaplayan Mourinho’nun tavsiyesine uyup Google’a baktık. 2004’te Chelsea’de göreve başlayan Mourinho, ilk iki sezonu Premier Lig’de şampiyon olarak tamamladı. Üçüncü sezonunda takım ikinci olurken, asıl dramatik düşüş galibiyet oranındaydı. İlk iki sezonda galibiyet oranı yüzde 76 olurken, 3. sezon bu sayı yüzde 63’e düşüyordu. Nitekim dördüncü sezonun daha 8. haftasında, alınan kötü sonuçlardan sonra Mourinho kovuluyordu.
 </p>
 <p>
  Yerine en güçlü aday Guardiola
 </p>
 <p>
  Portekizli teknik adam, Chelsea sonrası gittiği İnter’de iki sezona iki şampiyonluk sığdırdı. Hemen belirtelim, o yıllarda şikeden dolayı küme düşürülen Juventus bir yıl sonra geri döndüğü Serie A’da eski günlerinden çok uzak olduğu için Mourinho’lu İnter şampiyonluk yarışında rakipsizdi.
 </p>
 <p>
  İtalya’da üçüncü sezonu görmeden La Liga’nın yolunu tutup Real Madrid’le anlaşan Jose Mourinho, ilk yılında Barcelona’nın gerisinde kalıp ligi 2. sırada bitiriyordu. Real Madrid için ikincilik başarı değildi elbette. Nitekim ikinci sezonunda Real Madrid şampiyon olurken, Mourinho hem karizmasını hem de kariyerini kurtarıyordu. Fakat Madrid’deki 3. sezonu tam bir felaket oluyordu. Sezonu Barcelona’nın 15 puan gerisinde tamamlıyordu. Sezon içinde İker Casillas ve Sergio Ramos ile yaşadığı problemler bardağı taşırıyor, sezonun bitmesiyle Mourinho’nun Real Madrid günleri tarih oluyordu.
 </p>
 <p>
  2013’te Mourinho’nun ikinci Chelsea dönemi başladı. Almanların ünlü teknik adamı Ottmar Hitzfeld, yıllar önce “Bir teknik adamın en büyük hatası, daha önce başarılı olduğu kulübe ikinci kez gelmesidir.” demişti. Mourinho’nun Chelsea’ye ikinci kez gelirkenki hayali, sadece Premier Lig değil, Şampiyonlar Ligi’nde de kupaya uzanmaktı. Portekizli teknik adam, ikinci Chelsea döneminin ilk sezonunda ligi üçüncü sırada tamamladı, ikinci yılında şampiyonluk sevinci yaşadı. Mourinho’nun üçüncü sezon sendromu için bu yıl önemliydi. Her ne kadar kendisi soru soran gazeteciyi ‘cahillikle’ suçlasa da 12 maçta alınan 11 puan, bu sendromun gerçekliğini ortaya koyuyordu.
 </p>
 <p>
  Alınan her kötü sonuç, onu kovulmaya daha da yaklaştırıyor. Teknik adam kovmak Chelsea’nin patronu Abramovich için sıradan bir olay. 12 yılda 9 teknik adam değiştiren Abramovich, 100 milyon Euro’ya yakın tazminat ödeyerek Mourinho dâhil Scolari, Ancelotti ve Villas-Boas gibi ünlü isimleri kovdu. Ada basını Mourinho’nun Chelsea günlerinin sayılı olduğunu yazıyor. Yerine düşünülen ilk isim şu an boşta olan Carlo Ancelotti. Yedekte bekleyen ise sezon sonuna kadar Guus Hiddink. Abramovich’in gönlündeki isim ise Bayern Münih’i çalıştıran ve sezon sonunda Bundesliga’ya veda edip Premier Lig’de olmasına kesin gözüyle bakılan Josep Guardiola.
 </p>
 <p>
  Futbol öyle bir oyun ki ne kadar ‘özel biri’ olsanız da gün geliyor, kovulmak kaçınılmaz olabiliyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/mourinhonun-3-sezon-sendromu_552974), [web.archive.org (arşiv bağlantısı)](http://web.archive.org/web/20151120040633/http://www.aksiyon.com.tr:80/dosyalar/mourinhonun-3-sezon-sendromu_552974)
