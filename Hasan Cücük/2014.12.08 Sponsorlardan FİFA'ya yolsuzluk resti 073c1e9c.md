# Sponsorlardan FİFA'ya yolsuzluk resti

*Hasan Cücük 2014.12.08*

<div class="pNewsDetailMainContent" itemprop="articleBody">
 <p>
  FIFA ile ilgili rüşvet ve yolsuzluk iddiaları bitmek bilmiyor. Son suçlama, 2018 ve 2022 Dünya Kupası’nın Rusya ve Katar’a rüşvetle verilmesi. Emirates ve Sony sponsorluktan çekilirken Coca Cola, Visa ve McDonalds şeffaflık istiyor.
 </p>
 <p>
  Dünya futbolunun patronu FIFA ile ilgili rüşvet iddiaları bir türlü bitmek bilmiyor. İddiaların odağındaki isim ise 1998’de başkanlık koltuğuna oturan İsviçreli Sepp Blatter. Bu dönemde FIFA’nın düzenlediği her organizasyonda mutlaka rüşvet iddiaları gündeme geldi. Blatter’in koltuğa oturmak için özellikle Afrikalı delegelere ‘rüşvet’ verdiği de uzun süre konuşulmuştu. Başkan olduğunda en büyük vaatlerinden biri de Afrika Kıtası’nda Dünya Kupası düzenlemekti. Hem rüşvet hem de bu vaatle koltuğun sahibi olan Blatter yönetimindeki FIFA’ya yöneltilen son suçlama, 2018 ve 2022 Dünya Kupası’na ev sahipliği yapacak Rusya ve Katar’a bu organizasyonların rüşvetle verilmesi.
 </p>
 <p>
  İddiaların Avrupa basınında geniş yer almasından sonra harekete geçen FIFA Etik Kurulu, yolsuzluk iddialarını araştıran 430 sayfalık bir rapor hazırladı. Raporun basına yansıyan 40 sayfalık ‘özet’ bölümünde, hem Rusya hem de Katar hakkında rüşvetle ‘ev sahipliğini’ aldıklarına dair yeterli delil bulunmadığı için soruşturmaya gerek görülmediği belirtiliyor. Buna rağmen FIFA Etik Kurulu Adalet Komisyonu Başkanı Hans-Joachim Eckert, İsviçre ile bağlantılı kanun dışı eylemlerinden şüphelenilen ve kimliği gizli tutulan bazı kişiler hakkında İsviçre Federal Savcılığı’na suç duyurusunda bulunduklarını ifade etti. Eckert ayrıca, soruşturma sonucunda elde ettikleri bulgulara göre, FIFA’nın yetki alanı dışında kalan hukuki tedbirler alınması gerekebileceği için, FIFA Etik Kurulu Soruşturma Komisyonu Başkanı Michael Garcia’nın hazırladığı 430 sayfalık raporun yeniden incelenmek üzere savcılığa sunulduğunu kaydetti. FIFA Denetim Kurulu üyeleri, 430 sayfalık yolsuzluk iddiaları raporunu hazırlayan FIFA Etik Kurulu Soruşturma Komisyonu Başkanı Michael Garcia ile 18-19 Aralık’ta Fas’ın Marakeş şehrinde bir araya gelerek iddiaları inceleyecek. Buraya kadar anlatılanlar, aslında daha önce de ortaya atılan ama hep aynı şekilde kapatılan iddiaları hatırlatıyor. Peki, konu gerçekten kapandı mı?
 </p>
 <p>
  FIFA, her ne kadar ‘rüşvet yok, soruşturmaya gerek yok’ yönünde irade ortaya koysa da sponsorlar böyle düşünmüyor. Bunun ilk işaretini yaklaşık 1 ay önce FIFA’nın 6 büyük sponsorundan biri olan Emirates Havayolları verdi. Birleşik Arap Emirlikleri merkezli şirket, artık FIFA’ya sponsor olmayacağını açıkladı. FIFA’ya ikinci sponsorluk darbesini Japon elektronik devi Sony vurdu. FIFA’yla ilgili iddiaların artması üzerine Sony, ‘Artık sponsorluk işinde yokuz’ dedi. FIFA Genel Sekreteri Jerome Valcke, Emirates ve Sony’nin kararlarının rüşvet ile ilgili olmadığını savunurken, itiraf ettiği nokta ise organizasyonun dibe vuran imajı oldu. Valckle, “İmajımızın çok daha iyi olduğu zamanlar vardı.” diyerek gelinen noktayı özetliyordu. Valckle’nin “Emirates ve Sony’nin kararları rüşvet ile ilgili değil.” açıklamasını tekzip eden bir başka açıklama Visa ve Coca Cola’dan geldi. Her iki firma, FIFA’dan daha fazla şeffaf olmasını ve 430 sayfalık raporun tamamının kamuoyuna açıklanmasını istedi. Coca Cola adına yapılan açıklamada “Daha fazla şeffaflık ve açıklık elbette tek belirleyici etken değil ancak FIFA’ya olan güven kaybının yeniden tesis edilmesi için bu iki kelime büyük önem taşıyor.” denilirken; Visa da “FIFA adına dışarıya yansıyan son olaylardan dolayı endişeliyiz.” açıklamasında bulundu. FIFA’nın 6 büyük sponsorundan Sony ve Emirates’in çekilmesi, Visa ve Coca Cola’nın gelinen noktadan endişe etmesi, FIFA’nın, dolayısıyla önümüzdeki yıl tekrar başkanlık hayali kuran Sepp Blatter’in işinin zor olduğunu gösteriyor.
 </p>
 <p>
  Sponsorlukta bu 6 firmadan bir kategori aşağıda olan McDonalds’ın da “FIFA’daki tartışmaları yakından takip ediyoruz ve ortaya çıkan raporun tersine bir işlem yapılacağından endişe duyuyoruz.” açıklaması, FIFA’nın yolsuzluk iddialarını kapatmakta zorluk çekeceğini gösteriyor. Sponsorlarını kaybetmiş bir FIFA’nın maddi sıkıntıya gireceği aşikâr. Sadece Coca Cola, FIFA’ya yılda 35 milyon Euro sponsorluk ücreti ödüyor. 2010 ve 2014 Dünya Kupası’nda FIFA’nın kasasına sponsorlardan tam 3 milyar Euro para girdi. Rakamın gücü, FIFA yöneticilerini yola getirecek etkiye sahip.
 </p>
</div>


Kaynak: [www.aksiyon.com.tr](http://www.aksiyon.com.tr/spor/sponsorlardan-fifaya-yolsuzluk-resti_540159), [web.archive.org (arşiv bağlantısı)](http://web.archive.org/web/20150519120528/http://www.aksiyon.com.tr/spor/sponsorlardan-fifaya-yolsuzluk-resti_540159)
