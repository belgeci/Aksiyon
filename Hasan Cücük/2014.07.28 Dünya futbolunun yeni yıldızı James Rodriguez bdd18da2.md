# Dünya futbolunun yeni yıldızı James Rodriguez

*Hasan Cücük 2014.07.28*

<div class="pNewsDetailMainContent ctx_content" itemprop="articleBody">
 <p>
  16 yaşında profesyonel oldu. 17 yaşındayken Arjantin Ligi’nde oynayan en genç yabancı futbolcu unvanını aldı. 20 yaşındayken evlendi. 2014 Dünya Kupası’nda gol kralı olup 80 milyon Euro’ya Real Madrid’e gitti.
 </p>
 <p>
  Yıllar sonra “2014 Dünya Kupası” dendiğinde özellikle üç şey akla gelecek: Almanya’nın şampiyonluğu, Brezilya’nın tarihi hezimeti ve Kolombiyalı genç yıldız James Rodrigues… Organizasyon öncesi yıldız adayları listesinde yer bulamayan Rodriguez, 6 golle krallıkta zirveye çıkmakla kalmadı, asist ve oyunuyla da kupaya damgasını vurdu. Kolombiya çeyrek finalde ev sahibi Brezilya’ya 2-1 yenilip elenirken gözyaşlarını tutamayan Rodriguez’i David Luiz teselli ediyor, bu hareketi stattaki binlerce taraftar ve ekran başındaki milyonlarca futbolsever alkışlıyordu. Kolombiya’nın dünyaca ünlü yıldızı Radamel Falcoa’nun yokluğunu hissettirmeyen Rodriguez, kupa başarısının ödülünü Real Madrid’e transfer olarak alıyordu.
 </p>
 <p>
  Takvim yaprakları 12 Temmuz 1991’i gösterdiğinde dünyaya gelen James Rodriguez, futbola henüz 4 yaşındayken Envigado takımında başladı. 2007’de 16 yaşındayken profesyonel imzayı atan Rodriguez, Envigado’da 30 maçta 9 gol atarak genç yaşında futbol kumaşının kalitesini ortaya koydu. Daha kariyerinin başında yurtdışına açılarak Arjantin’in Banfield takımına transfer olduğunda yıl 2008’di. Arjantin Ligi’nde forma giyen ‘en genç yabancı oyuncu’ ünvanını elinde bulunduran Rodriguez’i farklı kılan özeliliği, tekniği ve oyunu iyi okumasının yanı sıra, sürekli kendini geliştirmek için çalışması. Arjantin’de geçirdiği iki sezonun ardından 2010’da 5 milyon Euro’ya Porto’ya transfer olan Rodriguez’in bir başka özelliği de gittiği takımlarda uyum sorunu yaşamaması. Nitekim 3 sezon top koşturduğu Porto’da sadece takımın en iyileri arasında olmakla kalmayıp Portekiz Ligi’ne damga vuran isimlerden biri de oluyordu. 2012’de Portekiz’de yılın oyuncusu seçilirken, 2013’te de yılın karmasında kendine yer buluyordu.
 </p>
 <p>
  Rodriguez’in yükselen başarı grafiği, yeni bir takıma transfer olması demekti. 2013’te bu kez durağı Rus milyarder Dmitry Rybolovlev’in satın aldığı Fransa’nın Monaco takımı olurken ödenen bonservis ücreti 45 milyon Euro olarak kayıtlara geçiyordu. Monaco’da 34 maçta forma giyip 9 gol atan Rodriguez, 12 asistle Fransa Ligi’nde asist kralı oluyordu. Dünya Kupası öncesi adı büyük kulüplerle pek anılmayan Rodriguez, attığı goller ve oyunuyla bir anda dev kulüplerin transfer listesinde ilk sıraya yükseldi. Kupada bir maç sonrası ropörtajında Real Madrid’e olan sevgisini ‘aşk ve hayranlık’ olarak tanımlıyor, “Orada oynamak hayatımın rüyası.” diyordu.
 </p>
 <p>
  Rodriguez’in bu rüyası, 22 Temmuz’da 45 bin taraftarın önünde kendini 6 yıllığına Real Madridli yapan imzayı atmasıyla gerçekleşti. Real Madrid, genç oyuncu için tam 80 milyon Euro bonservis ücreti öderken, bu rakam Rodriguez’i futbol tarihinin en pahalı dördüncü oyuncusu konumuna yükseltti. Rodriguez, hayranı olduğu Ronaldo ile aynı takımda ter dökme, Messi ile ise rakip olma şansını yakaladı. Genç oyuncuya Zidane, Puskas ve Figo gibi efsanelerin giydiği 10 numaralı forma verildi.
 </p>
 <p>
  İlginç saç stiliyle hafızalara kazınan Kolombiya’nın efsane ismi Carlos Valderrama, milli formayı 27 maçta giyip 11 gol atan Rodriguez için “Hayal edilemeyecek bir yeteneğe sahip. Ne futbolculuk ne de teknik adamlık hayatımda bu denli kabiliyetli bir oyuncu görmedim. James, bu şekilde devam ederse sadece Kolombiya’nın değil, dünyanın en iyi futbolcularından biri olur.” diyor.
 </p>
 <p>
  Rodriguez’in başarısının altında yatan bir başka sebep ise düzenli bir yaşantısının olması. 2011’de henüz 20 yaşındayken hayatını Kolombiya Milli Takımı’nın başarılı kalecisi David Ospina’nın kız kardeşi Daniela ile birleştiren Rodriguez’in 1 yaşında Salome adında bir kızı bulunuyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/portreler/dunya-futbolunun-yeni-yildizi-james-rodriguez_539035), [web.archive.org (arşiv bağlantısı)](http://web.archive.org/web/20160117122322/http://www.aksiyon.com.tr:80/portreler/dunya-futbolunun-yeni-yildizi-james-rodriguez_539035)
