# Boateng kardeşler birbirine karşı

*Hasan Cücük 2010.06.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   23 Haziran’da Dünya Kupası tarihinde bir ilk yaşanacak. İki kardeş, bir maçta farklı ülkelerin formalarını giyecek. Teknik direktörleri şans verirse, Kevin-Prince Boateng, Gana; Jerome Boateng ise Almanya adına ter dökecek.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Günümüz futbolunda kazanmak için her yol mübah görülüyor. Futbolun giderek endüstri hâline gelmesiyle millî takımlar kapılarını ‘devşirmelere’ açmaya başladı. Sarışın Avrupa ülkelerinde siyahi Afrikalı veya Güney Amerikalı görmek artık sıradan.
    </p>
    <p class="MsoNormal">
     Aslında devşirme oyuncular ilk kez 1934 Dünya Kupası’nda boy gösterdi. Kupanın sahibi İtalya kadrosunda bulunan Raimundo Orsi, Luis Monti ve Enrico Guaita, Arjantin kökenliydi. Bu isimlerden Monti, 4 yıl önceki kupada Arjantin formasını giymişti. Nazi Almanya’sı 1938’de Avusturya’yı işgal ettikten 3 ay sonra başlayan Dünya Kupası’nda da, Almanya kadrosunda, Avusturya millî formasını giymiş 9 oyuncu vardı.
    </p>
    <p class="MsoNormal">
     1958 Dünya Kupası’nda Brezilya formasını 3 kez giyen Jose Altafini, 4 yıl sonra bu kez Şili’de 2 maçta İtalya forması giydi. Aynı yıl İtalya kadrosunda, daha önce Arjantin forması giymiş ve 1961’de Avrupa’nın en iyi futbolcusu seçilen Omar Sivori de vardı. İspanya, 1962 Dünya Kupası’nda Ferenc Puskas (Macaristan), Euligo Martinez (Paraguay) ve Jose Santamaria (Uruguay) gibi devşirme oyuncularla mücadele etti. Bu isimlerden Puskas, Macaristan’ın, Santamaria ise Uruguay’ın formasını 1954 Dünya Kupası’nda giymişti.
    </p>
    <p class="MsoNormal">
     FIFA, bir ülkenin millî formasını giymiş oyuncunun başka bir ülke adına oynamasını engelleyen kararı, 1962’de aldı. Bu karar, Avrupa ülkelerini engelleyemedi. Eski kolonilerinden oyuncu devşirmeye devam ettiler. Bu devşirmeyi ilk kez Portekiz uyguladı. 1966 Dünya Kupası’nda 3. olan Portekiz’in kadrosunda Mozambik’ten efsane Eusebio, Costa Pereira, Hilario ve Mario Coluna vardı. Daha sonra Portekiz’e Hollanda, Belçika, Fransa gibi ülkeler katıldı. Bu ülkelerden Fransa, neredeyse Fransız bulunmayan bir millî takım oluşturarak 1998 Dünya Kupası’nı kazanmayı bildi. Irkçı lider Jean Marie Le Pen, bu durumu, ‘Fransa millî marşını bilmeyenler millî takımda oynuyor’ diye tanımlamıştı.
    </p>
    <p class="MsoNormal">
     Devşirme artık sınır tanımıyor. Hangi ülkenin hangi milletten oyuncuyu millî yaptığını anlamak artık giderek zorlaşıyor. Fakat 2010 Dünya Kupası’nda ‘devşirmeler’ tarihine geçecek bir ilk yaşanacak. İlk kez iki kardeş, farklı millî takımlarda karşı karşıya gelecek. Aslında bu durumun benzeri, 2006 Dünya Kupası’nda gerçekleşecekti. İsterseniz önce bu olayı hatırlayıp 2010’a daha sonra dönelim.
    </p>
    <p class="MsoNormal">
     Paris Saint Germain forması giyen Fildişi Sahilleri takımının kaptanı Bonaventure Kalou’nun küçük kardeşi Salomon Kalou, Hollanda’nın Feyenoord takımında top koşturuyordu. Gol yollarındaki ustalığıyla dikkati çeken genç oyuncuyu Hollanda Millî Takımı patronu Marco Van Basten yakın takibe alarak Hollanda vatandaşlığına geçmesi yönünde ikna etmişti. Genç yeteneğin katılımıyla Hollanda’nın 2006 Dünya Kupası’nda başarıya ulaşacağına inanılıyordu. Efsane Johan Cruyff da Van Basten’a bu konuda destek veriyordu. Ağabeyinin kaptanlığını yaptığı Fildişi Sahilleri Millî Takımı’ndan gelen daveti reddeden Salomon Kalou’nun ‘Portakallar’ rüyasına, Hollanda Entegrasyon Bakanı Rita Verdonk engel oldu. Ağabeyi Bonaventure Kalou, “Kardeşim kendi kararını verecek yaşta. Baskı yapamam ki.” diyerek üzüntüsünü ortaya koydu. Hızlandırılmış vatandaşlık işlemlerine karşı çıkan Verdonk, tüm baskılara direndi. Bakan Verdonk’u mahkemeye veren Salomon Kalou isteğine ulaşamayınca Hollanda vatandaşı olmaktan vazgeçti. Şayet Salomon Kalou, Hollanda vatandaşı olsaydı, 2006 Dünya Kupası’nda ağabeyinin oynadığı millî takıma karşı mücadele eden ilk oyuncu olarak tarihe geçecekti. Şubat 2007’de Fildişi Sahilleri millî formasını giymeye başlayan Salomon Kalou, Chelsea’den takım arkadaşı Drogba ile ülkesini Güney Afrika’da başarıya taşımak için ter dökecek.
    </p>
    <p class="MsoNormal">
     Gelelim, yazımızın esas konusu olan devşirmelere. Boateng kardeşlerden Jerome, Hamburg; Kevin-Prince de Portsmouth formasını giyiyor. Gana asıllı Boateng kardeşlerden Jerome savunma, Kevin-Prince ise forvete dönük orta saha oyuncusu olarak kariyerini sürdürüyor. Berlin’in yabancıların yoğun olarak yaşadığı Wedding semtinde dünyaya gelen Boatenglerden Kevin-Prince 1987, Jerome ise 1988 doğumlu.
    </p>
    <p class="MsoNormal">
     İki kardeş, futbola Hertha Berlin’de başladı. 2005 yılında profesyonel olan Kevin- Prince, orta sahada mücadeleci kişiliğiyle dikkatleri üzerine çekti. Millî takım olarak doğduğu ülkeyi tercih etti ve Almanya adına genç takımlarda ter dökmeye başladı. Pele ve Rivaldo gibi yıldızları kendine örnek alan Kevin-Prince, Almanya U17, U18 ve U19 millî takımlarında gösterdiği başarıdan dolayı ‘en başarılı oyuncu’ seçilerek efsane oyuncu Fritz Walter adına verilen altın madalyanın sahibi oldu. 2002-2007 yılları arasında 6 kategoride Almanya millî formasını giydi. Bundesliga’nın gelecek vadeden isimleri arasında ilk sırada yer alan Kevin-Prince, 2007 yılında 5,4 milyon sterlin karşılığında Tottenham’a transfer oldu. 2009’da ise Portsmouth’a 3 yıllık imza attı.
    </p>
    <p class="MsoNormal">
     Kevin-Prince, 41 maçta formasını giydiği Almanya ile sorun yaşamaya, Gana’nın 2006 Dünya Kupası’nda kendi millî takım formasını giymesini teklif etmesiyle başladı. Ancak Hertha Berlin menajeri Dieter Hoeness, Kevin-Prince’i ikna ederek Almanya formasını giymeye devam etmesini sağladı. 2006 Dünya Kupası kadrosunda yer bulamayan Kevin-Prince’in Mart 2007’de “Artık Almanya Millî Takımı’nı düşünmüyorum.” demecinin basına yansımasıyla olayın mahiyeti değişti. Almanya Ümit Millî Takımı patronu Dieter Eilts’in “Takımın uyumunu bozuyor. Artık millî takıma almayacağım.” sözleri, bardağı taşıran son damla oldu. Almanya defterini kapatan Kevin-Prince, ülkesi Gana adına top koşturmak istediğini deklare edince, Gana Futbol Federasyonu harekete geçerek FIFA’ya başvurdu. Teknik patron Milovan Rejavaç, FIFA’nın kararını beklemeden Kevin-Prince’i 2010 Dünya Kupası kadrosuna aldı. FIFA’dan beklenen olumlu karar, 12 Mayıs’ta çıktı.
    </p>
    <p class="MsoNormal">
     1988 doğumlu Jerome Boateng, ağabeyi Kevin-Prince’in izinden giderek 31 Ocak 2007’de Hertha Berlin’le profesyonel sözleşme imzaladı. Ancak beklenen başarıya ilk yılında ulaşamadı. Sadece 10 maçta forma giyerken, sezon bitince takımının 5 yıllık sözleşme teklifini kabul etmeyerek Hamburg takımına gitti. Hamburg’da gösterdiği üstün başarı sayesinde Almanya Ümit Millî Takımı’nda kendine yer bulan Jerome Boateng, 10 Ekim 2009’da Rusya karşısında ilk kez Almanya A Millî Takım formasını giyerek Gana defterini kapattığını ilan etti. Joachim Löw’ün 23 kişilik kadrosunda kendine yer bulan Jerome Boateng, uzun boyu ve güçlü fiziğiyle rakip forvetlere göz açtırmıyor.
    </p>
    <p class="MsoNormal">
     Berlin’in fakir getto bölgesinde doğmasından dolayı ‘Getto çocuğu’ olarak çağrılan Kevin-Prince, köklerine ve babasına olan bağlılığından dolayı adına babasının adı olan Prince’i ekletti. Almanya Millî Takımı’nı seçmemesiyle eleştiri toplayan Kevin-Prince, bir de Almanların kaptanı Michael Ballack’ı Premier Lig maçında sakatlayınca, tüm şimşekleri üzerine çekti. Bu sakatlık Almanya’yı Ballack’sız bıraktı. Kevin-Prince özür dilemesine rağmen Alman basını onun kaptanlarını kasten sakatladığını dile getirdi uzun süre. Jerome Boateng ise ağabeyinin üzerine gereksiz gidildiğini belirtip kasti bir sakatlamanın söz konusu olamayacağını söyledi.
    </p>
    <span>
     Dünya Kupası’nda Almanya ve Gana, Sırbistan ve Avustralya ile birlikte D Grubu’nda yer alıyor. Dünya futbol tarihinde bir ilke, şayet hocaları şans verirse, 23 Haziran’daki kritik Almanya-Gana maçında şahitlik edeceğiz. Boateng kardeşlerden Kevin-Prince Gana, Jerome ise Almanya adına sahaya çıkıp galip gelmek için ter dökecek. İki kardeşin rakip millî takımlarda forma giymesi, birbirlerine karşı mücadele etmesi ilginç olacak. Zülfü Livaneli’nin şarkı sözleriyle bitirirsek… “Kardeşin bilmez, eloğlu bilir.”
    </span>
    <p class="MsoNormal">
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-27030-boateng-kardesler-birbirine-karsi.html), [web.archive.org (arşiv bağlantısı)](http://web.archive.org/web/20140108122626/http://www.aksiyon.com.tr/aksiyon/haber-27030-boateng-kardesler-birbirine-karsi.html)
