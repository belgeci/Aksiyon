# Kıtasal soğuma!

*Hasan Cücük 2010.12.27*

<font class="agenda2NewsSpot">
 Orta ve Kuzey Avrupa, küresel ısınmaya inat, bin yılın olmasa da son 90 yılın en soğuk ve en karlı kışını geçiriyor. Hava ve karayolu ulaşımında zorluklar yaşanıyor.
</font>
<font class="newsDetail">
 <p>
  <p class="MsoNormal">
   Yaz aylarında, kaynağı belli olmayan ‘Bin yılın en soğuk kışı yaşanacak’ haberi gündeme gelmişti. İlerleyen günlerde, kaynak olarak Rus bilim adamları gösterildi. Konunun uzmanları bu bilimsel değerlendirmeyi asparagas olarak tanımlayınca, milyonlar rahat nefes almıştı. Ancak mevsim kışa doğru ilerlemeye başladığında, Avrupa’daki hava sıcaklıkları mevsim normallerinin altında seyretmeye başladı. Önce karın habercisi soğuklar geldi. Aralık başından itibaren ise Orta ve Kuzey Avrupa beyaz örtüye büründü. Bin yılın olmasa da son 90 yılın en soğuk ve karlı kışı, Avrupa üzerine kâbus gibi çöktü.
  </p>
  <p class="MsoNormal">
   Her yıl 24 Aralık akşamı saatler altıyı gösterdiğinde, Noel nedeniyle tüm Avrupa’da âdeta hayat durur. Aileler Noel yemeği için yerlerini alır. Tren, otobüs, metro seferleri yapılmaz, sokakta insan bulmak imkânsızdır. Havaalanları tarihlerinin en tenha anlarını o gün yaşar. Ancak bu yıl Noel yemeği istenilen ölçüde geçmedi. Karlı ve buzlu yollar değişik şehirlerde oturan ailelerin bir masa etrafında buluşmasını engelledi. Aile büyüklerinden hediye almak için bugünü bekleyen çocukların hevesleri kursaklarında kaldı.
  </p>
  <p class="MsoNormal">
   Norveç, Finlandiya ve İsveç için soğuk kış ve kar ‘sıradan’ bir olaydı. Danimarka, bir İskandinavya ülkesi olmasına rağmen, son 15 yılda kara kışa pek uğramamıştı. Uzun sayılacak bir süre sonrasında geçen yıl karın uzun süre kalmasıyla, Danimarkalılar bu yıla iyi ‘hazırlanmışlardı’. Kardan dolayı İskandinavya’da havaalanlarının kapandığı pek görülmüyordu. Bu konuda uzmanlık derecesinde bir tecrübeye sahiptiler. Karın ve fırtınanın vurduğu aralık başında Kopenhag Havaalanı 22 yıl sonra sadece birkaç saatliğine uçuşlara kapanıyordu. Oysa Avrupa’nın hava trafiğinin kalbi konumundaki Frankfurt, Münih, Londra ve Paris’teki uluslararası havaalanları kardan dolayı yüzlerce uçuşu iptal etmek durumunda kalıyordu.
  </p>
  <p class="MsoNormal">
   Noel’i ailelerinin yanında geçirmek için havaalanlarına akın edenler, uçuşların iptaliyle şok geçiriyordu. Paris, Frankfurt ve Londra’daki iptaller yolcuları isyan noktasına getirdi. Havaalanları ‘seyyar otellere’ dönüşürken, en iyi çözümü Almanlar buluyordu. Frankfurt Havaalanı’nın mecburi misafirleri için bin adet portatif yatak dağıtıldı, beton zemin yerine rahat yatakta uyumaları sağlandı, bozulan sinirlerin kat sayısı azaltılmaya çalışıldı. Sinirlenen sadece yolcular değildi. İngiltere Ulaştırma Bakanı Philip Hammond, Avrupa’nın en büyük havalimanı Heathrow’da yaşanan iptallerden dolayı oldukça sinirleniyordu. Hammand, “İskandinavlar bu işi sorunsuz atlatmayı başarırken, biz neden yapamıyoruz?” diye yöneticilere sert çıkarken, “Bu işi atlatalım, sorumlularla konuşacağım!” diyerek Avrupalı bir bakandan beklenmeyen sertlik gösteriyordu. Glasgow-Edinburg otobanının kardan trafiğe kapanması ve yüzlerce aracın yolda kalmasının faturasını ise İskoçya Ulaştırma Bakanı Stewart Stevenson ödüyordu. Stevenson, bakanlığın beceriksizliğini üzerine alıp istifa etti.
  </p>
  <p class="MsoNormal">
   Soğuk ve kar, elbette Orta ve Kuzey Avrupa’daki herkesi etkiledi. En çok da sokakları mesken tutan evsizleri... Devlet de elini uzatmadığında evsizlerin hayatta kalmaları imkânsız oluyor. Kışın soğuk yüzünü göstermesiyle Avrupa’da soğuktan ölenlerin sayısı 120’ye ulaştı. En fazla ölüm Polonya’da. Bu ülkede hayatını kaybedenlerin sayısı 79 olarak kayıtlara geçti. Sadece bir gecede 10 kişinin hayatını kaybetmesi, yaşanan dramın boyutlarını net olarak gözler önüne seriyor. Polonya’yı 27 ölümle Ukrayna takip ediyor. Hava sıcaklığının eksi 20 dereceye kadar düştüğü Polonya’da polis halka çağrı yaparak evsizlere evlerini açmalarını istiyor. Krakow’daki bir lokanta ise ‘insanlık donmadı’ dercesine binlerce kişiye sıcak çorba ikram ederek soğuktan üşüyenlerin içini bir nebze olsun ısıtıyor. Türkleri üzen bir haber ise Almanya’nın Köln şehrinden geldi. İş arkadaşıyla tren raylarındaki karları temizlemek isteyen Tayfun Açık, banliyö treninin çarpması sonucu arkadaşıyla beraber hayatını kaybetti.
  </p>
  <p class="MsoNormal">
   Ülkenin her tarafını birbirine bağlayan binlerce kilometrelik otobanlar Almanların gurur kaynağıdır. Kar soğukla buluşup buz etkisi yapınca, Almanların gurur kaynağı otobanlar da devre dışı kaldı. Lüks araçların hız limiti olmadan Formula 1 pisti gibi kullandıkları otobanlarda hız limiti 10 km’ye kadar düştü. Maksimum hız 30 km olunca otobanlarda uzun kuyruklar oluştu. Kara yolda yakalananlar için yolculuk tam bir kâbus oldu. Sinirler bozuldu, dikkatler dağıldı, kazalar arttı. Kurtarma şirketleri, tarihlerinin en yoğun günlerini yaşadı. Otoban kenarları yolda kalan yüzlerce araçla doldu.
  </p>
  <p class="MsoNormal">
   Trafik çilesi sadece şehirlerarası yollarda yaşanmadı. Şehir içi trafiği de kardan etkilendi. Avrupalılar ekonomik krizin etkilerini ilk kez bu kış iliklerine kadar soğuğu yiyince hissetti. Krizden dolayı bütçeler önceki yıllara göre daha az olunca, karla mücadele etmek için de az para ayrılmış oldu. Kışın beklenilenden daha erken ve sert gelmesi, yetkilileri çaresiz bıraktı. Buzlanmayı önlemek için yollara tuz serpiliyor. Tuz stokları kısa sürede bitince, halka ‘mecbur kalmayınca dışarı çıkmayın’ ricası yapıldı. Tuz stoklarının bitmesiyle fıkra gibi bir haber Danimarka’dan geldi. Kardan dolayı tuz stoku erken bitince, tuz almak için tercih edilen ülkenin dünyanın diğer ucundaki Şili olması tebessümlere yol açtı. Daha komik bir gelişme ise sipariş edilen tuzun ancak yeni yılda ülkeye gelecek olması. Uyanık tüccarların seneye tuza yatırım yapacaklarını söylemek kehanet sayılmasa gerek.
  </p>
  <p class="MsoNormal">
   Bu aslında çaresizliğin resmiydi. Noel alışverişini aylar öncesinden bekleyen mağazalar için bu çağrı bir yıkımdı. Her yıl Noel’de yakınlarına hediye almak isteyenler, mağazalara akın ediyordu. Anadolu’da gurbetçinin çok olduğu kasabaların esnafı nasıl izin mevsimini bekliyorsa, Avrupa’daki iş yerleri de Noel’i bekliyordu. Karın ve soğuğun etkisiyle Noel alışverişi geçen yıllara göre yüzde 30 azaldı.
   <span>
   </span>
  </p>
  <p class="MsoNormal">
   Noel’in gelmesini sadece mağazalar dört gözle beklemez. Hırsızlar için de özellikle Noel akşamı, sanatlarını icra etmek(!) için bulunmaz bir gündür. Hayatın durduğu anlarda hırsızlar harekete geçip aile büyüklerinde toplanmışların evlerine uğramayı ihmal etmezlerdi. Kardan dolayı Noel yemekleri aile büyükleriyle yenemeyince, hırsızların uğradıkları ev sayısı geçmiş yılların çok altında kaldı. Hediye bekleyen çocuklarla beraber hırsızlar da Noel’i zararla kapatmış oldu! Almanya’da karla kaplı kaldırımlarda yaşanan zorluğu ise kapkaççılar fırsata çevirdi. Özellikle yaşlıları hedef alan kapkaççılar, bisikletle takip ettikleri kurbanlarının çantalarını alarak olay yerinden hızla uzaklaştı. Krefeld şehir merkezinde bir günde yaşanan 14 kapkaç olayından sonra polis ‘özel kapkaç timi’ kurarak hırsızlarla mücadele etmeye başladı.
  </p>
  <p class="MsoNormal">
   Uçakların rötarlı kalktığı, yolların buz pistine döndüğü Avrupa’da ulaşım aracı olarak geriye trenler kaldı. Demiryolları tarihinin en yoğun günlerini yaşarken, banliyö trenleri ve metrolar balık istifine döndü. Soğukların cüzdana etkisinin ise ailelere en az 500 avroluk ek sıcaklık parası olarak döneceği tahmin ediliyor. Krizden sonra Avrupa’yı kış da vurmuş oldu.
   <span>
   </span>
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2F277D5D3D97FEED656ADD8E0DB7BFAF?newsId=28282), [web.archive.org (arşiv bağlantısı)](http://web.archive.org/web/20110101003141/http://www.aksiyon.com.tr:80/aksiyon/newsDetail_getNewsById.action;jsessionid=2F277D5D3D97FEED656ADD8E0DB7BFAF?newsId=28282)
