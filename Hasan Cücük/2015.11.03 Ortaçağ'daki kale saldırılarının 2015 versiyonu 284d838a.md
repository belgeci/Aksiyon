# Ortaçağ'daki kale saldırılarının 2015 versiyonu

*Hasan Cücük 2015.11.03*

<div class="pNewsDetailMainContent ctx_content" itemprop="articleBody">
 <p>
  Basın özgürlüğünde 154. olan Türkiye, bir kez daha dünya gündemini meşgul etti. Ortak görüş, basın özgürlüğünün ciddi bir darbe daha aldığıydı.
 </p>
 <p>
  Baskındaki görüntüler, Ortaçağ’daki kale saldırılarına benziyordu.” Bu sözlerin sahibi, Uluslararası İnsan Hakları Gözlem Derneği (HRW) Türkiye Uzmanı Emma Sinclair Webb. Koza İpek Holding’e kayyum atanıp bünyesindeki televizyon ve gazetelerin polis baskınıyla gasbedilmesine dünyanın değişik ülkelerinden ve basın kuruluşlarından tepkiler çığ gibi geldi. Tepkilerdeki ortak vurgu, muhalif basına yapılan susturma operasyonunun seçimi şaibeli hâle getirdiği, basın özgürlüğünün ayaklar altına alındığı ve Türkiye’nin her geçen gün demokratik değerlerden uzaklaştığıydı. İşte, tepkilerden bazıları:
 </p>
 <p>
  <strong>
   Dunja Mijatovic (Avrupa Güvenlik ve İşbirliği Teşkilatı/AGİT Basın Özgürlüğü Temsilcisi):
  </strong>
  Yetkililer, basının özellikle seçim döneminde özgürce çalışabilmesini sağlamak zorundadır. Çoğulcu bilgiye ulaşım her demokrasinin olmazsa olmazıdır. Bu yayın organları yayınlarını derhâl, özgür bir şekilde tekrar başlatabilmelidir.
 </p>
 <p>
  <strong>
   Mogens Blicher Bjerregaard (Avrupa Gazeteciler Federasyonu/EFJ Başkanı):
  </strong>
  Medyaya el koyma, açık bir şekilde muhalif gazetecilere, ifade özgürlüğüne, özel ve bağımsız medyaya yönelik siyasi olarak motive edilmiş saldırılardır. Yetkililer bu tür sahte suçlamalarla muhalif medyayı susturmaya çalışmaktan vazgeçmeli.
 </p>
 <p>
  <strong>
   Noam Chomsky (Dünyaca ünlü filozof:
  </strong>
  Bu bir rezalet ve içler acısı otoriter eğilimlerin bir başka çirkin işaretidir.
 </p>
 <p>
  <strong>
   Catherina Ray (Avrupa Birliği Komisyonu Sözcüsü):
  </strong>
  Gelişmeleri yakından takip ediyoruz. Endişelerimiz devam ediyor.
 </p>
 <p>
  <strong>
   Philippe Lamberts (Avrupa Parlamentosu Yeşiller Grubu Eş Başkanı):
  </strong>
  Otoriter eğilim inanılmaz seviyelere ulaştı. Türkiye’de demokrasinin sadece adı kaldı. Bir grubu susturmak, terörle suçlamak moda hâline geldi. Bu bir cinnet hâli.
 </p>
 <p>
  <strong>
   Sir Graham Watson (Avrupa Liberaller ve Demokratlar İttifakı Başkanı):
  </strong>
  Seçimlere az bir süre kalmışken Türkiye’de artık muhalif basın neredeyse yok. Uluslararası toplum, Erdoğan’ın ürpertici otoriterliğine karşı sesini yükseltmeli.
 </p>
 <p>
  <strong>
   Andrew Heslop (Dünya Gazeteler ve Haber Yayımcıları Birliği/WAN-IFRA Basın Özgürlüğü Direktörü):
  </strong>
  Medya organlarına el koyma, demokratik bir ülkenin tam kalbine yapılmış bir saldırıdır. Basın özgürlüğünün pazarlığı yapılamaz. Bu değer çiğnendiği anda, toplumu kontrol etmek isteyenlerin eylemlerinin bizi nereye götürebileceğini kimse kestiremez.
 </p>
 <p>
  <strong>
   Freedom House:
  </strong>
  El koyma işlemi tamamen siyasi. Koza İpek’in medya koluna hükümet yanlısı medya kuruluşlarından yöneticilerin atanması, amacın toplumsal tartışmaların kontrol altına alınması olduğunu açıkça gösteriyor.
 </p>
 <p>
  <strong>
   Johann Bihr (Sınır Tanımayan Gazeteciler/RSF Avrupa Direktörü):
  </strong>
  Bir kez daha hükümetin Gülen Hareketi’ne açık savaşının, basın özgürlüğü ve çoğulculuğa nasıl ağır hasar verdiğini görüyoruz. Hükümete, basının görevini yapmasına izin vermesi çağrısı yapıyoruz.
 </p>
 <p>
  <strong>
   Daniel Holtgen (Avrupa Konseyi Genel Sekreteri Thorbjorn Jagland’ın sözcüsü:
  </strong>
  Seçimlere günler kala medya kurumlarına baskın yapmak ve mülkiyetlerine el koymak basın özgürlüğüyle ilgili açık soru işaretleri bırakıyor.
 </p>
 <p>
  <strong>
   Maja Kocijancic (Avrupa Birliği Komisyonu Genişleme Komiseri Johannes Hahn’ın sözcüsü):
  </strong>
  Türkiye, Avrupa İnsan Hakları Sözleşmesi çerçevesinde ifade hürriyeti başta olmak üzere insan haklarını teminat altına almak mecburiyetinde.
 </p>
 <p>
  <strong>
   Emma Sinclair Webb (Uluslararası İnsan Hakları Gözlem Derneği/HRW Türkiye Uzmanı):
  </strong>
  Baskın görüntüleri Ortaçağ’daki kale saldırılarına benziyor. Savcı, bugüne kadar şirkete kayyum atanması kararının haklılığına ve hükümetin cebirle devrilmeye çalışıldığına dair hiçbir delil ortaya koyamadı. Özel bir şirkete hiçbir suç delili ortaya koymadan fiilî olarak el koymak, insan haklarına karşı büyük bir saygısızlık.
 </p>
</div>


Kaynak: [www.aksiyon.com.tr](http://www.aksiyon.com.tr/medya/ortacagdaki-kale-saldirilarinin-2015-versiyonu_552777), [web.archive.org (arşiv bağlantısı)](http://web.archive.org/web/20151122011548/http://www.aksiyon.com.tr/medya/ortacagdaki-kale-saldirilarinin-2015-versiyonu_552777)
