# Günden güne eriyen dev: MİLAN

*Hasan Cücük 2015.02.24*

<div class="pNewsDetailMainContent" itemprop="articleBody">
 <p>
  Bir zamanlar Serie A ve Avrupa’da şampiyonluklar kazanıyordu. Geçen sezon ligde 8. olup Şampiyonlar Ligi’ne gidemedi. Tasarruf için takım otobüsünü sattı. Bu sezon daha da kötü.
 </p>
 <p>
  10 yıl önce Silvio Berlusconi İtalya’nın, kulübü Milan da Avrupa’nın en güçlüsüydü. Berlusconi, adının karıştığı skandallardan dolayı 6 yıl siyaset yasağı alıp gücünü kaybederken, Milan da tıpkı sahibi gibi sıradanlaşmaya başladı.
 </p>
 <p>
  1980’lerin ortasından itibaren esmeye başlayan Milan fırtınasının mimarı, 20 Şubat 1986’da kulübü satın alan İtalya’nın zenginlerinden Silvio Berlusconi’ydi. Hollandalı Gullit, Van Basten ve Rijkaard, İtalyan Maldini, Baresi, Costacurta ve Donadoni gibi yıldızları bünyesinde barındıran Milan hem Serie A’da hem de Avrupa’da zirvenin değişmezi oluyordu. Berlusconi, Arrigo Sacchi ve Fabio Capello gibi başarılı teknik adamlara takımı teslim ederken, altyapıdan isimlerle Milan efsanesi oluşuyordu.
 </p>
 <p>
  2000’li yıllarla birlikte Milan, zirveden yuvarlanmaya başladı. Son 15 yılda sadece 2 şampiyonluk (2004 ve 2011) yaşayan Milan’ın bu süreçte Avrupa’daki tek başarısı, 2007’de kazanılan Şampiyonlar Ligi oldu. 2005’te Avrupa’nın 3. zengin kulübü olan Milan, geçen yıl 10. sıraya geriledi. Altyapıdan yıldız isimler gelmiyor, yıldız oyuncuların tercih sıralamasında Milan alt sıralara iniyordu. 2012’de takımın son yıldızları olan Zlatan İbrahimoviç ve Thiago Silva’nın da satılmasıyla Milan iyice sıradanlaşıyordu. Geçen sezon ligi 8. bitiren Milan, son 16 yılın en kötü derecesini yaparken, müdavimi olduğu Şampiyonlar Ligi’nde yer almıyordu. Bu sezon ise daha kötü bir Milan var. 23 haftada 30 puan toplayabilen Milan, lider Juventus’un 24 puan gerisinde, 11. sırada yer alıyor. İtalyan futbol otoritelerine göre, Filippo İnzaghi yönetimindeki Milan, son 30 yılın en kötü kadrosuna sahip.
 </p>
 <p>
  Berlusconi, başarısızlığın faturasını ilk etapta teknik patronlara kesti. Eski oyuncuları Clarence Seedorf’u 4 ayda kovan Berlusconi, takımı 11 yıl Milan forması giyen Filippo İnzaghi’ye teslim etti. Ancak alınan başarısız sonuçlardan dolayı İnzaghi’nin de günleri sayılı. Berlusconi, “Barcelona’yı yendiğimiz günlerde olmadığımızı biliyorum ama bizim oyuncuların 5’te biri kadar ücret alan oyunculardan kurulu takımlara yenilmemizi kabullenemiyorum.” diyerek İnzaghi’den duyduğu rahatsızlığı açıkça dile getiriyor. Milan’ın Şampiyonlar Ligi’nden uzak kalmasının yıllık bedelinin 60-70 milyon Euro olduğunu belirten Berlusconi, “Bu yıl da Avrupa’dan uzak kalırsak, Milan kimliğinden iyice uzaklaşmış oluruz.” diyor.
  <br>
   İtalya’nın içine düştüğü mali krizden Milan da doğal olarak etkilendi. Ancak sıkıntının asıl kaynağı olarak yönetimdeki çatlaklık gösteriliyor. Berlusconi’nin sağ kolu olan kulüp başkan yardımcısı ve CEO Adriano Galliani ile Berlusconi’nin kızı Barbara arasındaki kan uyuşmazlığı başarıyı doğrudan etkiliyor. 27 yıldır kulüpte görev yapan Galliani’yi ‘demode’ bulan 30 yaşındaki Barbara Berlusconi’ye göre, transferde yapılan hatalar, yeni yeteneklerin keşfedilememesi ve yanlış menajerle işbirliği Milan’ın çöküşünü hazırlıyor. Milan efsanesini Silvio ile birlikte oluşturan Adriano Galliani, Barbara’nın ithamlarından dolayı kulüpte kalmaya zor ikna oldu. Yönetimde sağlanan bu zoraki barışa rağmen Adriano Galliani-Barbara Berlusconi arasında derin görüş ayrılığı devam ediyor. Yakın zamanda Shevchenko, Kaka, Thiago Silva ve İbrahimoviç gibi dünya starlarının forma giydiği Milan’da bugün yıldız olarak Fransız Jeremy Menez ve Japon Keisuke Honda’nın adının ilk sırada yazılması kulübün genel durumu hakkında net bir fotoğraf sunuyor. Juventus, Roma, Napoli ve İntrer’in gerisinde kalan Milan için bütün yollar kulübün satılmasına çıkıyor. Her başarısız sezonun Milan’a maliyetinin 100 milyon Euro olduğunu yazan İtalyan gazetelerine göre kulübün değeri şu an için 500 milyon Euro. Geçen nisanda Singapurlu işadamı Peter Lim’in teklifine hayır diyen Berlusconi, her defasında kulübü satmayacağını ifade ediyor. Ancak La Repubblica gazetesi, Berlusconi’nin ‘satmıyorum’ açıklamasının gerçeği yansıtmadığını, 800 milyon Euro verecek bir alıcının kapısını çalmasını beklediğini yazdı. Milan’ın takım otobüsünü tasarruf için 150 bin Euro’ya satması sosyal medyada gündem olmuştu.
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/spor/gunden-gune-eriyen-dev-milan_549116), [web.archive.org (arşiv bağlantısı)](http://web.archive.org/web/20150730182402/http://www.aksiyon.com.tr/spor/gunden-gune-eriyen-dev-milan_549116)
