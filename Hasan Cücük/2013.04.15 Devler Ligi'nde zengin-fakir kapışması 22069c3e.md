# Devler Ligi’nde zengin-fakir kapışması

*Hasan Cücük 2013.04.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şampiyonlar Ligi tarihinde ilk kez yarı finale iki ülkeden iki takım kaldı. Takımların kimliği, ülkelerinin ekonomik durumuyla tezat teşkil ediyor. Bakalım kazanan kim olacak?
  </font>
 </div>
 <div id="newsText">
  <font class="detail-text">
   <p>
    Borussia Dortmund’un uzatma dakikalarında ofsayt kokan golle Malaga’yı geçip Şampiyonlar Ligi’nde yarı finale çıkmasıyla futbol istatistikleri yeniden yazıldı. 1992-93 sezonunda start verilen Şampiyonlar Ligi’nde böylece ilk kez iki ülkeden iki takım yarı finale kalmış oldu. Real Madrid ve Barcelona İspanya’yı temsil ederken; ortak özellikleri, ülkede yaşanan ekonomik krize rağmen dünyanın en pahalı kadrolarına sahip olmaları. İki ülkenin iki takımının bir başka ortak özelliği ise kendi liglerinde ilk iki sırada bulunmaları. Yarı finalde Barcelona ile Bayern Münih, Real Madrid ile de Borussia Dortmund eşleşti. “UEFA, Real Madrid-Barcelona finali istiyor” komplo teorisi bu eşleşmeyle bir anlamda doğrulanmış oldu. Ancak bunun gerçekleşmesi için İspanyolların, kendilerine göre fakir Alman rakiplerini saf dışı etmeleri gerekiyor.
    <p>
     Şampiyonlar Ligi tarihine baktığımızda İspanya, İngiltere, İtalya ve Almanya takımlarının hegemonyasını görüyoruz. 21 yıllık Devler Ligi tarihinde ilk kez iki ülkeden iki takım yarı finale kalırken, 2009’da yarı finale 3 İngiliz ve 2003’te 3 İtalyan takımı kalmıştı.İspanyol takımları 22 kez adını yarı finale yazdırırken, İngilizler 19, İtalyanlar 14 ve Almanlar 12 kez bu başarıya imza attı. Barcelona, yarı finalde tam 10 kez mücadele ederken, son 6 yıl üst üste son 4’e kaldı. Bu  bilgilerden sonra gelelim bu yılın yarı finalistlerine.
     <p>
      Avrupa’da ekonomik krizin faturasını en ağır ödeyen ülkelerin başında İspanya geliyor. İşsizlik oranının yüzde 25’i geçtiği ülkenin gerçeğine tezat görüntüyü Barcelona ve Real Madrid kadroları sergiliyor. Messi, İniesta, Xavi gibi dünya yıldızlarını kadrosunda barındıran Barcelona’ya biçilen değer tam 603,8 milyon avro. Ekonomik krizin kapısından geçmediği Barcelona, yıldız oyuncusu Messi’ye yılda net 12 milyon avro maaş ödüyor. Bu yıl hedefine Şampiyonlar Ligi kupasını koyan Jose Mourinho’nun Real Madrid’inin piyasa değeri ise 597 milyon avro.  Barcelona ve Real Madrid’in toplam değeri İngiltere, İtalya ve Almanya ligi dışında kalan diğer tüm Avrupa liglerinin takımlarının toplam değerinden fazla. Dünyanın en pahalı futbolcusu Ronaldo’yu kadrosunda barındıran Real Madrid, en son 2002’de kazandığı Devler Ligi kupasını ‘paranın gücüyle’ kaldırmak istiyor. Barcelona’nın aksine altyapısıyla değil, yıldız oyuncu transferleriyle başarıyı arıyor.
      <p>
       Bundesliga’da bitime 6 hafta kala şampiyonluğunu ilan eden Bayern Münih, Almanya’nın ekonomik gücü dikkate alındığında mütevazı, Bundesliga’nın diğer takımlarına kıyasla oldukça pahalı bir kadroya sahip. Toplam 431 milyon avro değere sahip Alman ekibinin en pahalı ismi 42 milyon avro ile Frank Ribery. Bayern Münih, başarıyı tıpkı Real Madrid gibi pahalı transferle buluyor. Özellikle Bundesliga’da sivrilen isimleri yüksek meblağlar ödeyerek kadrosuna katarken, hem takımını güçlendiriyor hem de rakibinin gücüne darbe vuruyor. Geçen yılın Şampiyonlar Ligi finalinde evinde Chelsea’ye penaltılarla boyun eğip kupayı kaçıran Bayern Münih’te lig şampiyonluğu kesinleştiği için tek hedef Devler Ligi.
       <p>
        Adını son dörde yazdıran takımlar içinde en mütavazısı Borussia Dortmund. Son iki yılda Bundesliga’yı şampiyon tamamlayan Dortmund, bu sezon Bayern’le girdiği yarışta erken havlu attı. Toplam değeri 254 milyon avro olan oyuncularla mücadele eden Borussia Dortmund, tıpkı Barcelona gibi altyapıdan gelen isimlerle başarı arıyor. Nuri Şahin, Marco Reus ve Mario Götze gibi altyapıdan yetiştirdiği yıldızlarla adından söz ettiren Borussia Dortmund, 1997’de Şampiyonlar Ligi’ni kazanmış, 1998’de ise yarı finale kaldıktan sonra kayıplara karışmıştı. Uzun yıllar sonra yeniden adını son dörde yazdırmayı başardı.
        <p>
         Bakalım, zenginlerle fakirlerin mücadelesinden kim galip ayrılacak ve kupayı müzesine götürecek?
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-35317-devler-liginde-zengin-fakir-kapismasi.html), [web.archive.org (arşiv bağlantısı)](http://web.archive.org/web/20130623081933/http://www.aksiyon.com.tr:80/aksiyon/haber-35317-devler-liginde-zengin-fakir-kapismasi.html)
