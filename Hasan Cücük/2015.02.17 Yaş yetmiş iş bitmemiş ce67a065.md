# Yaş yetmiş iş bitmemiş

*Hasan Cücük 2015.02.17*

<div class="pNewsDetailMainContent" itemprop="articleBody">
 <p>
  Danimarka Futbol Federasyonu, 60 yaş üstünün ardından 70 yaş üstü futbol ligi kurdu. Böyle bir lig dünyanın başka bir ülkesinde yok. Ligin 74 yaşındaki gol kralı Bent Hansen, “Takımın en hızlısı ve en genci benim.” diyor.
 </p>
 <p>
  Oyuncular, Kopenhag’ın soğuk havasına aldırış etmeden birer birer sahaya çıkıyor. Önce ısınma hareketleri yapıyorlar. Sonra maçı yönetecek hakem sahaya geliyor. İklim şartlarından dolayı suni çimde, yedişer kişiyle yarı sahada oynanan bu karşılaşmayı diğerlerinden ayıran özellik, oyuncuların 70 yaş ve üstünde olmaları. Avrupa’da sadece Danimarka’da bu yaş grubunun ligi var. Adı ise Grand Veteran Masters.
  <br>
   Poul Klarskov, Österbro IF takımının kaptanı. 70 yaşını geride bırakan Poul, mali müşavir. Emeklilik günlerinde boş durmuyor. Kulübün muhasebesini tutuyor. 62 yıldır top oynuyor. “Bizim zamanımızda yazın sokakta futbol, kışın kapalı salonlarda hentbol oynardık. Fakir semtin çocuklarıydık, tenis ve golf oynayacak imkânımız yoktu.” diyen Poul, şimdi futbolun yanı sıra tenis ve golf de oynadığını söylüyor. Avrupa’da başka örneğinin olmadığı Grand Veteran Masters’ın hikâyesi de oldukça ilginç. 7 takımın mücadele ettiği Grand Veteran Masters’taki oyuncuların büyük bölümü çocukluk arkadaşı. Aynı semtte doğup uzun yıllar aynı kulüplerde top koşturan bu isimlerin futboldan kopmaları oldukça zor olmuş. 40’lı yaşların top koşturduğu Old Boys liglerinde oynayan bu isimler, ilerleyen yıllarda Veteranlar Ligi’nde top koşturmuş. Yaş 60’lara dayandığında yeşil sahalardan kopmayan ‘ihtiyar delikanlılar’ için Danimarka Futbol Federasyonu, 60 yaş ve üstü Veteranlar Ligi oluşturmuş. Ancak bizim ‘delikanlıların’ futbolu bırakmaya hiç niyeti olmayınca federasyon 65 yaş üstü ligini kurmuş. Artık devamı gelmez diye düşünen federasyon, 2013’te Avrupa’da benzeri olmayan Grand Veteran Masters Ligi’ni ihdas etmiş. Poul Klavskov, Grand Veteran Masters’ın hikâyesini anlatırken “Hedefimiz 75 yaş üstü ligde oynamak!” diyor gülerek.
  </br>
 </p>
 <p>
  Danimarka’da iklim şartlarından dolayı kasım-mart ayları arasında futbol oynanmıyor. Bu süreyi takımlar hazırlık maçlarıyla ve yurtdışı kamplarıyla değerlendiriyor. Grand Veteran Masters Ligi’nde top koşturan takımlar ise bu dönemi suni sahada yine 7 ekibin katıldığı turnuva ile geçiriyor. Lig ile turnuva arasındaki fark ise şöyle: Ligde iç saha ve deplasman olmak üzere çift maç, turnuvada ise tek maç yapılıyor.
 </p>
 <p>
  Kendileriyle görüşmeye gittiğimizde Poul Klarskov’un kaptanlığını yaptığı Österbro IF’nin turnuvadaki rakibi HIK&amp;SIF takımıydı. Galatasaray’ın UEFA Kupası’nı kaldırdığı ünlü Parken Stadı’nın hemen yanındaki sahada oynanan maçta gülen taraf 4-2’lik skorla HIK&amp;SIF oldu. Sahada top koşturanlar yaşlı olunca seyirciler de aynı yaş grubundandı doğal olarak. Seyirci dediysek bizimle birlikte toplam 6 kişi! Otuzar dakikalık iki devre üzerinden oynanan maçın ilk yarısı oldukça sakin geçiyor. Hakem faul düdüğü çalmadan ilk devreyi bitiriyor. Ancak ikinci devre çocukluk günlerini hatırlatan ‘itiş-kakışlar’ yaşanıyor. Hakem otoritesini konuştursa da yorgunluğun verdiği sinirin önüne geçemiyor. Arada bir bana doğru dönüp “Bazen çocuk olmak iyidir!” diyerek sertliği ve itiş-kakışı izah ediyorlar. Maçın sonunda birbirlerini tebrik ederek vedalaşıyorlar.
 </p>
 <p>
  Grand Veteran Masters oyuncuları arasında profesyonel olarak top koşturan isim yok. Daha çok amatör liglerde oynamış isimler. Ligde yer alan 7 takımın tamamı da Kopenhag merkezli. Poul Klarskov, bu durumu uzun yıllar aynı semtte yaşamış olmalarına bağlıyor. 2013’te start alan Grand Veteran Masters Ligi’ni iki yıl üst üste Skovshoved HIK takımı şampiyon tamamlamış. Ligden düşme gibi bir sıkıntıları olmadığı için kaybedilen maçlardan sonra morallerini bozmuyorlar.
 </p>
 <p>
  Ligin gol kralı ise Österbro IF takımının 74 yaşındaki oyuncusu Bent Hansen. “Takımın en hızlısı ve en genci benim!” diyor gülerek. Hansen de tıpkı Poul gibi 8 yaşından beri meşin yuvarlağın peşinden koşuyor. “Aynı mahallenin çocuğuyuz.” diyor ve ekliyor: “Oynarken hem eğleniyoruz hem de form tutuyoruz.” Bent Hansen, ilerleyen yaşına rağmen futbolun yanı sıra badminton oynamaya devam ediyor. Kulüple evinin arası 13 kilometre. Maç ve antrenmanlara bisikletle gelip gidiyor.
 </p>
 <p>
  Österbro IF takımının en yaşlısı 1938 doğumlu Ole. 76 yaşını geride bırakan Ole, “Ne zamana kadar futbol oynamayı düşünüyorsunuz?” sorumuza “Ölene kadar.” diye cevap veriyor önce. Sonra duraksayıp “Sağlığım elverene kadar. Ama 80 yaşıma kadar oynamak istiyorum.” diyor. Diğer liglerin aksine Grand Veteran Masters’da maçlar perşembe günü oynanıyor. Takımlar genelde pazartesi günleri antrenman, perşembe günleri de maç yapıyor. Danimarka’nın en eski 3. kulübü olan Österbro IF’nin (kuruluş tarihi 1894) bünyesinde her yaş grubundan bin kadar futbolcu var.
  <br>
   Danimarka Futbol Federasyonu, Grand Veteran Masters Ligi ile ilgili tanıtımda esprili bir üslupla “Veteranlar Ligi’nde enflasyon yaşıyoruz.” dedikten sonra 70 yaş üstü ligi kurarken hiç düşünmediklerini belirtiyor. “Artık daha ilerisi olmaz deyip Grand Veteran Masters ismini uygun bulduk.” diyen federasyonu, Poul Klarskov ve arkadaşları 75 yaşından sonra yeni bir isim bulmaya zorlayacak gibi gözüküyor.
  </br>
 </p>
 <p>
  Grand Veteran Masters’ta top koşturan oyuncular her ne kadar futbolu eğlence ve formda kalmak için oynasa da Avrupa’da benzer liglerin olmamasından şikâyetçiler. Poul, “Diğer ülkelerdeki takımlarla maç yapmak istiyoruz ancak karşımıza çıkacak rakip bulamıyoruz.” dedikten sonra ilave ediyor: “İstanbul’dan bir rakip çıkarsa memnuniyetle gider oynarız.”
 </p>
 <p>
  Tabii bir de rakipsizliğin olumlu tarafı var. Avrupa’nın başka ülkesinde böyle bir lig olmadığı için Grand Veteran Masters’ta şampiyon olan takım, aynı zamanda Avrupa şampiyonu unvanı da taşıyor. Poul bu durumu “Bedava gelen şampiyonluk” olarak tanımlıyor. Futbola sol bek olarak başlayan Poul, şimdi stoper olarak oynuyor. “Arkadaşlar rakibi düşürmeyi bilmediği için beni stopere kaydırdılar!” diyor gülerek.
 </p>
 <p>
  Österbro IF’nin Grand Veteran Masters’ta top koşturan ‘ihtiyar delikanlıları’ antrenman ve maçlardan sonra evin yolunu tutmuyor. Kulüp binasında beraber yemek yiyip eski günleri yâd ediyorlar. Bent Hansen, “Giderek sayımız azalıyor.” deyip vefat eden arkadaşlarını hatırlıyor. Poul Klavskov, Kopenhag’ın dışına taşınmasına rağmen eski güzel günler ve arkadaşlık ortamı için kulüpten kopamadığını söylüyor. “Tam 62 yıl bu kulüpte oynadım, kopması kolay mı?” diyor biraz da hüzünlenerek.
 </p>
 <p>
  Center for Holdspil og Sundhed’in (Takım Oyunu ve Sağlık Merkezi) yaptığı araştırmaya göre, hayatı boyunca futbol oynamış 70 yaşındaki birinin kas yapısı ve vücut dengesi, hiç spor yapmayan 30 yaşındaki bir kişinin kas yapısına denk düşüyor.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/yas-yetmis-is-bitmemis_549053), [web.archive.org (arşiv bağlantısı)](http://web.archive.org/web/20150704231413/http://www.aksiyon.com.tr/dosyalar/yas-yetmis-is-bitmemis_549053)
