# Futbol piyasasını Çin çarptı

*Hasan Cücük 2016.02.16*

<div class="pNewsDetailMainContent ctx_content" itemprop="articleBody">
 <p>
  Ara transfer döneminde en çok para harcayan, Çin kulüpleri oldu. ABD ve Katar’ın aksine Çin’in genç isimlere yönelmesi, Avrupa kulüplerini rahatsız etti.
 </p>
 <p>
  Burak Yılmaz’ın Galatasaray’dan ayrılacağı ve yeni takımının Slaven Biliç’in çalıştırdığı Premier Lig takımlarından West Ham olacağı söylentisi gündemi uzun süre işgal etmişti. Herkes Burak Yılmaz’ın batıya gideceğini beklerken o sürpriz bir şekilde doğuyu tercih etti. 8 milyon Euro bonservis ücretiyle Çin’in yolunu tutan Burak’ın yeni takımı Beijing Guoan oldu. Burak’tan sonra Beşiktaş defansının önemli ismi Ersan Gülüm de rotasını Çin’e çevirip 7 milyon Euro karşılığında Hebei China Fortune takımına imza attı. Ara transfer döneminde âdeta bir Çin fırtınası eserken Avrupa’nın önde gelen liglerinde tanınmış oyuncular da birer birer bu Uzakdoğu ülkesinin yolunu tuttu. Peki, neden ve niçin?
 </p>
 <p>
  Adı şike ve bahis skandallarıyla anılan Çin’in futbol aşkının depreşmesi, Xi Jinping’in Kasım 2012’de devlet başkanı olmasıyla başladı. Fanatik bir futbolsever olan Jinping, göreve gelir gelmez futbolda ülkesi için 3 hedef koydu: Millî takım Dünya Kupası finallerine katılacak, Dünya Kupası’na ev sahipliği yapılacak ve Dünya Kupası havaya kaldırılacak. Kısa vadeli plan ise ülkede futbola ilginin daha da artırılması için önümüzdeki yıllarda en az 35 millî yabancı oyuncunun Çin Ligi’nde oynamasını sağlamaktı. Devlet başkanının koyduğu hedefler doğrultusunda derhâl çalışmalar başlatıldı. İlk yıllarda Anelka, Drogba, Kanoute gibi kariyerlerinin sonbaharını yaşayan yıldızlar Çin’in yolunu tuttu. Avrupa’da kazandıklarının en az iki katını hem de emeklilik yaşında kazanan bu oyuncular, Çin’de futbola ilgiyi biraz artırdı ancak beklenen patlama olmadı.
 </p>
 <p>
  Martta başlayacak sezon öncesi Çin kulüpleri bu kez farklı bir strateji uyguladı. İngiltere, İtalya ve İspanya liglerinde takımlarında yer bulamayan ‘küskün’ yıldızlara yöneldi. Bu futbolcuları Çin’e çekmek için kesenin ağzı sonuna kadar açıldı. Para aşkının futbol aşkına galip geldiği oyuncular birer birer Çin Ligi’nin yolunu tuttu. Çin’i tercih edenlerden Ramirez, bu sezon Chelsea’de şans bulamayan isimlerin başında geliyordu. Romalı Gervinho, yeni teknik patron Luciano Spaletti’nin gelmesiyle yedek kulübesine mahkûm olmuştu. Atletico Madridli Jackson Martinez için de sezon tam bir hayal kırıklığıydı. 22 maçta sadece 3 gol atabilmişti.
 </p>
 <p>
  Gervinho ve Ramirez’in 28, Martinez’in 29 yaşında olması, Çin’in gençleştirme projesinin bir parçası. Çin’in en pahalı transferi olarak tarihe geçen Shakhtar Donetsk’in yıldız ismi Alex Teixeira ise 26 yaşında. İngiltere Premier Ligi’nde 27,1 ve Türkiye Süper Ligi’nde 27,3 olan yaş ortalaması Çin’de 26,5.
 </p>
 <p>
  Çin Ligi’nde takımlar en fazla 5 yabancı bulundurabiliyor. Yabancı sayısının kısıtlı olması takımları kaliteli isimlere yöneltirken yetenekli Çinli oyuncular da değerlerinin üstünde bonservis ücretiyle takım değiştiriyor.
 </p>
 <p>
  <img alt="" src="http://web.archive.org/web/20160219224234im_/http://medya.aksiyon.com.tr//aksiyon/2016/02/16/575276.jpg "/>
 </p>
 <p>
  Shanghai SIPG, Beijing Guoan, Shanghai Shenhua, Shandong Luneng, Jiangsu Suning ve son 5 yılın şampiyonu Guangzhou Evergrande hiç olmadığı kadar kaliteli yabancı oyuncuların ve teknik adamların bulunduğu kulüpler olmaya başladı. Bu kulüplerin ardında çoğunluğu kamu şirketi olan dev firmalar bulunuyor. Çin’de sadece kamu şirketleri değil, özellikle Devlet Başkanı Xi Jinping’in gözüne girmek isteyen özel şirketler de futbola yatırım yapıyor. Özel şirketlerin futbol kulüplerini satın almasına izin çıkmasıyla devletle ilişkisini sıcak tutmak isteyenler derhâl bu alanda boy göstermeye başladı. Eskiden sadece 4-5 güçlü takım varken bugün Çin Süper Ligi’nin 16 takımı ekonomik bakımdan altın çağını yaşıyor. Sadece Süper Lig takımları mı? Elbette hayır. Firmalar Çin 2. Ligi’ne de ciddi yatırım yapıyor. Ara transfer döneminde Çin Süper Ligi takımları 267 milyon Euro harcayarak Avrupa’nın önde gelen liglerini geride bıraktı. Çin 2. Ligi ise transferde Almanya Bundesliga’yı geride bırakıp İngiltere ve İtalya’dan sonra 4. sıraya yerleşti.
 </p>
 <p>
  Yıldız oyuncuların Çin Ligi’nin yolunu tutması, seyircileri tribünlere çekti. Geçen sezon 22 bin seyirci ortalamasını yakalayan Çin’de hedef 2018’e kadar 25 bin barajını aşmak. Seyirci ortalamasında İtalya Serie A ve Fransa Ligue 1’i geçen Çin Ligi, İspanya La Liga ile yarışır pozisyona gelmiş durumda. Bundesliga’nın 42 bin, Premier Lig’in 36 bin, La Liga’nın 26 bin seyirci ortalamasına sahip olduğunu dikkate aldığımızda Çin Ligi’ndeki seyirci patlamasının ne anlama geldiğini daha yakından görürüz. Bu arada, Burak Yılmaz’ın yeni takımı Beijing Guoan 40 bin, Guangzhou Evergrande ise 45 bin seyirci ortalamasıyla maçlarını oynuyor. Yıldızların gelmesiyle yayın gelirleri de tam 28 kat arttı. 2015’te maçların yayın hakları yalnızca 8 milyon Euro idi. Yeni anlaşmayla 5 sezon için ödenecek rakam 1,1 milyar Euro oldu.
 </p>
 <p>
  <img alt="" src="http://web.archive.org/web/20160219224234im_/http://medya.aksiyon.com.tr//aksiyon/2016/02/16/575277.jpg "/>
 </p>
 <p>
  Çin rüzgârı Avrupa kulüplerini de ister istemez rahatsız etti. ABD ve Katar’ın aksine Çin’in genç isimlere yönelmesi İngiltere, İspanya, Almanya ve İtalya’da orta sıralarda yer bulan takımları telaşlandırdı. Çin’in kısa sürede futbol dünyasını sarsacağına inanan kulüplerin sayısı hiç de az değil. Türkiye’den Demba Ba, Stephane Mbia, Ersan Gülüm ve Burak Yılmaz, martta başlayacak Çin Süper Ligi’nde ter dökecek. Sadece bizim değil, birçok ülkenin gözü bu ligde olacak.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/futbol-piyasasini-cin-carpti_553883), [web.archive.org (arşiv bağlantısı)](http://web.archive.org/web/20160219224234/http://www.aksiyon.com.tr:80/dosyalar/futbol-piyasasini-cin-carpti_553883)
