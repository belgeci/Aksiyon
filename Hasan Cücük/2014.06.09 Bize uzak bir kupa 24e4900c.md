# Bize uzak bir kupa

*Hasan Cücük 2014.06.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p dir="LTR">
    Elemeleri geçemeyen Türkiye’ye hem coğrafi hem de duygusal anlamda uzak olan 2014 Dünya Kupası, 12 Haziran’da Brezilya’da başlıyor. TRT ekranlarından takip edeceğimiz kupada Brezilya, Almanya, İspanya gibi ülkeler favori; ama sürprizlere de hazırlıklı olmak gerekiyor.
   </p>
  </font>
 </div>
 <div id="newsText">
  <font class="detail-text">
   <p dir="LTR">
    Brezilya’nın ev sahipliği yapacağı FIFA 2014 Dünya Kupası’na sayılı günler kaldı. 12 Haziran’da Brezilya-Hırvatistan maçıyla başlayacak dev organizasyonda 5 kıtadan 32 ülke mutlu sona ulaşmak için mücadele edecek. Türkiye’nin yine olmadığı kupada Türklerin tutacağı takım, tarihî bağlarımızın olduğu Bosna-Hersek olacak. Kupanın favorisi olarak ev sahibi Brezilya, son şampiyon İspanya ve Almanya ön plana çıkıyor. Amerika kıtasında düzenlenen organizasyonlarda kupayı kazanamayan Avrupa ülkeleri bir ilki başarmaya çalışacak. Kupaya damgasını vuracak isimler olarak Neymar, Messi, Ronaldo gibi yıldızlar zikredilirken; adını daha önce duymadığımız birçok ismi de ilk kez kupada seyredip hafızalarımıza kazıyacağız. İsterseniz takımları ve grupları biraz daha yakından tanımaya çalışalım.
   </p>
   <p dir="LTR">
    <img alt="" height="291" src="http://web.archive.org/web/20140702065547im_/http://medya.aksiyon.com.tr/aksiyon/2014/06/09/dunya1.jpg"/>
   </p>
   <p dir="LTR">
    A Grubu’nun tartışılmaz favorisi Brezilya, ev sahibi olmanın avantajını sonuna kadar kullanırken, kadro yapısına da güveniyor. 1950 Dünya Kupası finalini kendi evinde Uruguay’a karşı kaybederek tarihî hayal kırıklığı yaşayan Sambacılar, bu kez filmi mutlu sonlandırmak istiyor. 2002 Dünya Kupası’nı kazandıran Felipe Scolari’nin tecrübesi, Brezilya’nın bir başka avantajı. Gözler elbette genç yıldız Neymar’ın üzerinde olacak. Neymar için kupa, Barcelona’da gölgesinde kaldığı Messi’yi geride bırakmak için iyi bir fırsat olacak.
   </p>
   <p dir="LTR">
    Niko Kovac yönetimindeki Hırvatlar ise orta saha ve forvetteki gücüyle dikkat çekiyor. Kovac’ın ‘Defans, hücum hattından başlar’ prensibini başarıyla sahaya yansıtıyorlar. Orta sahanın dinamoları Males, Kovacic, Rakitic ve Perisic arasındaki uyum, Hırvatların, Brezilya’dan sonra favori olmasını sağlıyor. Keza forvette Mario Mandzukic kalitesi tartışılmaz.
   </p>
   <p dir="LTR">
    Meksika, Dos Santos ve Javier Hernandez ile öne çıkarken; Kamerun, Samuel Eto’o’nun tecrübesine güveniyor. Kamerun’un en büyük problemi, 12 yılda 10 teknik adam değiştirdiği hâlde istikrarı yakalayamaması.
   </p>
   <p dir="LTR">
    <img alt="" height="291" src="http://web.archive.org/web/20140702065547im_/http://medya.aksiyon.com.tr/aksiyon/2014/06/09/dunya2.jpg"/>
   </p>
   <p dir="LTR">
    B Grubu’nun tartışmasız favorisi, elbette son şampiyon İspanya. 44 yıl aradan sonra Euro 2008’de şampiyon olan Matadorlar, aynı başarıyı 2010 Dünya Kupası ve Euro 2012’de tekrarlayarak kırılması zor bir rekorun sahibi oldu. İspanya’nın gücü, birbirini çok iyi tanıyan oyunculardan oluşması. Takımın beyni Xavi’nin yaşlanması, kaleci İker Casillas’ın sezonun büyük bölümünde yedek olması dezavantajları arasında. İspanya’nın en büyük sorunu forvet hattında. Torres’in son yıllarda sürekli düşüş göstermesi, David Villa’nın yaşlanmasıyla gol yollarında ümit, devşirme Diego Costa’ya bağlandı. Ancak bu oyuncu ligin son haftalarında yaşadığı sakatlığı tam atlatamadı. Del Bosque’nin tecrübesi, İniesta, Xavi, David Silva ve Fabregas’ın uyumu, İspanya’yı sadece grubun değil, kupanın da en büyük favorisi yapmaya yetiyor.
   </p>
   <p dir="LTR">
    2010 Dünya Kupası finalinde İspanya’ya yenilen Hollanda ise bu kez rövanşı almak istiyor. Euro 2012’de alınan fiyasko sonuç sonunda takım tecrübeli Louis van Gaal’a teslim edildi. Kadroda 2010’da yer almış sadece 8 oyuncu var. Gaal, defans hattını tamamen değiştirirken, Robben, Sneijder ve Van Persie gibi tecrübeli ayaklar Portakalların önemli silahı.
   </p>
   <p dir="LTR">
    Şili, Alexis Sanchez, Eduardo Vargas ve Arturo Vidal gibi yıldızlarıyla gruptan çıkma şansı ararken; Avustralya grubun en zayıf halkası.
   </p>
   <p dir="LTR">
    <img alt="" height="291" src="http://web.archive.org/web/20140702065547im_/http://medya.aksiyon.com.tr/aksiyon/2014/06/09/dunya3.jpg"/>
   </p>
   <p dir="LTR">
    Her kupanın sürpriz bir favorisi olur. Brezilya 2014 için bu tanıma uyan aday Kolombiya, en son 20 yıl önce Dünya Kupası’nda boy göstermişti. Brezilya yolunda grupta 2. olarak dikkatleri çeken Kolombiya, Güney Amerika’nın en iyi defansına sahip. Gol yollarındaki en büyük silahı Radamel Falcao sakatlığından dolayı kupada olamayacak. Ancak Porto’da son iki sezon gol kralı olan Jackson Martinez ile Carlos Bacca (Sevilla) ve Adrian Ramos (Hertha Berlin), Kolombiya’nın gol yollarında sorun yaşamasını önlüyor. İlginç bir not ise; uzun yıllar G.Saray kalesini koruyan Farid Mondragon, 1994 Dünya Kupası kadrosunda vardı. Mondrogan 43 yaşında yedek kaleci olarak Brezilya’da yeniden Kolombiya’nın kadrosunda.
   </p>
   <p dir="LTR">
    "Yunanistan’ı nasıl bilirsiniz?" sorusunun cevabı belli: Gol atmayı ve yemeyi bilmeyen takım! Brezilya yolunda sadece 12 gol atan Yunanlar, kalelerinde ise sadece 4 gol gördü. Otto Rehhagel yönetiminde ‘taş devri futbolu’ ile Euro 2004’te şampiyon olan Yunanlar, Dünya Kupası’nda ise gruptan çıkmayı başaramadı. Takımın yıldız ismi olarak Kostas Mitroglou öne çıkarken, hedef defansif futbolla gruptan çıkmak.
   </p>
   <p dir="LTR">
    Yaş ortalaması yüksek bir kadroya sahip Didier Drogba’lı Fildişi Sahilleri yeni yıldızlar çıkmamasının sıkıntısını, Japonya ise yıldız oyuncu eksikliği yaşayacak.
   </p>
   <p dir="LTR">
    <img alt="" height="291" src="http://web.archive.org/web/20140702065547im_/http://medya.aksiyon.com.tr/aksiyon/2014/06/09/dunya4.jpg"/>
   </p>
   <p dir="LTR">
    2010 Dünya Kupası’nın sürpriz takımı Uruguay’ın forvet hattı oldukça güçlü. Gol yollarında Premier Lig’e damgasını vuran gol kralı unvanlı Luis Suarez’e Edison Cavani ve Diego Forlan gibi usta ayaklar eşlik ediyor. Uruguay’ın 4 yıl önce yakaladığı başarıda iki isim öne çıkmıştı; kaptan Diego Lugano ve Forlan. Aradan geçen 4 yılda bu isimler yaşlanırken, futbollarında önemli düşüş oldu. Uruguay’ı avantajlı kılan bir başka isim ise teknik patron Oscar Tabarez. Oyuncuların dilinden çok iyi anlayan Tabarez, defansta yıldırıcı futbol ve sertliği benimsemesiyle dikkat çekerken, Suarez-Cavani uyumunu başarıyla gerçekleştiriyor.
   </p>
   <p dir="LTR">
    Roy Hodgson yönetimindeki İngiltere ise genç bir takımla kupada mücadele edecek. Hodgson, Premier Lig’de bu yıl parlayan genç isimler Oxlade Chamberlian, Raheem Sterling ve Jack Wilshere’ı kadroya alırken; Gerard, Lampard ve Rooney gibi tecrübelilerle kaynaştırdı.
   </p>
   <p dir="LTR">
    2010 Dünya Kupası’nda fiyasko yaşadıktan sonra büyük değişimle Euro 2012’de final oynayan İtalya, Cesare Prandelli yönetiminde defans futbolunu bırakıp ofansif kimliğe büründü. Sıkıcı ‘Catenaccio’yu bırakan Prandelli, defansı orta sahaya yakın bir yerde kurdurmasıyla dikkat çekti. Takım, yaşlı Pirlo’nun orta saha yönetiminde Balotelli, Candreva ve İnsigne gibi yıldızlarıyla dikkat çekiyor. Grubun en zayıf halkası Kosta Rika’nın şansı bulunmuyor.
   </p>
   <p dir="LTR">
    <img alt="" height="291" src="http://web.archive.org/web/20140702065547im_/http://medya.aksiyon.com.tr/aksiyon/2014/06/09/dunya5.jpg"/>
   </p>
   <p dir="LTR">
    Fransa için 2010 Dünya Kupası tam bir hayal kırıklığı olmuştu. Futbolcularla teknik patron Raymond Domenech arasında yaşanan kavganın faturası, 1 puan ve 1 golle grup maçları sonunda eve dönmek olmuştu. Fransa, Didier Deschamps yönetiminde geçmişin acı hatırasını silmek istiyor. Paul Pagba, Raphael Varane, Blaise Matuidi ve Yohan Cabaye gibi isimlerin bu yıl ortaya koyduğu başarılı futbol Deschamps’ın yüzünü güldürürken; takımın tartışmasız yıldızı Frank Ribery’nin hazırlık maçında yaşadığı sakatlığı atlatamaması sonucu son anda kadrodan çıkarılması, Horozlar’da moralleri bozdu.
   </p>
   <p dir="LTR">
    Dünya Kupası yolunda grupta İngiltere’yi geride bırakıp lider olan İsviçre’nin artısı teknik patron Ottmar Hitzfeld. Göze hoş gelen futbol oynayan İsviçre’nin takım iskeletini ‘devşirme’ isimler oluşturuyor. Mart ayında Hırvatistan’da yapılan hazırlık maçında sahaya çıkan 11 oyuncunun 8’i ‘devşirme’ydi. Xherdan Shaqiri, Haris Seferovic, Gökhan İnler, Valon Behrami, Grant Xhaka ve Stephan Lichtsteiner, İsviçre’nin gücüne güç katan ‘devşirmeler’.
   </p>
   <p dir="LTR">
    En tanınmış oyuncusu Antonio Valencia olan Ekvador ve isimsiz oyunculardan kurulu Honduras’a fazla şans tanınmıyor.
   </p>
   <p dir="LTR">
    <img alt="" height="816" src="http://web.archive.org/web/20140702065547im_/http://medya.aksiyon.com.tr/aksiyon/2014/06/09/dunya6.jpg"/>
   </p>
   <p dir="LTR">
   </p>
   <p dir="LTR">
    <img alt="" height="291" src="http://web.archive.org/web/20140702065547im_/http://medya.aksiyon.com.tr/aksiyon/2014/06/09/dunya-f.jpg"/>
   </p>
   <p dir="LTR">
    Barcelona ile kazanmadık kupa bırakmayan Messi’nin, Marodona’nın gölgesinden kurtulması için kazanması gereken kupa, Dünya Kupası. Messi ile beraber Agüero, Higuain ve Lavezzi gibi 4 usta golcüye sahip Arjantin’in zafiyeti defansı ve kalecisi. Takımın kalesini koruyan Sergio Romero’nun bütün sezon Monaco’da yedek olması teknik patron Sabella’yı düşündüren konuların başında geliyor. Eleme maçlarında 36 gol atan Tangocular, 15 gol yemişti. Sabella, "Rakip takım hucüm yaptığında bazen korkumdan gözümü kapatıyorum. Çünkü bir defans oyuncuma iki hücumcu düşüyor." diyerek takımının defansif sıkıntısını ortaya koymuştu. Arjantin’de hedef, kupaya giden yolda yediğinden daha fazla atmak.
   </p>
   <p dir="LTR">
    İlk kez uluslararası bir turnuvada boy gösterecek olan Bosna-Hersek ise Safet Susiç yönetiminde İbiseviç, Edin Dzeko, Salihoviç, Miralem Pjanic ve Senad Lucic gibi isimlerle ülkesinin adını tüm dünyaya duyurmak istiyor. Susiç yönetiminde 4-4-2 formatıyla oynayan Boşnaklar, Türkiye’nin olmadığı kupada tutacağımız takım olacak.
   </p>
   <p dir="LTR">
    Nijerya; Emenike, Obi Mikel, Victor Moses, Ahmed Musa gibi kalburüstü isimleriyle başarıyı arayacak. İran’a ise grupta pek şans tanınmıyor.
   </p>
   <p dir="LTR">
    <img alt="" height="291" src="http://web.archive.org/web/20140702065547im_/http://medya.aksiyon.com.tr/aksiyon/2014/06/09/dunya-g.jpg"/>
   </p>
   <p dir="LTR">
    Her zaman favoriler arasında olan ancak en son Euro 96’da şampiyonluk sevinci yaşayan Almanya’nın problemi, oyuncuların yaşadığı sakatlıklar oldu. Mario Gomez, Marcell Jensen ve İlkay Gündoğan sakatlığından dolayı kadroda yer bulmazken, forvet hattı sadece 35 yaşındaki Miroslov Klose’ye emanet. Yine Mesut Özil, Khedira, Klose ve Schweinsteiger’in sezon içindeki sakatlıkları Joachim Löw’ü düşündürüyor. Her şeye rağmen Reus, Götze, Mesut, Toni Kroos, Neuer gibi yıldızlar Almanları favori yapıyor.
   </p>
   <p dir="LTR">
    Kulüp başarısını millî takıma taşıyamamanın sıkıntısını yaşayan Ronaldo, süper geçen bir sezonu Dünya Kupası başarısıyla taçlandırmak istiyor. Portekiz’in bütün oyun planı Ronaldo’ya bağlı. La Liga’da yaşanan Messi-Ronaldo kıyaslaması Brezilya’da da olacak. Ronaldo ile birlikte Nani, Moutinho, Helder Postiga, Bruno Alves ve Pepe, Portekiz’i grupta favori yapan diğer önemli isimler.
   </p>
   <p dir="LTR">
    Gana ile Almanya’nın aynı grupta yer alması, yine iki kardeşi iki farklı millî takımda karşı karşıya getirecek. Kevin Prince Boateng Gana, kardeşi Jerome Boateng Almanya için ter dökecek. Gana; Essien, Asamoah, Boateng, Muntari ve Asamoah Gyan gibi isimlerle Almanya ve Portekiz’i zorlamak istiyor. Grupta ABD en zayıf halka olarak yer alıyor.
   </p>
   <p dir="LTR">
    <img alt="" height="291" src="http://web.archive.org/web/20140702065547im_/http://medya.aksiyon.com.tr/aksiyon/2014/06/09/dunya-h.jpg"/>
   </p>
   <p dir="LTR">
    Avrupa futbolunun yükselen yıldızı Belçika, genç ve yetenekli oyuncularıyla Brezilya’da futbolunun kalitesini test edecek. Takımın iskeletini oluşturan oyuncuların Avrupa’nın önde gelen kulüplerinde oynaması bir başka avantajı. Eden Hazard, Adnan Januzaj, Lukaku, Axel Witsel, Fellaini, Moussa Demble, Kompany, Thomas Vermalen ve kaleci Courtois Belçika’nın genç ve yetenekli isimleri.
   </p>
   <p dir="LTR">
    İtalyan Fabio Capello’nun çalıştırdığı Rus Millî Takımı’nın tamamına yakını Rusya’da oynuyor. Son yıllarda Avrupa’ya gönderdiği isimlerle fiyasko yaşayan Rusya’da Dzagojev, Sjirkov ve Kersjakov, öne çıkan ama yıldızı çok parlak olmayan oyuncular. Capello’nun uykularını Belçika’nın gücü, Kore’nin sürprize açık futbolu kaçırıyor. Rusya’nın gücü ise oyuncuların birbirini iyi tanıması.
   </p>
   <p>
    Son yıllarda şike skandalının vurduğu Güney Kore futbolu, intihar ve gözaltılardan dolayı zor günler geçirdi. Teknik patron Hong Myung-Bo, takımı yeniden toparlarken; Avrupa’da oynayan oyuncular, Kore’nin gücü olarak ön plana çıkıyor. Gruptaki son takım Cezayir’e fazla şans tanınmıyor.
   </p>
   <p>
    <img alt="" height="816" src="http://web.archive.org/web/20140702065547im_/http://medya.aksiyon.com.tr/aksiyon/2014/06/09/dunya-statlar.jpg"/>
   </p>
   <p>
    <img alt="" height="2536" src="http://web.archive.org/web/20140702065547im_/http://medya.aksiyon.com.tr/aksiyon/2014/06/09/dunyason.jpg"/>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=B305A3D386E5A836EB232C88E0A645A6?newsId=38737), [web.archive.org (arşiv bağlantısı)](http://web.archive.org/web/20140702065547/http://aksiyon.com.tr:80/aksiyon/newsDetail_getNewsById.action;jsessionid=B305A3D386E5A836EB232C88E0A645A6?newsId=38737)
