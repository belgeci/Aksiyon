# Prof. Mehmet Ümit Necef: TERÖRİZM AMA İLE KINANMAZ

*Hasan Cücük 2001.10.13*

<div>
 <p class="spot">
  Eski TİKKO'cu, eski terörist Prof. Dr. Mehmet Ümit Necef son terör eylemini ve Müslümanların durumunu geçmiş deneyimleri ışığında değerlendiriyor. Geçmişteki terör eylemleriyle günümüzdekiler arasındaki benzerliklerin altını çizen Necef'e göre terörist psikoloji her dönemde ve ideolojide aynı: Mutlak gerçek benim savunduğum, buna inanmayanlar cahillik içinde yaşayanlar. Prof. Necef, terörizmikınayanların yaptıkları açıklamaların sonuna ama ilave etmelerini de doğru bulmuyor
 </p>
 <p class="metin">
 </p>
 <img border="0" src="/web/20020113095732im_/http://www.aksiyon.com.tr/2001/358/resimler/teror.jpg"/>
 <p class="metin">
  Günah çıkararak geçmişte yapılan hatalardan arındığına inanma bir Hıristiyanlık figürüdür. İslam inancında böyle bir unsura rastlamak mümkün değil. Tevbe etmek, affedilmeyi dileyerek ahirete temiz gitmeyi istemek vardır ama bu kesinlikle günah çıkarma ile kıyaslanamaz. Bir de yaptığından pişman olma, hatasının en derinden farkına vararak özür dileme, zararı dokunduğu insanların acısı ile acılanma hali vardır ki işte eski TİKKO'cu, terörist faaliyetlerde bulunan, eylemlere katılan Mehmet Ümit Necef'in geldiği nokta bu hali özetiyor.
 </p>
 <p class="metin">
  'ABD'ye yapılan saldırı son derece insanlık dışı ve hiçbir makul ve haklı gerekçesi bulunmayan bir olaydır.' Bu sözler 1970'li yılların hızlı solcu ve eylemcisi Prof. Mehmet Ümit Necef'e ait.
 </p>
 <p class="metin">
  Zengin bir ailenin çocuğu olarak dünyaya gelen Mehmet Ümit Necef, içinde bulunduğu dönemin etkisiyle kendini aşırı solun içinde bulur. Necef, o yıllarla ilgili olarak, "O dönemde benim sağcı veya dindar olmama imkan yoktu. Ülkücü ve sağcı olamazdım çünkü ülkücüler bizim gözümüzde taşralı zavallılardı. Dindar olamazdım, materyalist bir eğitim veren Amerikan Talas ve Robert Koleji'nde okumuştum. Ayrıca Türk toplumunun karakterinde bulunan olayları şiddetle halletme geleneği de eklenince kendimi aşırı solun içinde buldum" diyor.
 </p>
 <p class="metin">
  Terörizm 'ama' ile kınanmaz
 </p>
 <p class="metin">
  11 Eylül'de ABD'ye yapılan saldırıyı değerlendiren Mehmet Ümit Necef, "Bazı insanlar saldırıyı ABD'nin yaptığı bazı iç ve dış politika hatalarının sonuçları olarak görerek büyük yanlış yapıyorlar. ABD'nin İsrail'e yardımı, Vietnam'da yaptıkları, Irak'a uygulanan yaptırımları örnek verip uzun bir liste çıkartıp 'ABD de bunları yaptı, bu yüzden bu saldırı da haklıdır' diyebiliyorlar. Bu örneği verenler, Amerikalı sivillere yapılan bir saldırıyı nasıl haklı gösteriyorlar anlamıyorum. Kaçırılan uçakta bir sürü sıvil ve masum insan ve kulelerde çeşitli milletlerden insanlar var. Nereden biliyoruz bu insanların ABD'nin yaptığı ve yürüttüğü politikaları desteklediğini?" diyerek olaya 'ama'lı yaklaşanları sert bir dille eleştiriyor.
 </p>
 <p class="metin">
  Terörist psikoloji birbirinin aynı
 </p>
 <p class="metin">
  Kendi dönemiyle bugünkü terörist hareketler arasında bağlantı olduğunu vurgulayan Necef, "Terörist hareketlere baktığımda aklıma gençliğim geliyor. 70'li yıllarda terörist hareketlere yakın, aşırı solcu ve Mao'cu bir kimliğim vardı. Türkiye'deki 70'li yıllardaki solcu terörizmi ile bugünlerdeki 'İslamcı teröristler' arasında bir bir bağlantı var. Biz 70'li yıllarda inandığımız değerlerin 'mutlak doğru' olduğuna inanırdık. Yani Marksizm, komünizm mutlak doğruydu. Mutlak doğruya inandığınız zaman bir kere kendinizi diğer insanlardan daha üstün görüyordunuz. Ötekiler cahillik içinde yaşayan insanlardı. İkincisi öteki insanlar mutlak doğruyu göremedikleri için onlara karşı içinizde bir nefret doğuyordu. Bugünün 'İslamcı teröristleri' de mutlak gerçeği gördüklerine inanıyorlar" tesbitinde bulunuyor.
 </p>
 <p class="metin">
  İnsanların davaları uğruna kendini feda etmesini, aşırı hareketlerin tamamında 'hayatı aşağı görme' eğilimine bağlayan Mehmet Ümit Necef "Gençliğimizde sık tekrar ettiğimiz bir beyit vardı 'Bir ben mi kalmışım can derdinde?' Can derdinde olmayı aşağılayan, dava uğruna şehit olmayı öven bir gelenekten geliyoruz. Bu eğilimlerde 'fikirler' şahıslara egemen oluyor. Birey ortadan kalkıp fikirlerin ve davanın egemen olduğu bir ortam oluşuyor. İnsanlar fikirlere egemen olunca o zaman son derece tehlikeli bir yola girilmiş oluyor. Mesala Taksim'de geçtiğimiz Eylül ayının başında meydana gelen olayı ele alalım. DHKP—C'nin fikir ve ideolojisi pespaye bir ideoloji. Rus ve Çin halkı Lenin ve Mao'yu nefretle anıyor, ama Taksim'deki eylemde olduğu gibi  ülkeden ve toplumdan kopmuş 3—5 kişi bulunup ölüme gönderiliyor."
 </p>
 <p class="metin">
  ABD'deki saldırının bir numaralı zanlısı Üsame bin Ladin ve FBI tarafından ismi açıklanan 19 kişinin fakir ve sıradan kimseler olmadığına işaret eden Mehmet Ümit Necef, "Özellikle Türkiye'nin de içinde olduğu Ortadoğu kuşağındaki ülkelerde 'Batının zenginliğinin Doğu'nun sömürülmesi olduğu' propagandası yapılır. Bunu yapanlar o ülkelerin elitleridir. Çünkü insanları bu 'afyonla' uyutup kendi çarklarını çevirirler. Bunu Üsame bin Ladin ve yandaşlarında da görüyoruz. Aynı şekilde Türkiye'deki bazı İslami akımlar da aynı yanlış yolu takip ediyor. Bir kısmı tamamen suçu Batı'da ve yandaşlarında bulurken, diğer bir kısmı ise bozukluğun düzelmesinin 'kendilerinin düzelmesine' bağlı olduğuna inanıp daha barışçı ve hoşgörülü bir yol takip ediyorlar'.
 </p>
 <p class="metin">
  Fethullah Gülen iyi bir örnek
 </p>
 <p class="metin">
  Mehmet Ümit Necef, ABD'ye yapılan saldırının İslam'ın bütün dünyaya doğru olarak tanıtılması bakımından çok önemli bir fırsat olduğuna fakat Müslümanların bunu iyi değerlendiremediğine değinerek, "Çünkü saldırıyı kınayanların bir çoğu sonuna 'ama' ile başlayan cümleler ilave etti. Bu konuda tek istisna Sayın Fethullah Gülen oldu. Gülen'in açıklamalarını okuyunca insan tam olarak tatmin oldu. Keşke herkes Sayın Gülen gibi tavır alsaydı" diyor.
 </p>
 <p class="metin">
  Kendisi hakkında acımasız değerlendirmelerde bulunurken terörist eylemlerde bulunmasını 'yanlış çağda ve yanlış yerde' olmaya bağlayan Ümit Necef, "Şimdiki aklım olsa asla bu tür eylemlere karışmazdım. Ama kesinlikle de sıradan biri olmazdım. Yine sistemi eleştirirdim fakat kanunların dışına da çıkmazdım. Bu eleştirim daha iyi bir yaşam için olurdu" diyerek pişmanlığını dile getiriyor.
 </p>
 <p class="metin">
  Talas ve Robert kolejlerinde okuyup ezilen hakların savunuculuğunu yapmayı son derece komik bulan Ümit Necef, "Savunduğumuz değerlere gerçekten inanıyorduk. Zengin bir muhitten geldiğim için fakirleri görünce onlar da hemen benim gibi olsun istiyordum. Bunu yapacak gücün kendimde olduğuna inanıyordum. Savunduğumuz eşitlik, kardeşçe yaşam ve insana saygı gibi değerlerin sadece teoride olduğunu, pratikte ise bunların hiçbirinin örgüt içinde olmadığını görünce kendimi ve örgütü sorgulamaya başladım. 1977 yılında Avrupa'ya geldiğimde bizim yıllardır propagandasını yaptığımız 'işçilerin' hiç de Batı'da ezilmediğini ve gayet rahat bir hayat yaşadıklarını gördüm. Bütün bunlar benim fikirlerimi değiştirmeme yardımcı oldu" diyor.
 </p>
 <p class="metin">
  Türkiye'nin son aylardaki moda tartışması 'değişim' konusuna da değinen Mehmet Ümit Necef, "Ben insanların değişeceğine inanıyorum. Bu konuda Tayyip Erdoğan'ın da değiştiğine inanıyorum. Ben gençliğimde komünisttim ama şimdi değilim. Bizim kuşaktan değişenler tekrar toplum hayatına entegre olanlardır. Biz toplumun dışında kaldığımız için bir kısım arkadaşlar tekrar toplum hayatına giremediler ve radikal kaldılar. İşte bunlar kendileri değişmediği için başkalarının da değişeceğine inanmıyorlar" diyor.
 </p>
 <p class="metin">
  Zengin bir ortamdan solculuğa ve terörist eylemlere giden yol Ümit Necef'in hayatı. Düşmanı olduğu Batı'ya gelince başlayan kendini sorgulama ve 21 yıldır ayrı kaldığı ülkesine duyulan özlem. Ülke özlemini gidermek için Türkiye'den ayrıldığının 10. yılı olan 1987'de Rodos'a gidip uzaktan da olsa Türkiye'yi görme arzusu ve görünce ayakta duracak gücü kendinde bulamaması. Danimarka'da zor şartlarda sürdürülen eğitim ve bugün prof. dr. titriyle sözüne itibar edilen biri olma. Kendi tabiriyle 'kaybolmuş ve kaybetmiş bir kuşak'ın temsilcisi olarak hayata yeniden dönmenin hikayesi Ümit Necef'inki.
 </p>
 <p class="metin">
 </p>
 <p class="arabaslik">
  MEHMET ÜMİT NECEF KİMDİR?
 </p>
 <p class="metin">
  Antalya'da 1952 yılında doğan Necef, ortaokulu Talas Amerikan Koleji'nde, liseyi Robert Kolej'de tamamladı. Ankara Üniversitesi Siyasal Bilgiler Fakültesi'nden uzaklaştırıldı. Robert Kolej'de Fikir Kulübü'ne üye olan Necef, Proleter Devrimci Aydınlık Dergisi'nde çalıştı. Yasadışı TKP/ML Halkın Birliği örgütüne ait "Proleter Birlik" ve "Halkın Birliği" adlı yayınların çıkarılmasına katkıda bulunan Necef, örgütsel eğitim için El—Fetih kampına gitti. Daha sonra TKP/ML örgütünün askeri kanadı olan TİKKO'ya katılan Necef, M. Adil Ovalıoğlu adlı kişiyi öldürmek suçundan 18 yıl hapis cezasına çarptırıldı. İstanbul İş Bankası Suadiye ve Kadıköy şubelerinin soyulması olayına da karışan Necef, 1977 yılında illegal yollardan Danimarka'ya gitti. Kopenhag Üniversitesi Kültür Sosyolojisi Enstitüsü'nü bitiren Necef'in 1991 yılında Türk vatandaşlığına yeniden kabul edilme isteği reddedildi.
 </p>
 <br/>
 <center>
  <a class="anaorta" href="http://web.archive.org/web/20020113095732/mailto:hasan@zaman.tc">
   hasan@zaman.tc
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/358/haberler/9.htm), [web.archive.org (arşiv bağlantısı)](http://web.archive.org/web/20020113095732/http://www.aksiyon.com.tr:80/2001/358/haberler/9.htm)
