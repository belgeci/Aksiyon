# Avrupa’nın ‘gizli gücü’ Polonya

*Hasan Cücük 2014.04.07*

<div class="pNewsDetailMainContent ctx_content" itemprop="articleBody">
 <p>
  Avrupa Birliği’nin 6. büyük ekonomisi Polonya’nın stratejik önemi son Ukrayna kriziyle biraz daha arttı. Polonya giderek Avrupa’nın ‘gizli büyük gücü’ olma
  <br/>
  yolunda ilerliyor. Bu konuda en büyük desteği bir zamanlar düşmanı olan Almanya’dan görüyor.
 </p>
 <p>
  Aralık 2002’de Kopenhag’da yapılan Avrupa Birliği Zirvesi’nde birliğe 10 yeni üye katılmasına onay verilirken; müzakere sürecinde birliği en çok zorlayan ülke Polonya olmuştu. Diğer 9 ülkeye eşdeğer bir nüfusa sahip olan Polonya’nın Avrupa Birliği’ne yük olması bekleniyordu. Ancak Polonya tam tersi bir grafik çizdi. Birliğin 6. büyük ekonomisi olan Polonya’nın stratejik önemi son Ukrayna kriziyle bir kez daha arttı. Artık eski bir ‘Doğu Bloku’ ülkesinin yerinde yeller esiyor. Polonya giderek Avrupa’nın ‘gizli büyük gücü’ olma yolunda ilerliyor. Bu konuda en büyük desteği bir zamanlar eski düşmanı olan Almanya’dan görüyor.
  <p>
   Soğuk Savaş döneminde dünya Doğu ve Batı olarak iki kutba ayrıldığında Varşova, Doğu Bloku’nun en önemli merkeziydi. NATO’ya karşı kurulan Varşova Paktı’nın merkezine, 2. Dünya Savaşı’nda ‘Nazi Almanyası’ tarafından ağır bir bedel ödetilmişti. Ülke 6 milyon kayıpla savaştan çıkarken, en büyük Nazi toplama kampı Auschwitz, Polonya topraklarındaydı. 40 yıl boyunca komünizm boyunduruğu altında kalan Polonya, 1989’da Berlin Duvarı’nın yıkılmasıyla esen özgürlük rüzgârı sonrası 30 Ocak 1990’da komünist rejimin yıkılmasıyla demokratik düzene geçti. Bu geçişte 1980’de Dayanışma Sendikası’nı kuran ‘efsane sendikacı’ Lech Walesa’nın katkısı büyüktü.
   <p>
    1999’da NATO, 2004’te Avrupa Birliği üyesi olan Polonya’nın son 20 yılda ekonomik ve politik gelişmesinde belirleyici faktör Almanya oldu. Eski düşmanlık günlerini tarihin sayfalarına gömen Almanya, sanayisinin önemli bir bölümünü Polonya topraklarına kaydırdı. Almanya’nın tanınmış otomobil firmaları başta olmak üzere birçok Alman markası fabrikalarını Polonya’ya taşıdı. İş gücünün ucuz olduğu Polonya’nın 40 milyona yaklaşan nüfusuyla önemli bir pazar olması, Almanların bu tercihi yapmasında rol oynadı. Polonya Dışişleri Bakanı Radoslaw Sikorski, birkaç yıl önce “Almanya’nın gücünden ziyade pasif olmasından korkarız.” diyerek birliğin ekonomik lokomotifiyle girdikleri ticareti ve güvenlik işbirliğinden duydukları memnuniyeti dile getirmişti.
    <p>
     Almanya ve ABD’de Polonya büyükelçisi olarak görev yapan Janusz Reiter, Varşova-Berlin hattında yaşanan ‘bahar dönemi’nin en önemli sebeplerini; Macaristan, İspanya, kısmen de Fransa’nın eski gücünden uzaklaşması, Polonya’nın ekonomik olarak gelişmesi ve istikrarlı bir ülke olması şeklinde sıralıyor. Almanya, özellikle Angela Merkel döneminde Polonya’ya ayrı bir ilgi gösterdi. Reiter’e göre, Almanya geleceği için Polonya’ya yatırım yapıyor. Almanya, Avrupa’nın ekonomik gücü olma özelliğini kaybettiğinde dışarıdan güçlü bir desteğe ihtiyaç duyacak. Bu ülkenin Polonya olacağını iddia eden Reiter, ülkesinin şu an Fransa’nın birlik içinde oynadığı rolü oynamasının erken olduğunu ancak gelecekte bu teorinin pratiğe geçmesinin hayal olmadığını söylüyor. Reiter, Polonya’nın güvenlik politikasında ‘sinir ucunun’ Rusya olduğuna işaret ederek Polonya halkının tarihî geçmişten dolayı ‘işgal’ endişesini hâlâ taşıdığını söylüyor. Ukrayna’da yaşananlar elbette Polonya’yı endişelendiriyor.  NATO ve AB üyeliğini ‘güvenlik şemsiyesi’ olarak gören Polonya, her yıl ortalama millî gelirinin yüzde 2’sini silahlanmaya harcıyor. Bu da yaklaşık 8 milyar Euro’ya tekabül ediyor.
     <p>
      Eski Polonya Cumhurbaşkanı Aleksander Kwasniewski’nin ‘özel elçi’ olarak Kiev’e 40 kez gitmesi, geçtiğimiz hafta ABD, İngiltere ve AB temsilcilerinin katılmadığı Kiev’deki ‘dışişleri bakanları arabulucu’ toplantısında Fransa ve Almanya ile Polonya’nın temsil edilmesi bu ülkenin bölge ve AB içinde oynadığı rolün bir göstergesi olarak değerlendiriliyor. Polonya’nın AB için önemli bir konuma gelmesinde İngiltere’nin bıraktığı boşluk da önemli. İngiltere’de birlikten ayrılmanın ciddi ciddi tartışılması, doğal olarak bir boşluk oluşturdu. AB uzmanı İngiliz Roderick Parkes, birlik içinde İngiltere’nin eski etkisini kaybetmesinden dolayı Almanya ve Fransa’nın Polonya’yı ‘ana oyuncu’ olarak değerlendirmeye başladığını ifade ediyor.
      <p>
       Polonya, güçlü bir para birimi, dinamik bir iş gücü ve kendine güveni olan bir iç ve dış politika yürütüyor. ABD ile ilişkiler etkisini kaybetmesine karşılık, Avrupa’da güçlü bir aktör olarak ön plana çıkıyor. Bütün bunlar Polonya’nın artı hanesine yazılan gelişmeler. Madalyonun diğer yüzünde ise olumsuzluklar var. Avrupa Birliği’nin 6. büyük ekonomisi olmasına karşılık yüzde 14 düzeyinde seyreden işsizlik, Polonya’nın çözmesi gereken en önemli problem olarak görülüyor. İşsizliğin sebebi ise  geçen yıl yüzde 1,5 civarında seyreden büyüme hızı. Bu yıl büyümenin yüzde 4 olması, ekonomide iyiye doğru gidişin devam etmesi ve işsizliğin düşmesi bekleniyor.
       <p>
        Polonya ekonomisi, 2004’te Avrupa Birliği üyesi olduktan sonra yıllık yüzde 5-6 oranında bir büyüme gösterdi. 2008’de dünyayı etkisi altına alan ekonomik krizden dolayı büyüme oranında düşüş yaşandı. Ekonominin gelişmesinde yurtdışından gelen yatırımlar etkili oldu. Dış yatırımcılardan yıllık ortalama 11 milyar Euro geliyor. 2007-2013 arasında AB’den gelen 67 milyar Euro’luk ‘nakit’ yardım Polonya’nın ekonomik gelişmesine katkı sağlayan faktörler arasında bulunuyor. 2014-2020 arasında AB’den gelecek rakam ise 72 milyar Euro. Ekonomik gelişmenin etkisiyle şehirlerde yaşayan orta sınıfın gelirinde önemli artış yaşandı. 2009’da tüm AB ülkeleri büyümesi negatif olup ekonomik daralma yaşarken, birliğin yüzde 1,6’lık oranıyla pozitif büyüyen tek üyesi Polonya oldu. Ülkede kişi başına düşen yıllık gelir 10 bin Euro’yu geçmiş durumda.
        <p>
         Polonya’nın ekonomik gelişmesinde ‘gurbetçilerin’ katkısı da göz ardı edilemez. 2004’te AB üyesi olduktan sonra birlik içinde serbest dolaşım hakkı alan Polonyalılar, iş gücünün pahalı olduğu batı ülkelerine akın etti. Bazı ülkeler Polonya’nın yanı sıra birliğe 2004’te katılan doğu ülkelerine serbest dolaşım hakkında kısıtlamaya gitti. Batı ülkeleri, doğudan gelecek göç dalgasının önüne geçmek için, birlik üyesi olmalarına rağmen sınırlarını hemen doğulu ülkelere açmadı. Sınırlar kademeli olarak açılırken, 2008’den sonra bu ülke vatandaşları rahatça batı ülkelerine girme imkânı buldu. Kopenhag Üniversitesi İş Piyasası Araştırma Merkezi’nin (FAOS) Polonyalılar üzerinde yaptığı araştırmaya göre, Kopenhag’daki Polonyalıların yüzde 95’i lise veya yüksekokul mezunu. Ancak bu kişilerin yüzde 50’den fazlası temizlik işinde çalışıyor. Polonya’nın ekonomik olarak gelişmeye devam etmesiyle tersine göçün tekrar başlayacağı tahmin ediliyor. Benzer durumu Avrupa daha önce İtalya,  Portekiz ve İspanya göçmenlerinde yaşamıştı.
        </p>
       </p>
      </p>
     </p>
    </p>
   </p>
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/avrupa-nin-gizli-gucu-polonya_538214), [web.archive.org (arşiv bağlantısı)](http://web.archive.org/web/20160304073203/http://www.aksiyon.com.tr:80/dosyalar/avrupa-nin-gizli-gucu-polonya_538214)
