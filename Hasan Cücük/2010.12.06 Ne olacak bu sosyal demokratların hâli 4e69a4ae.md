# Ne olacak bu sosyal demokratların hâli?

*Hasan Cücük 2010.12.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Avrupa’da 10 yıl önce 11 ülkede sosyal demokrat partiler iktidarda bulunuyordu. Şu an ise sadece Yunanistan, İspanya, Portekiz ve Norveç sosyal demokratlar tarafından yönetiliyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Sosyal Demokrat Parti, 2001 seçimlerinden yenilgiyle çıkıp 8 yıllık iktidara ‘elveda’ derken, Başkan Poul Nyrup Rasmussen’e istifa etmek düşüyordu. Rasmussen sonrası koltuğa oturan Svend Auken ve Mogen Lykketoft beklenen oyu alamayınca, kuruluş tarihi 1871 olan partinin başına ilk kez bir bayan geçiyordu. 2005 yılında Sosyal Demokrat Parti başkanlığına seçilen Helle Thorning-Schmidt, partinin tabanıyla farklı bir profil çiziyordu. Kapitalizm karşısında ezilen işçilerin haklarını savunmak için kurulan Sosyal Demokrat Parti’nin başında, zengin sayılabilecek biri vardı. Parti yönetimi, tabandan çıkan sesleri ‘Seçmen profili değişti. İşçilik tarih oldu. Merkeze açılmak lazım.’ sözleriyle bastırdı. Partinin ilk kadın başkanı, ülkenin ilk kadın başbakanı olmak için girdiği ilk seçimde beklenen oyu alamamasına rağmen koltukta kalmaya devam etti.
    </p>
    <p class="MsoNormal">
     Danimarka’daki Sosyal Demokrat Parti’nin yolundan giden İsveç Sosyal Demokrat Parti de koltuğu 2006’da Mona Sahlin’e teslim etti. Sahlin, partinin ilk kadın başkanıydı. Ülkenin son 100 yılının 75’inde iktidarda olan Sosyal Demokrat Parti, 2006’da iktidarı sağ koalisyona bırakmıştı. Sahlin’le tekrar iktidar olmayı ümit eden Sosyal Demokrat Parti, eylülde yapılan genel seçimlerde son 100 yılın en kötü sonucunu alarak büyük bir hezimet yaşadı.
     <span>
     </span>
     ‘Seçimden yara almış biri partiyi ileri götüremez’ baskısına maruz kalan Sahlin, 14 Kasım’da yaptığı açıklamada Mart 2011’de yapılacak genel kongrede başkanlığı bırakacağını açıkladı. Partinin ilk kadın başkanı olarak tarihe geçen Sahlin, görevde en kısa kalan ve parti başkanlığı döneminde başbakanlık yapamayan isim olarak da tarihteki yerini almış oldu.
    </p>
    <p class="MsoNormal">
     Sosyal Demokratlar için Danimarka ve İsveç, sıradan ülkeler değil. Sosyal demokrat ideolojisinin çıkış yerleri arasında bulunan bu ülkeler, geliştirdikleri ‘İskandinavya Modeli’ ile Avrupa’nın diğer ülkelerindeki sosyal demokratlara ilham kaynağı oldu. Sosyal demokratlar, İsveç ve Danimarka’da iktidarı sağ partilere kaptırırken, sadece Norveç’te iktidarda.
    </p>
    <p class="MsoNormal">
     Avrupa’da 10 yıl önce 11 ülkede sosyal demokratlar iktidardaydı. Özellikle Tony Blair’in 1997’de 18 yıllık Muhafazakâr Parti iktidarına son vermesi, Avrupa sosyal demokratları için bir milat olmuştu. Blair, geliştirdiği ‘yeni sol’ kavramıyla kendi köklerinden kopmadan merkeze açılmayı başarmıştı. Yunanistan, İspanya, Portekiz ve Norveç, şu an sosyal demokratlarca yönetiliyor. Diğer ülkelerdeki seçimlerden sosyal demokratların hezimetle çıkması, bu partilerde özeleştiriye vesile oldu. Partilerin kuruluş felsefesi olan ‘kapitalist bir toplumda yaşıyoruz, işçi sınıfı eziliyor’ klişesi ciddi biçimde eleştirilmeye başladı. Fabrikaların kapandığı, işçi sınıfının tarihe karıştığı günümüz Avrupa’sında sosyal demokratların yapması gereken reformları sağ partiler yapınca, seçmen otomatik olarak soldan sağa kaymaya başladı. Bunda partilerin savunduğu değerlerin giderek birbirine benzemesi ve ideolojilerin çökmesi de önemli rol oynadı. Ekonomi, sağlık, eğitim ve yabancılar konusunda sağ ile sol arasında sadece küçük farklar olunca sosyal demokratlar için çöküş kaçınılmaz oldu. Yeni nesil için ‘dayanışma’, ‘özgürlük’, ‘işçi sınıfı’ gibi kavramlar bir anlam ifade etmeyince sosyal demokratların oy alması da zorlaştı.
    </p>
    <p class="MsoNormal">
     Solun önemli bir açmazı da lider sıkıntısı. 1970’lerde Willy Brandt, Anker Jörgensen, Olof Palme, Bülent Ecevit gibi efsane isimler çıkaran sosyal demokratlar, 2000’lerde lider sıkıntısı çekmeye başladı. Bir ara Tony Blair ve Gerhard Schröder’le lider sıkıntısını atlatan sol, bu isimlerin görevi bırakmasıyla sıradan isimlerle yoluna devam etmek zorunda kaldı.
    </p>
    <p class="MsoNormal">
     Danimarka Alborg Üniversitesi’nden Prof. Henning Jörgensen, Avrupa’da sadece birkaç ülkede halkın sosyal demokratları ‘ideolojik’ olarak desteklediğine dikkat çekerek “Sol kendini günümüze uyduramadığı için yenilmeye mahkûm.” diyor.
    </p>
    <p class="MsoNormal">
     Londra School of Economics’ten Prof. Rodney Barker de solun Soğuk Savaş’ın sona ermesiyle bir kimlik sorunuyla karşı karşıya kaldığına işaret ediyor: “Soğuk Savaş’ın bitmesi solun varlık nedeni olan ‘düşman kavramını’ ortadan kaldırdı. Eskiden ‘Bana düşmanını söyle, sana kim olduğunu söyleyeyim’ diyorduk. Bugün kavramlar birbirine karıştı. Sol kimlik sıkıntısını aşamadığı için iktidardan uzak kalmaya devam edecektir.”
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=59B1B2BB818A6BC04E9E118F949B3E4A?newsId=28111), [web.archive.org (arşiv bağlantısı)](http://web.archive.org/web/20120501160633/http://www.aksiyon.com.tr:80/aksiyon/newsDetail_getNewsById.action;jsessionid=59B1B2BB818A6BC04E9E118F949B3E4A?newsId=28111)
