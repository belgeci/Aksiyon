# İskandinavya’nın vizyoner devlet adamları

*Hasan Cücük 2010.10.18*

<font class="agenda2NewsSpot">
 İskandinav ülkeleri, yetiştirdikleri dünya çapındaki devlet adamlarıyla dikkat çekiyor. BM, NATO, Avrupa Konseyi ve Dünya Sağlık Örgütü gibi uluslararası kurumların zirvesinde İskandinavya’dan birilerini görmek pek sürpriz olmuyor.
</font>
<font class="newsDetail">
 <p>
  <p class="MsoNormal">
   Nüfus itibarıyla küçükler kategorisinde bulunan İskandinav ülkeleri, yetiştirdikleri dünya çapındaki devlet adamlarıyla dikkat çekiyor. Birleşmiş Milletler (BM), NATO, Avrupa Konseyi ve Dünya Sağlık Örgütü (DSÖ) gibi uluslararası kurumların zirvesinde İskandinavya’dan birilerini görmek pek sürpriz olmuyor. En son NATO’nun başına bir Danimarkalı, Avrupa Konseyi’ne ise bir Norveçli geçti.
  </p>
  <p class="MsoNormal">
   BM’nin ilk genel sekreteri: Trygve Halvdan Lie (Norveç)
  </p>
  <p class="MsoNormal">
  </p>
  <p class="MsoNormal">
   Dünyada barışı korumak için 24 Ekim 1945’te kurulan Birleşmiş Milletler’in (BM) ilk genel sekreteri olan Norveçli Trygve Halvdan Lie, 16 Haziran 1896’da doğdu. İşçi Partisi’nde siyaset yapan Lie, adalet ve ticaret bakanlıkları yaptı. Nazilerin Norveç’i işgal etmesiyle halkı işgale karşı örgütledi. İşgal yıllarında sürgünde kurulan Norveç hükümetinin dışişleri bakanlığını yapan Lie, 1946’da BM toplantısına Norveç delegasyonunun başkanı olarak katıldı. Büyük ülkeler arasında BM genel sekterliğine kimin seçileceği konusunda ihtilaf çıkınca, Lie ismi üzerinde anlaşıldı. 1 Şubat 1946’da ilk BM genel sekreteri olarak göreve başlayan Lie, İsrail ve Endonezya’nın kurulmasında aktif rol aldı. Sovyetler Birliği’nin BM bünyesine katılmasını sağlayan kişi olan Lie, Kore Savaşı’ndaki tutumundan dolayı yine Sovyetler’in tepkisini çeken isim oldu. 1952’de BM’nin daimi üyesi olan Sovyetler Birliği, Lie’nin görevini uzatmayacaklarını açıklayınca 10 Kasım 1952’de genel sekreterlik görevinden istifa etti. Lie, 72 yaşında (30 Aralık 1968) öldü.
  </p>
  <p class="MsoNormal">
  </p>
  <p class="MsoNormal">
   Öldükten sonra Nobel Barış Ödülü alan BM Genel Sekreteri: Dag Hammarskjöld (İsveç)
  </p>
  <p class="MsoNormal">
  </p>
  <p class="MsoNormal">
   Eski İsveç başbakanlarından Hjalmar Hammarskjöld’ün oğlu olan Dag Hammarskjöld, Uppsala ve Stockholm üniversitelerinde hukuk ve iktisat öğrenimi gördü. Maliye Bakanlığı’nda daimi müsteşar olarak devlet hizmetine girdi, daha sonra da İsveç Merkez Bankası Yönetim Kurulu başkanı oldu. Dışişleri Bakanlığı’nda diplomat olarak 1947’te görev yapmaya başlayan Dag Hammarskjöld, 1951’de BM Genel Kurulu’ndaki İsveç delegasyonunun başkan yardımcılığına, 1952’de de başkanlığına getirildi. Norveçli Trygve Halvdan Lie’nin BM genel sekreterliğinden istifa etmesinden 5 ay sonra, 10 Nisan 1953’te 5 yıl süreyle bu göreve seçildi. Eylül 1957’de yapılan seçimle 5 yıllık bir dönem için yeniden aynı göreve getirildi. Genel sekreterliğinin ilk yıllarında ağırlıklı olarak Ortadoğu’da İsrail ile Arap devletleri arasındaki savaş ve savaş tehlikesi konularıyla ilgilendi. Kongo’nun bağımsızlığını kazanmasından kısa bir süre sonra başlayan ve bütün ülkeyi saran karışıklıkları durdurmak amacıyla bölgeye BM’ye bağlı birlikler gönderdi. Sovyetler Birliği, Hammarskjöld’ün bu kararını şiddetle eleştirerek genel sekreterlikten istifa etmesini ve bu görevin Batılı, sosyalist ve tarafsız ülkelerin temsilcilerinden oluşan üç kişilik bir kurula devredilmesini istedi. Hammarskjöld, Kongo’dan ayrılarak bağımsızlığını ilan eden Katanga eyaletinin başkanı Moise Tshombe’yle ülkede barış sağlanması için görüşmelerde bulunmak üzere Kongo’ya giderken meydana gelen bir uçak kazasında hayatını kaybetti. Ölümünden kısa bir süre sonra, 1961’de, barışa katkılarından dolayı kendisine Nobel Barış Ödülü verildi.
  </p>
  <p class="MsoNormal">
  </p>
  <p class="MsoNormal">
   Rusya’yı Avrupa Konseyi’ne alan başkan: Daniel Tarschys (İsveç)
  </p>
  <p class="MsoNormal">
  </p>
  <p class="MsoNormal">
   Anne-babası İsveç üniversitelerinde ders veren Daniel Tarschys 1943 doğumlu. Akademik kariyeri ve politikayı birlikte devam ettirdi. Liberal Parti saflarında politik yaşamını sürdüren Tarschys, 1976-82 ve 1985-94 yılları arasında İsveç Meclisi’nde bulundu. 20 Haziran 1994’te Avrupa Konseyi genel sekreterliğine seçilen Daniel Tarschys’in en önemli icraatı, Rusya’nın Avrupa Konseyi’ne katılmasını sağlamak oldu. Rusya’nın konsey kriterlerini yerine getirmediği elentilerine “İçeri almak, dışarıda tutmaktan daha iyidir.” cevabını verdi. 1 Eylül 1999’da konsey genel sekreterlik görevinden ayrılarak akademik kariyerine döndü.
  </p>
  <p class="MsoNormal">
  </p>
  <p class="MsoNormal">
   Uluslararası kurumların başına geçmeyi nasıl başarıyorlar?
  </p>
  <p class="MsoNormal">
  </p>
  <p class="MsoNormal">
   <span>
   </span>
   Danimarka, İsveç ve Norveç, aynı ırktan gelmeleri sebebiyle, uzun yıllardır birlikte hareket ediyor. Rekabet sadece sporda yaşanırken, diğer alanlarda yakın işbirliği yapıyorlar. Bu ülkelere Finlandiya ve İzlanda’nın eklenmesiyle Avrupa’da güçlü bir lobi desteği sağlıyorlar birbirlerine. Avrupa’da Türkiye’ye lobi desteği verecek ülke sayısı ise oldukça az.
  </p>
  <p class="MsoNormal">
   <span>
   </span>
   Uluslararası bir görev için Almanya, İngiltere, İspanya, Fransa ve İtalya gibi Avrupa’nın liderliğine oynayan büyük ülkeler birbirleriyle mücadele ederken; dayanışma içindeki Danimarka, İsveç, Norveç ve Finlandiya’nın kendi devlet adamlarını çıkarmaları kolay oluyor.
  </p>
  <p class="MsoNormal">
   <span>
   </span>
   Sadece ülkelerinde yaşadıkları başarılarla yetinmiyorlar. Mesela başbakan olunca, bir sonraki hedef olarak kendilerine uluslararası bir görevi seçiyorlar. Uzun yıllar koltukta oturma yerine ülkelerinin adını duyuracak bir makam için başbakanlık koltuğundan feragat ediyorlar. Son örneğini NATO Genel Sekreterliği için görevi bırakan Anders Fogh Rasmussen’de yaşadık. Kasım 2011’e kadar Danimarka’yı yönetmek için vize alan Rasmussen, görevi Nisan 2009’da bıraktı. Bizde ise başbakanlar 6 kez gidip 7 kez gelmekle övünüyor. Parti liderleri, ölünceye kadar koltukta oturmak istiyor.
  </p>
  <p class="MsoNormal">
  </p>
  <p class="MsoNormal">
   Nobel ödüllü arabulucu: Martti Ahtisaari (Finlandiya)
  </p>
  <p class="MsoNormal">
  </p>
  <p class="MsoNormal">
   23 Haziran 1937’de, günümüzde Rusya sınırları içinde kalan Viipuri’de dünyaya geldi. Babası Oiva Ahtisaari astsubay olarak görev yapıyordu. Dedesi, Norveç’in güneyinden Finlandiya’ya göç etmiş. Aile, 1929’da Finlandiya vatandaşlığına geçme kararı aldı. Norveçli Adolfsen soyadını da 1935’te Ahtisaari olarak değiştirdi. Ahtisaari ailesi, baba Oiva’nın işleri nedeniyle 1952’de Norveç sınırındaki Oulu’ya yerleşti. Martti Ahtisaari askerlik hizmetini yüzbaşı rütbesiyle tamamladı. Oulu Eğitim Fakültesi’nde uzaktan eğitim dersleri aldı. 1965’te, Finlandiya Dışişleri Bakanlığı Uluslararası Kalkınma Yardımları departmanında diplomasi hayatına adım attı. 1973-1976’da Tanzanya büyükelçisi olarak görev yaptı. 1977’de BM genel sekreterinin Namibya özel temsilcisi oldu. Namibya’nın bağımsızlığını kazanmasında önemli rol oynadı. 1987’de BM genel sekreteri yardımcılığına getirildi. 1991’e kadar bu görevinde kaldı. Sonra Balkanlarda barışın sağlanması için çaba sarf etti. Eylül 1992-Nisan 1993’te Bosna-Hersek’te, eski Uluslararası Yugoslavya Konferansı’nın çalışma grubuna başkanlık etti. 1994’te 6 yıl için Finlandiya cumhurbaşkanı seçildi. Bu görevi sırasında da uluslararası alandaki faaliyetlerine aktif şekilde devam etti. 1999’da eski Rusya Başbakanı Viktor Çernomirdin ile birlikte, eski Yugoslavya Devlet Başkanı Slobodan Miloseviç’i Kosova’daki askerî operasyonları sona erdirmesi yönünde ikna etti. Cumhurbaşkanlığı döneminde uzlaşmazlıkları çözmeyi amaçlayan sivil toplum örgütü CMI’ı (Kriz Çözüm Girişimi) kurdu. Ocak 2005’te Endonezya hükümeti ile ayrılıkçı Özgür Açe Hareketi arasında arabuluculuk yaptı. 6 ay devam eden görüşmeler sonrası, 1976’dan beri çatışan taraflar barış anlaşması imzaladı. 2006’da Sırplar ve Kosovalı Arnavutlar arasında Kosova’nın nihai statüsünün belirlenmesi amacıyla yapılan görüşmelere BM özel temsilcisi sıfatıyla katıldı. Taraflar arasında uzlaşmanın mümkün görülmediği raporunu Mart 2007’de BM Güvenlik Konseyi’ne sundu; Kosova’ya BM denetiminde kontrollü bağımsızlık verilmesi önerisinde bulundu. Kosova, bir yıl sonra bağımsızlık ilan etti. Başta Kosova olmak üzere Avrupa, Afrika, Ortadoğu ve Uzakdoğu’da birçok sorunun çözümü sürecinde üstlendiği arabuluculuk görevinden ötürü 2008 Nobel Barış Ödülü’ne layık görüldü.
  </p>
  <p class="MsoNormal">
  </p>
  <p class="MsoNormal">
  </p>
  <p class="MsoNormal">
   Avrupa Birliği’nden NATO Genel Sekreterliği’ne: Anders Fogh Rasmussen (Danimarka)
  </p>
  <p class="MsoNormal">
  </p>
  <p class="MsoNormal">
   Çiftçi bir ailenin çocuğu olarak 1953’te dünyaya geldi. Politikaya çok genç yaşta ilgi duydu. Liberal Parti’nin gençlik kollarını kurarak ilk başkanlığını üstlendiğinde yıl 1970’ti ve henüz 17 yaşındaydı. 72’den 78’e kadar Arhus Üniversitesi’nde ekonomi tahsili gördü. 78, Rasmussen için dönüm noktası oldu; önce Anne-Mette ile hayatını birleştirdi, ardından girdiği seçimler onu Meclis’e taşıdı. 25 yaşındaydı ve ülkenin en genç milletvekiliydi. 1985’te Liberal Parti’nin genel başkan yardımcılığına yükseldi, iki yıl sonra da vergi bakanı sıfatıyla ilk kez kabinede yer aldı. 1990’da ekonomi bakanlığını ikinci bakanlığı olarak üstlendi. 1998’de Liberal Parti Başkanı Uffe Ellemann Jensen görevinden ayrılınca partinin başkanlığına seçildi. 2001’de ürettiği ‘değişim’ sloganı Rasmussen’i başkanlığa taşıdı. Ardından 2005 ve 2007’deki genel seçimleri alarak üst üste üç genel seçim kazanan tek lider olarak ülke tarihine geçti. 2002’de Danimarka’nın Avrupa Birliği dönem başkanlığını üstlenmesi Rasmussen’i dünya sahnesine taşıdı. Çünkü AB o günlerde 10 ülkeyle müzakere içindeydi. 2004’te Avrupa Komisyonu Başkanı Romano Prodi’nin süresi dolunca adı komisyon başkanlığı için geçti. 2005’te Jyllands Posten gazetesinin yayımladığı Peygamber Efendimiz’e (s.a.v) hakaret içeren karikatürlere ‘ifade özgürlüğü’ kapsamında değerlendirip sahip çıktı ve iki yıl boyunca kendisi ve ülkesinin imajını vuran bir sürece girdi. 2008’de NATO Genel Sekreterliği için kulis faaliyetleri yürüttüğü basına sızdı. 2009 başında genel sekreterlik yolunda Almanya, Fransa ve İngiltere gibi önemli üyelerin desteğini almasını bildi ve Nisan 2009’da koltuğa oturdu.
  </p>
  <p class="MsoNormal">
  </p>
  <p class="MsoNormal">
  </p>
  <p class="MsoNormal">
   İslamofobi’ye savaş açan Avrupa Konseyi Genel Sekreteri: Thorbjörn Jagland (Norveç)
  </p>
  <p class="MsoNormal">
  </p>
  <p class="MsoNormal">
   Jagland, Norveç’in yetiştirdiği en önemli siyaset adamlarından biri. 1975’te İşçi Partisi Gençlik Kolları’nda başlayan siyasi hayatında birçok başarılara imza atan deneyimli siyasetçi, dünyaca tanınan Norveçli politikacıların başında geliyor. Jagland, 1992-2002 yılları arası İşçi Partisi genel başkanlığı, 1996-1997’de başbakanlık, 2001-2002’de dışişleri bakanlığı, 2005-2009’da meclis başkanlığı gibi birçok önemli görevlerde bulundu. 1 Ekim 2009’da Avrupa Konseyi genel sekreterliğine 5 yıl süreyle seçilen Jagland, özellikle İslamofobi’ye karşı verdiği mücadele ile biliniyor. 2014’e kadar genel sekreterlik görevini sürdürecek olan Jagland, kurumun organizasyonel yapısında bazı değişiklikler yapacaklarını belirtiyor. Öncelikle Avrupa İnsan Hakları Mahkemesi’nin (AİHM) iş yükünü azaltacaklarını kaydeden Jagland, AB ile olan ilişkilerini gözden geçirip birçok konuda bu kurum ile işbirliği yapacaklarını dile getirdi.
  </p>
  <p class="MsoNormal">
  </p>
  <p class="MsoNormal">
  </p>
  <p class="MsoNormal">
   Norveç’in ilk kadın başbakanlığından DSÖ Genel Sekterliği’ne: Gro Harlem Brundtland (Norveç)
  </p>
  <p class="MsoNormal">
  </p>
  <p class="MsoNormal">
   Norveç Devlet Konseyi Üyesi Gudmund Harlem’in kızı olan Gro Harlem Brundtland, 1939’da doğdu. Oslo Üniversitesi’nde tıp eğitimini 1963’te tamamladıktan sonra mastırını ünlü ABD üniversitesi Harward’da yaptı. Politikaya İşçi Partisi saflarında başlayan Brundtland, 1974-79 arasında çevre bakanlığı yaptı. Tarihler Şubat 1981’i gösterdiğinde ise bir ilke imza atarak Norveç’in ilk kadın başbakanı oldu. Ancak bu görevi sadece aynı yılın ekim ayına kadar sürdü. 1986-89 ve 90-96 yıllarında yeniden başbakanlık koltuğuna oturan Brundtland, ülkesinin AB üyesi olması için büyük uğraş verdi. Yapılan referandumda AB üyeliğine halk ‘hayır’ deyince koltuğunu Jagland’a bıraktı. İç politikadan çekilen Brundtland, 1998’de Dünya Sağlık Örgütü (DSÖ) genel sekreterliğine seçildi. 2003’te Uzakdoğu’da ortaya çıkıp tüm dünyayı etkisi altına alan SARS virüsüne karşı başarılı mücadelesinden dolayı ‘dünyada yılın siyasi şahsiyeti’ ödülünü aldı. DSÖ genel sekreterliğinden 2003’ün sonunda ayrılan Brundtland, eşiyle birlikte Fransa’ya yerleşti.
  </p>
 </p>
</font>

Kaynak: [www.aksiyon.com.tr](http://aksiyon.com.tr/aksiyon/haber-27813-196-iskandinavyanin-vizyoner-devlet-adamlari.html), [web.archive.org (arşiv bağlantısı)](http://web.archive.org/web/20101025144800/http://aksiyon.com.tr/aksiyon/haber-27813-196-iskandinavyanin-vizyoner-devlet-adamlari.html)
