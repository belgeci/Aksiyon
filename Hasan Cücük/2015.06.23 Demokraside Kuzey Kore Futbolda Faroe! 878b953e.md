# Demokraside Kuzey Kore, Futbolda Faroe!

*Hasan Cücük 2015.06.23*

<div class="pNewsDetailMainContent" itemprop="articleBody">
 <p>
  Her alandaki gerileme futbola da yansıdı. 2018 Dünya Kupası elemelerinde Faroe Adaları’nın da yer aldığı 4. kategorideyiz.
 </p>
 <p>
  Son yıllarda demokrasi, basın özgürlüğü ve insan haklarında Kuzey Kore ile yarışıyoruz. Üç-beş yıl öncesine kadar ‘model ülke’ olan Türkiye, son dönemde olumlu hiçbir gelişmeyle yansımıyor dünya medyasına. Hemen her alandaki gerileme futbolumuza da sirayet etmiş durumda. Dünya ve Avrupa üçüncüsü unvanlı A Millî Takım, sürekli düşüş içerisinde. Euro 2004 ve 2006 Dünya Kupası elemelerine 1. kategoriden katılan Türkiye, üst üste gelen başarısızlıklardan sonra 4. kategoriye kadar düştü. Demokrasi, insan hakları ve basın özgürlüğünde Kuzey Kore ile aynı ligde olan ülkemiz, futbolda da Faroe Adaları ile aynı kategoride.
 </p>
 <p>
  Danimarka’ya bağlı özerk bir ülke olan Faroe Adaları’nın futbolda katettiği başarının altında tanıdık bir isim bulunuyor: 1991-92 sezonunda Trabzonspor formasını giyen Danimarka Millî Takımı’nın efsane defans oyuncusu Lars Olsen. 3,5 yıldır Faroe Adaları’nı çalıştıran Olsen’in oyuncuları Euro 2016 yolunda hem deplasmanda hem de kendi sahasında Euro 2004 şampiyonu Yunanistan’ı yenerek dikkatleri üzerine çekti. Bağımsız olmamasına rağmen ülkenin tarihî geçmişinden dolayı 1988’de FIFA üyesi olan ve uluslararası turnuvulara katılma şansını bulan Faroe Adaları, yakın zamana kadar hep averaj takımıydı. Elemelere 6. kategoriden katılan Lüksemburg, Liechtenstein, Malta, San Marino ve Andorra ile aynı kaderi paylaştı uzun yıllar. Lars Olsen’in gelmesiyle yeni bir kimliğe bürünen Faroe Adaları; Türkiye, Slovenya, İsrail, İrlanda Cumhuriyeti, Norveç, Bulgaristan, Karadağ ve Estonya’nın bulunduğu 4. kategoriye yükselme başarısı gösterdi.
 </p>
 <p>
  Telefonla ulaştığımız Olsen, Türkiye gibi bir futbol ülkesiyle aynı kategoride bulunmaktan dolayı hem mutlu hem de şaşkın olduğunu belirterek başlıyor duygularını anlatmaya: “Şaşkınım, çünkü bulunduğumuz kategorideki ülkelerin futbol geçmişi belli. Mutluyum, çünkü doğru yolda ilerlediğimiz ortaya çıktı.” Lars Olsen, espri yapmayı da ihmal etmiyor: “Türkiye bize rakip olmaktan kurtulduğu için sevinmeli!”
 </p>
 <p>
  İki maçta da Yunanistan’ı yenmelerinin ses getirmesinin doğal olduğunu belirten Olsen, “Grup eleme maçlarında ortaya başarılı bir performans koyduk. Artık rakiplerimiz bizi küçümsemiyor. Zaten aldığımız sonuçlar bunu ortaya koyuyor.” diyor. Olsen, başarısının karşılığı olarak kontratının 2020’ye kadar uzatıldığını söylüyor.
 </p>
 <p>
  <img alt="" src="http://web.archive.org/web/20150626104110im_/http://medya.aksiyon.com.tr//aksiyon/2015/06/23/569399.jpg "/>
  50 bin nüfuslu özerk Faroe Adaları’nda futbol federasyonu 1979’da kuruldu. 1988’de FIFA üyeliğinin kabul edilmesiyle eleme gruplarında yer alan küçük ülkede futbol amatör olarak oynanıyor. Yurtdışı tercihlerinde ilk sırada yarı bağlı oldukları Danimarka geliyor. Faroe Adaları’ndaki takımlarda top koşturanlar arasında takımın yıldız ismi 37 yaşındaki kaptan Frodi Benjaminsen öne çıkıyor. Hapishanede gardiyan olarak çalışan Benjaminsen için Lars Olsen, gülerek, “Günlük hayatta suçlularla mücadale ettiği için, sahada gol atıp suç işlemek isteyen rakip oyunculara fırsat vermiyor!” diyor.
 </p>
 <p>
  Faroe Adaları’nın yıldız ismi olarak FC Kopenhag formasını giyen 19 yaşındaki Brandur Olsen gösteriliyor. Lars Olsen, takıma genç isimleri monte ederek yeni kadro kurduğunu belirtiyor. Mütevazi kadrosuyla en iyisini yapmak için mücadele ettiklerinin altını çizen Lars Olsen, “Ancak futbolda başarı da başarısızlık da tesadüf değildir.” diyerek anlamlı bir gönderme yapıyor.
 </p>
 <p>
  Türkiye’nin Euro 2004 ve 2006 Dünya Kupası elemelerinde yer aldığı 1. kategoride, son yıllarda futbolda dev atılımlar yapan Belçika ve Galler gibi ülkeler bulunuyor artık. 2011’de FIFA Dünya Sıralaması’nda 62. olan Belçika, 4 yılda elde ettiği başarılarla 2. sıraya kadar yükseldi. Galler 22. sırada kendine yer bulurken, bir zamanların zirve ülkesi Türkiye istikrarlı bir düşüşle 57. sıraya kadar geriledi.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/demokraside-kuzey-kore-futbolda-faroe_551345), [web.archive.org (arşiv bağlantısı)](http://web.archive.org/web/20150626104110/http://www.aksiyon.com.tr:80/dosyalar/demokraside-kuzey-kore-futbolda-faroe_551345)
