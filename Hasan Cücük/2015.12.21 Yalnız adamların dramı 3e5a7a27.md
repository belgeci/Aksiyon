# Yalnız adamların dramı

*Hasan Cücük 2015.12.21*

<div class="pNewsDetailMainContent ctx_content" itemprop="articleBody">
 <p>
  Kaleciler, yeşil sahanın yalnız adamları. her oyuncu hata yapabilir ama onların böyle bir lüksü yok. Dünyanın en iyi kalecilerinin bile yaşadığı durumu en son tolga zengin ve günay güvenç’te gördük.
 </p>
 <p>
  Kaleci Tolga Zengin, geçen sezon İstanbul Olimpiyat Stadı’nda oynanan Beşiktaş-Brugge maçında hatalı goller yiyerek takımının UEFA Avrupa Ligi’ne veda etmesine sebep olmuştu. Maçtan sonra çok büyük üzüntü yaşamış, vedanın faturası ona kesilmişti. Tolga, benzer bir travmayı önceki perşembe günü Portekiz’de oynanan UEFA Avrupa Ligi’ndeki Sporting Lizbon maçında yaşadı. Beşiktaş’ın öne geçtiği maçta arka arkaya hatalı goller yiyerek Beşiktaş’ın gruptan çıkamamasına sebep oldu. Bu maçtan dört gün sonra Galatasaray ile oynanan derbide Beşiktaş’ın kalesinde bu kez Günay Güvenç vardı. Günay, maçın ikinci yarısında durum golsüz berabereyken çok büyük bir hata yaptı. Neredeyse orta sahaya kadar gelerek topu ayağıyla uzaklaştırmak istedi ancak ıskaladı. Sneijder bu hatayı affetmedi ve Galatasaray öne geçti. Beşiktaş iki dakika sonra Gomez ile beraberliği sağlasa da Günay’ın travma hâli devam ediyordu. Genç kaleci, ancak maç 2-1 Beşiktaş’ın galibiyetiyle bitince kendine gelebildi.
 </p>
 <p>
  Kaleciler, yeşil sahanın yalnız adamları. Her oyuncu hata yapabilir ama onların böyle bir lüksü yoktur. 89 dakika süper oynayıp son anda bir hata yaptıklarında, tuttukları değil, tutamadıkları kalır akıllarda. Dünyanın en iyi kalecilerinin bile yaşadığı durumu en son Tolga Zengin ve Günay Güvenç’te gördük. İşte, kurtardıkları yüzlerce şut unutulan ancak yedikleri birkaç hatalı gol yıllar sonra bile hafızalardan silinmeyen kalecilerden bir demet:
 </p>
 <p>
  FEVZİ TUNCAY: 1995-2002 arasında Beşiktaş kalesini korudu. Galatasaray, Çaykur Rizespor ve Denizlispor maçlarında yediği gollerle hafızalara kazındı. 1999-2000 sezonunun 29. haftasında Galatasaray’ı evinde konuk eden Beşiktaş, 30. dakikada Mehmet’le 1-0 öne geçti. 80. dakikada Halilagiç’in attığı geri pası sahanın azizliğine uğrayarak ıskalayan Fevzi, golü kalesinde gördü ve maç 1-1 bitti. Bu skorla birlikte Beşiktaş’ın şampiyonluk şansı neredeyse kalmadı. Fevzi’nin bu hatası uzun süre unutulmadı. 28 Ekim 2001’de Denizlispor karşısında yediği hatalı gollerle Beşiktaş maçta 2-0 yenik duruma düştü. Devre arasında İlhan Mansız, Fevzi’nin formasını isteyip içine giydi ve 62. dakikada attığı golden sonra formasını çıkarıp Fevzi’ye destek verdi. 89. dakikada bir hatalı gol daha yiyince bu maç Fevzi için sonun başlangıcı oldu. Bir hafta sonra Çaykur Rizespor ile oynanan maçta Beşiktaş 1-0 öndeyken, Fevzi bir hatalı gol daha yedi. Golden sonra kafasını direğe vurması hafızalarda tazeliğini korumaya devam ediyor.
 </p>
 <p>
  RÜŞTÜ REÇBER: Millî formayı en çok giyen isimlerden biri olan Rüştü, Fenerbahçe’de sayısız kurtarışlar yaptı. Fenerbahçe, UEFA Kupası’nda deplasmanda 0-0 berabere kaldığı MTK Budapeşte’yi 30 Eylül 1999’da Kadıköy’de konuk etti. Rüştü, 56. dakikada Kennesei’nin frikikten kullandığı yumuşak vuruşu ellerinin arasından kaçırırken maçı anlatan Ercan Taner “Yapma Rüştü ne olur!” diyordu. Maçı MTK Budapeşte 2-0 kazanıyor, Teknik Direktör Rıdvan Dilmen de görevinden istifa ediyordu.
 </p>
 <p>
  VOLKAN DEMİREL: Fenerbahçe kalesinin bir numarası Volkan’ın yediği hatalı gol deyince hemen akla Schalke 04 ile oynanan Şampiyonlar Ligi maçı gelir. Karşılaşma 2-2 devam ederken dakikalar 77’yi gösterdiğinde orta sahadan atılan uzun pasta öne çıkan Volkan, ceza alanı çizgisi üzerinde topu ıskalayınca Kevin Kuranyi meşin yuvarlağı boş kaleye gönderiyordu. Volkan’ın bu ıskası hâlâ hafızalarda.
 </p>
 <p>
  ROBERT ENKE: F.Bahçe tarihinin en kısa süre forma giyen yabancı oyuncusu Alman kaleci Robert Enke’nin sarı-lacivert günleri sadece 13 gün sürdü. 30 Temmuz 2003’te bir yıllığına kiralık anlaşan Alman kaleci, 10 Ağustos’taki ligin ilk maçında Kadıköy’de İstanbulspor karşısında kaleye geçti. 3-0 F.Bahçe’nin hezimetiyle biten maçın faturası Enke’ye kesilince 12 Ağustos’ta sözleşmesi feshedildi. Enke, bir süre sonra ülkesinde intihar etti.
 </p>
 <p>
  FERNANDO MUSLERA: Galatasaray’ın Uruguaylı file bekçisi Muslera, takımının başarısında önemli rol oynayan isimlerin başında geliyor. Geçen yıl kazanılan şampiyonlukta en büyük pay sahibi isim olarak yılın futbolcusu seçilmişti. 25 Şubat 2013’te Orduspor’u konuk eden Galatasaray, 2-0 geriye düştüğü maçı 4-2 kazanırken, Muslera’nın topu oyuna hızlı sokmak için yaptığı degajın takım arkadaşı Selçuk’un baldırına çarpıp gol olması skorun önüne geçiyordu.
 </p>
 <p>
  ROBERT GREEN: Queens Park Rangers kalecisi Robert Green, futbol tarihinin en ilginç gollerinden birini kalesinde gören isim oldu. Norwich atağında topu rahat bir şekilde kontrol eden Green, oyunu başlatmak için arkadaşlarının sahada yerini almasını bekliyordu. Elindeki topu ceza sahası içinde yere bırakan Green, rakip forvet David Jonhson’u unutunca tarihin en ilginç golünü kalesinde görüyordu. Yere bırakılan topu ustaca çalan Jonhson için topu ağlara bırakmak çok kolay oluyordu. Yine Green, 2010 Dünya Kupası’nda ABD’li Clint Dempseys’in ceza sahası dışından yaptığı yumuşak vuruşta topu elleri arasından kaçırıp kalesinde gol olarak görüyordu.
 </p>
 <p>
  PETER ENCKLEMAN: Aston Villa’nın Finlandiyalı kalecisi Peter Enckleman, taçtan gol yiyen kaleci olarak tarihe geçti. Birmingham karşısında Aston Villa 2-0 yenik durumdayken, takım arkadaşının kullandığı tacı ayağıyla kontrol etmek isterken Enckleman topu kalesinde gördü. Topa dokunmasa doğrudan kaleye giden atış gol değeri kazanmayacaktı.
 </p>
 <p>
  RENE HIGUITA:  Kolombiyalı file bekçisi Higuita, futbol tarihinin en sıra dışı kalecilerinden biriydi. Kalesine giden topu ters takla ile çıkarması unutulmaz kurtarışlar arasında yerini alırken, 1990 Dünya Kupası’nda Kamerun’un efsane ismi Roger Milla’dan yediği gol, en büyük hatası olarak tarihte yerini aldı. Kendi yarı alanının ortasına kadar çıkarak gelen topu karşılayan Kolombiyalı kaleci, takım arkadaşına pas verdi. Arkadaşının geri verdiği pası kontrol ederken üzerine gelen Milla’ya çalım atmak istedi ancak topu kaptırınca kupanın en ilginç gollerinden birini kalesinde gördü.
 </p>
 <p>
  FABIEN BARTHEZ: Fransa’nın yetiştirdiği en önemli kalecilerden biri olan Barthez, 2000-04 arasında formasını giydiği Manchester United’da yediği basit gollerle hafızalara kazındı. Özellikle Arsenal’den yediği iki hatalı golle takımının 3-1 kaybettiği maç unutulmazlar arasında yer aldı. Ancak Barthez, en kötü hatasını, kariyerinin son sezonu olan 2006-07’de Nantes formasıyla yaptı. Barthez, düşme potasında yer alan Nantes’in Sedan ile yaptığı kritik maçta büyük bir hata yaparak gol yedi. Taraftarları şaşkına çeviren bu golle Nantes, sahasında 1-0 mağlup olarak 44 yıl sonra ligden düşme üzüntüsü yaşadı.
 </p>
 <p>
  IKER CASILLAS: Aralıksız 16 yıl Real Madrid’in kalesini koruyan Casillas’ın son yılları sıkıntılı geçti. Klasına yakışmayacak goller yedi. 14 Eylül 2014’te Atletico Madrid’i konuk eden Real Madrid, 10. dakikada Tiago’nun ayağından yediği golle 1-0 yenik duruma düşüyordu. Golde Tiago’nun usta vuruşundan ziyade Casillas’ın topu elinden kaçırması rol oynuyordu. Real Madrid maçı 90 dakika sonunda 2-1 kaybederken, bu maçtan sonra Casillas önce kulübeye çekildi, ardından ise sezon sonunda Porto’ya gönderildi.
 </p>
 <p>
  ROMAN WEİDENFELLER: Borussia Dortmund kalecisini âdeta hayata küstüren golü, yaklaşık 50 metreden millî futbolcumuz Hakan Çalhanoğlu kaydetti. 23 Şubat 2014’te sahasında Dortmund’u konuk eden Hamburg, maçın 90. dakikasına 2-0 önde girerken, bu dakikada kazanılan serbest vuruş için topun başına Hakan geçti. Kaleye yaklaşık 50 metre uzaklıktaki vuruş için kaleci Weidenfeller baraj kurdurmazken, Hakan’ın usta vuruşundan ziyade bu mesafeden yenilen gol hafızalara kazındı. Almanya günlerce Weidenfeller’in yediği hatalı golü konuştu.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/yalniz-adamlarin-drami_553345), [web.archive.org (arşiv bağlantısı)](http://web.archive.org/web/20160120211255/http://www.aksiyon.com.tr/dosyalar/yalniz-adamlarin-drami_553345)
