# Kimlik kaybının panzehiri

*Hasan Cücük 2015.02.03*

<div class="pNewsDetailMainContent" itemprop="articleBody">
 <p>
  Avrupa’da yaşayan Türkler uzun yıllar döviz kaynağı, son yıllarda ise AKP için ‘oy deposu’ olarak görüldü. Devlet olarak eğitimini düşünmediğimiz bu insanların imdadına Hizmet Hareketi’ne yakın insanların açtığı okullar yetişti.
 </p>
 <p>
  Şubat 2008… Başbakan Recep Tayyip Erdoğan, mevkidaşı Angela Merkel’le Berlin’de Türk kökenli öğrencilerle bir araya geliyor. Erdoğan, Almanya’da bir Türk okulu açmak istediklerini dile getiriyor. Merkel, ‘Yeterli Almanca öğrenemezler’ gerekçesiyle okul fikrine sıcak bakmadığını ifade ediyor.
 </p>
 <p>
  Mart 2010… Almanya Başbakanı Angela Merkel, 4 yıl aradan sonra Türkiye’ye geliyor. Merkel’i ağırlamasına günler kala Die Zeit Gazetesi’ne konuşan Erdoğan, “İstanbul’da bir avuç Alman yokken Alman Lisesi kuruldu.” diyor, sayıları 3 milyonu aşan Türkiye kökenlinin olduğu Almanya’da mutlaka bir Türk lisesi açmak isteğinden bahsediyor. Hatta bunu bir adım daha ileri götürerek Türk üniversitesi açma hayalini de açıklıyor. Erdoğan-Merkel görüşmesinde ortaya çıkan tek somut gelişme, Türkiye’nin Almanya’da lise, Almanya’nın Türkiye’de üniversite açmasına yeşil ışık yakılması oluyor. Erdoğan’ın söz verdiği Türk lisesi 5 yıl geçmesine rağmen gerçeğe dönüşmezken; Almanya, 2013’te İstanbul’da Alman Üniversitesi’ni açtı.
 </p>
 <p>
  Bu hatırlatmayı, bugün cumhurbaşkanı olan Erdoğan’ın Etiyopya ziyaretinde Hizmet Hareketi’ne yakın eğitim kurumlarını kastedip “Bu okulları kapatın. Devlet olarak biz size okul açalım.” sözlerinden dolayı yaptık. Yaklaşık 5 milyon Türkiye kökenlinin yaşadığı Avrupa’da, Türkiye devletinin doğrudan veya dolaylı (kurduğu vakıflar aracılığıyla) açtığı okul bulunmuyor. Bırakın okul açmayı, Türklerin yoğun olarak yaşadığı Viyana, Londra, Kopenhag gibi başkentlerde ve Almanya’daki 14 konsolosluktan 8’inde, eğitim müşavirliği kadrosu boş. Almanya ile yapılan ikili anlaşmalar gereği bir kısmı Millî Eğitim Bakanlığı’ndan bir kısmı da Alman makamlarından atanan Türkçe öğretmeni sayısı 1500’lerden 600’lere kadar düştü. Ülkede hâlen temel eğitim sıralarında 750 bin civarında Türkiye kökenli öğrenci olduğu düşünüldüğünde tablo netleşiyor. Her öğrencinin bu dersleri istemesi durumunda öğretmen başına kabaca 1250 talebe düşüyor. Biraz da bu nedenle söz konusu öğrencilerden yalnızca yüzde 30’u Türkçeyi yazılı olarak öğreniyor. Yüzde 70’lik kesim ise ya hiç Türkçe eğitimi almıyor ya da anne babasından duyduğu birkaç yüz kelimeyle konuşuyor ana dilini.
 </p>
 <p>
  Türkiye, Avrupa’daki ‘gurbetçisine’ uzun yıllar sadece ‘döviz’ kaynağı olarak baktı. AKP, kurduğu Yurtdışı Türkler Başkanlığı aracılığıyla sorunlara çözüm bulmak için çalıştığı intibaı verirken, ilerleyen yıllarda bu kurumun Avrupa’da kuracağı ‘arka bahçesi’ Avrupa Türk Demokratlar Birliği (UETD) için ‘mayalık’ ettiği ortaya çıktı. Yurtdışında yaşayan Türklere bulundukları ülkede oy kullanma hakkının verilmesiyle, AKP için Avrupa’daki 2,5 milyon seçmen ‘oy deposu’ olarak görülmeye başladı. 5 milyona yakın Türkiye kökenlinin eğitim sorununa çözüm için kolları sıvayan ise yine Hizmet Hareketi’ne yakın kişilerin açtıkları eğitim kurumları oldu.
 </p>
 <p>
  Öncelikle bir noktanın altını çizip yazıya devam edelim; Avrupa’nın hiçbir ülkesinde Türk okulu bulunmuyor. Avrupa’da Türkiye kökenlilerin bulundukları ülkenin kanunlarına göre açtığı özel okullar var. Peki, bu okullar hem Türkiye hem bulundukları ülke hem de Türkiye kökenliler için ne anlam ifade ediyor? İşte yaptıkları katkıdan bazı başlıklar:
 </p>
 <p>
  Asimilasyonu engelliyor: Avrupa’da yaşayan Türklerin en büyük sorunu, Türkçeyi yeteri kadar bilmemek. Türkçe eğitimi almadığı için anne-babasından öğrendiği kelimelerin sayısı birkaç yüzü geçmeyen Türkler, bulunduğu ülkenin dilini ‘ana dili’ olarak öğrenip kendi değer ve kültürüne yabancılaşıp benliğinden ve kimliğinden uzaklaşıyor. Özel okullara tanınan müfredat ‘esnekliğinden’ dolayı bu okullarda Türkçe ana dili eğitimi veriliyor, ‘ana dili’nin unutulmasının, dolayısıyla asimilasyonun önüne geçiliyor. Bu okullarda dinî eğitim verilmiyor ancak müfredatta olan din dersinde İslam ve Müslümanlıkla ilgili bilgiler öğretiliyor. Diyanet İşleri’ne bağlı olarak faaliyet gösteren camilerde hafta sonları dinî eğitim veriliyor ancak yaşı 12-13’e gelenler kurslara uğramıyor. Bu kurslarda yeterli dinî bilgi öğrenenlerin oranı oldukça düşük.
 </p>
 <p>
  Entegrasyonu sağlıyor: Erdoğan, Avrupa’daki Türklerle her buluşmasında ‘bulunduğunuz ülkeye entegre olun’ diyor ama yine bu görevi bu okullar yerine getiriyor. Avrupa’da entegrasyon denince kastedilen, vatandaşlık bilinci, eğitim ve iş. Bu okullarda yetişenler, bulundukları ülkenin kanunlarına uyuyor, başarılı eğitim sonunda iş hayatına atılarak entegrasyon sorununa çözüm oluyorlar.
 </p>
 <p>
  Türklerin imajını değiştiriyor: Avrupa’ya ‘para kazanmak’ için gelen Türkler, uzun yıllar sadece işçi olarak kaldı. Bu okullar, Türklerin ‘işçi’ imajını değiştirdi. Avrupalılar, Türklerin eğitime de yatırım yapacağını gördü. Babaları ve dedeleri fabrika işçisi olanlar, üniversite eğitimi alıp saygın birer meslek sahibi oluyor. İşe yaramaz adam gözüyle bakılanlar, saygı duyulacak birer vatandaş oluyor.
 </p>
 <p>
  Kriminal suçlara engel: Avrupa’da Türkler arasında kriminal suç işleyenlerin oranı azımsanmayacak oranda. Eğitim hayatında başarılı olamayanlar veya ayrımcılığa tabi tutulduğuna inanan gençler, çetelerin ağına kolayca düşüyor. Bu okullarda rehberlik hizmetleriyle gençlerin suç şebekelerinin ağına düşmesi engelleniyor. Velilerin bu okulları tercih etmesindeki nedenlerden biri de suçtan uzak bir nesil yetiştirmesi.
 </p>
 <p>
  İki dillilik sorununu avantaja dönüştürüyor: Avrupa’da göçmenlerin eğitim problemi anlatılırken ‘iki dilli öğrenci’ tabiri kullanılır. Burada kasıt, ne geldiği ülkenin dilini ne de yaşadığı ülkenin dilini bilen öğrencidir. Devlet, bu öğrencilerin bulundukları ülkenin dilini yeterli öğrenmesi için ekstra kaynak ayırıp öğretmen istihdam ediyor. Bu okullar sayesinde Türkiye kökenli öğrenciler hem ana dillerini hem de bulundukları ülkenin dilini öğreniyor. Avrupa ülkelerine ait uluslararası şirketler Türkiye temsilciliğinde her iki dili de bilenleri istihdam ediyor. İki dilli olmak sorun olmaktan avantaja dönüşüyor. Bu gençler sayesinde Türkiye ile ilişkiler pozitif yönde gelişiyor.
 </p>
</div>


Kaynak: [www.aksiyon.com.tr](http://www.aksiyon.com.tr/turk-okullari/kimlik-kaybinin-panzehiri_541218), [web.archive.org (arşiv bağlantısı)](http://web.archive.org/web/20150728111819/http://www.aksiyon.com.tr/turk-okullari/kimlik-kaybinin-panzehiri_541218)
