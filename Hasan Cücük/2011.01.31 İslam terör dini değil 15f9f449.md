# “İslam, terör dini değil”

*Hasan Cücük 2011.01.31*

<font class="agenda2NewsSpot">
 “Avrupa’da İslam, İslamcılık ve İslamofobi” başlıklı bir rapor hazırlayan Danimarkalı parlamenter Mogens Jensen, Müslümanların düşman gibi gösterilmesine karşı çıkıyor.
</font>
<font class="newsDetail">
 <p>
  <p class="MsoNormal">
  </p>
  <p class="MsoNormal">
   Avrupa’da İslamofobi’nin varlığı her geçen gün daha net ortaya çıkarken; bu konuda ciddi çalışmalar yapan politikacıların sayısı da artıyor. İslamofobi ile mücadele edilmesi gerektiğini ileri sürenlerden biri de Sosyal Demokrat Parti milletvekili Mogens Jensen. Danimarkalı parlamenterin hazırladığı “Avrupa’da İslam, İslamcılık ve İslamofobi” raporu, Mevlüt Çavuşoğlu’nun başkanlığını yürüttüğü Avrupa Konseyi Parlamenter Meclisi’nde geçen haziranda kabul edilmişti. İslamofobi’nin bir problem olduğunu, mücadelenin eğitimden geçtiğini düşünen Jensen, fanatik Hıristiyanlar ve aşırı sağcıların olayı körüklediğini belirtiyor.
  </p>
  <p class="MsoNormal">
   -İslamofobi Avrupa’da ne kadar yaygın?
  </p>
  <p class="MsoNormal">
   İslamofobi’nin çıkış noktası oldukça çeşitli. Hıristiyan fanatikler ve varlık nedenini Müslüman karşıtlığı üzerine kuran sağ partiler, İslamofobi’nin ortaya çıkmasına sebep oluyor. İslamofobi’nin sosyal problemlerden kaynaklandığını söylemek bence çok basit bir izah tarzıdır. Benim araştırmalarıma göre, Avrupa’da bu kişi ve grupların sayısı az. Bu fanatikler, Avrupa’nın temel değeri olan farklı kültür ve inançtan insanların barış içinde yaşamasına karşı çıkıyor.
  </p>
  <p class="MsoNormal">
   -İslamofobi’nin varlığını nasıl anlarız?
  </p>
  <p class="MsoNormal">
   Bunun için resmî söyleme bakmak gerekiyor. Özellikle siyasilerin Müslümanlar ve İslam hakkındaki konuşmaları İslamofobi’nin varlığını net bir şekilde ortaya koyuyor. Bu kesimler, İslam’ı bir savaş dini olarak gösterirken, Müslümanları demokrasiyi ortadan kaldıracak kişiler olarak sunuyor. Ayrıca bazı ülkelerin parlamentolarından çıkan kanunlara da bakmak lazım. İslam’ın bir din olarak varlığını sürdürmesinin önüne geçilmeye çalışılıyor. Müslüman kadınların bir yaşam stili olan Burka’ya Belçika ve Fransa’da getirilmek istenen yasak ve İsviçre’de minarelerin referandumla yasaklanması, kişilerin dinî inançlarını yaşama özgürlüklerine vurulan bir darbedir. Bu kesinlikle Müslümanlar ve İslam’a karşı yapılmış bir harekettir, yani İslamofobi’dir.
  </p>
  <p class="MsoNormal">
   -İslamofobi’nin en büyük sorumlusu kimdir?
  </p>
  <p class="MsoNormal">
   Bir tarafta aşırı sağ politikacılar ve fanatik Hıristiyanlar var. Diğer tarafta Müslümanlar arasındaki fanatikler var. Bunlar, İslam’la demokrasinin bağdaşmayacağını iddia ediyor, hedeflerine silahlı mücadeleyle ulaşmayı istiyor. Avrupa’da sayıca az olsalar da maalesef bu kesimin sesi çok çıkıyor. İki tarafın da fanatikleri İslam ve Müslümanlar hakkında negatif bir hava oluşturuyor. Bence bizler bu iki tarafla da aktif mücadele etmeliyiz.
  </p>
  <p class="MsoNormal">
   -Medya nasıl bir rol oynuyor?
  </p>
  <p class="MsoNormal">
   Müslümanlar ve İslam’ı anlamada medya belirleyici bir rol oynuyor. Maalesef Danimarka ve diğer Avrupa ülkelerinde medya bu konuda başarılı bir sınav vermiyor. Medya, hayatı siyah-beyaz sunarak değişik renklere yer vermiyor. Müslümanlar ‘kötü konularda’ haber olunca, tüm Müslümanlar terörist, fanatik olarak algılanıyor. Azınlık fanatik grupların mesajları ‘daha çarpıcı’ olduğu için medyada daha geniş yer buluyor. Bunun çözümü eğitimden geçiyor. Danimarka ve Avrupa’da çok az insan İslam’ın nasıl bir din olduğunu biliyor. Bilgisizlikten dolayı, İslam kolayca ‘bir savaş ve terör’ dini olarak görülüyor, İslam rahatça kurban ediliyor. Eğitim sisteminin yeniden ele alınıp içinde yaşadığımız toplumdaki farklı inançların doğru anlatılması lazım. Biz bunu önerdiğimizde hemen “Siz din derslerinin artırılmasını istiyorsunuz.” diyorlar. Hayır, biz din dersi çok olsun demiyoruz, sadece ‘dinler hakkında doğru bilgiler verilsin’ istiyoruz. İkisi farklı şey. Sadece Avrupalılar değil, bugün birçok Müslüman da Hıristiyanlıkla ilgili yeterli bilgi sahibi değil.
  </p>
  <p class="MsoNormal">
   -İslamofobi ile nasıl mücadele edeceğiz?
  </p>
  <p class="MsoNormal">
   Eğitim ve bilgilendirme ile bu sorunun önüne geçeriz. Eğitim sistemi yeniden ele alınmalı. Bilgi, anlamanın yolunu açar. Bugün dünyadaki sorunlar, karşıdakini anlamamadan kaynaklanıyor. İnsan farklılıkları anlayınca daha hoşgörülü oluyor. Temel farklılıklar ortadan kalkıyor.
  </p>
  <p class="MsoNormal">
   -Bu konuda kimlere görev düşüyor?
  </p>
  <p class="MsoNormal">
   Başta biz politikacılara düşüyor. Tabii bu, İslam’a savaş açan partileri kapsamıyor. Bunun örneğini Danimarka’da yaşıyoruz. Danimarka Halk Partisi, İslam’ı düşman görerek ülke barışını tehdit ediyor. Toplumdaki rol modellerimiz olan başbakan, bakanlar, gazeteciler, sanatçılar ve eğitim sistemimizin temel taşı öğretmenlere büyük sorumluluk düşüyor. Bu isimler sorumluluk alarak İslam ve Müslümanların doğru anlaşılmasını sağlamalıdır.
  </p>
  <p class="MsoNormal">
   -İslamofobi’nin oluşmasında Müslümanların rolü nedir?
  </p>
  <p class="MsoNormal">
   Bu konuda Müslümanlara ciddi görevler düşüyor. İslam adına terör yaptıklarını söyleyen grupların karşısına çıkarak “Sizin yaptığınız İslam’la bağdaşmıyor!” demeli, seslerini tüm Avrupa’ya duyurmalılar. Bu kez Avrupalı, tüm Müslümanların ‘aşırı fanatik olmadığını’, bu kişilerin sayısının çok az olduğunu görüp yanlış anlama yolunu seçmeyecektir. Ilımlı Müslümanlar -ki bunların sayısı ezici çoğunlukta- toplum hayatına aktif katılmalı. Müslümanlar toplumun bir parçası olarak sanat, siyaset ve dernek hayatında olduğunda Avrupalı İslam’ı doğru anlayacaktır. Elbette tüm azınlıklar kendilerini güvende hissetmek için belirli yerlerde toplanır. Ama kendi değerlerini, kapıları topluma kapatmadan korumaları gerekir.
  </p>
  <p class="MsoNormal">
   -İslam, Avrupa için bir tehlike midir?
  </p>
  <p class="MsoNormal">
   Kesinlikle değil. Hıristiyanlık veya diğer dinler ne kadar tehlikeliyse İslam da o kadar tehlikelidir. Küçük bir azınlık, hedeflerine varmak için İslam’ı siyasi araç olarak kullanınca bir korku oluşuyor. Daha önce de belirttim, bunlar çok azınlık bir grup. İslam, yüz yıllardır Avrupa’da varlığını devam ettirmiş ve ettirmeye devam edecektir. Ancak son 40 yıldaki yoğun Müslüman göçü, İslam hakkında hem yanlış anlamaları beraberinde getirdi hem de Müslümanların hatalı hareketleri yanlış bir İslam imajını oluşturdu.
  </p>
  <p class="MsoNormal">
   -İslamofobi, Müslümanların günlük yaşamını nasıl etkiliyor?
  </p>
  <p class="MsoNormal">
   Basın ve politikacıların sürekli olarak Müslümanları hedef tahtasına koyması, âdeta her Müslüman’ın ‘bana işaret ediyorlar’ anlayışına bürünmesine sebep oluyor. Her gün ‘Müslümanlar kötüdür, Müslümanlar teröristtir’ sözlerini duyan insanlar ister istemez kendi kabuğuna çekiliyor. Gençler ise iş piyasasına giremiyor, eğitimini yarım bırakıyor; kendini rahatça ifade etmek ve kimliğini bulmak için çeteler oluşturuyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28565-%E2%80%9Cislam-teror-dini-degil%E2%80%9D.html), [web.archive.org (arşiv bağlantısı)](http://web.archive.org/web/20110228132506/http://www.aksiyon.com.tr:80/aksiyon/haber-28565-%E2%80%9Cislam-teror-dini-degil%E2%80%9D.html)
