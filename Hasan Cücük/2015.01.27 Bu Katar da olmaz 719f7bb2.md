# Bu Katar da olmaz

*Hasan Cücük 2015.01.27*

<div class="pNewsDetailMainContent" itemprop="articleBody">
 <p>
  2022 Dünya Kupası’nın ev sahibi Katar’da hazırlıklar devam ederken, karın tokluğuna çalıştırılan işçilerin durumu uzun süredir uluslararası kamuoyunu meşgul ediyor.
 </p>
 <p>
  Ocak 2011’de Bhupendra Malla Thakuri, bankadan aldığı bin dolarlık krediyle ‘daha iyi bir hayat için’ Katar’ın yolunu tuttu. İşvereni ile yaptığı anlaşma gereği aylık 350 dolar alacaktı. Ancak 4 ay boyunca bir dolar bile almadan ‘karın tokluğuna’ çalıştı. Parasını alacağı günün geleceği ümidiyle çalışırken geçirdiği kazayla bacağında onlarca kırık oluştu. 3 ay hastanede kalan Thakuri, tam 7 ameliyat geçirdi. Taburcu olduğunda işvereni, ‘Katar kanunlarının verdiği’ yetkiyle, sınır dışı edilmesini istedi. Parasını alamadığı gibi sakat kalan Thakuri, Katar’da görülmeyen bir hukuk mücadelesi başlattı. Davası tüm dünyanın ilgisini çekerken aldığı tazminatla ülkesi Nepal’e geri döndü. Thakuri’nin yaşadıklarının benzerini, hatta daha kötüsünü bugün Katar’da binlerce kişi yaşıyor.
 </p>
 <p>
  2022 Dünya Kupası’nın ev sahibi ilan edilir edilmez doğalgaz ve petrol zengini bu ülke ‘rüya gibi’ bir organizasyon için hazırlıklara başladı. Katar, bir ay sürecek futbol şöleni için tam 200 milyarlık bütçe ayırmıştı. Yapılacak statlar âdeta birer teknoloji harikası olacaktı. Toplam nüfusu 2 milyon olan ülkede ‘safkan’ Katarlı sayısı sadece 250 binken, ülkede tüm işleri ‘göçmenler’ yapıyordu. Stat inşaatlarında doğal olarak çalışanlar ‘göçmen işçiler’ oluyordu.
 </p>
 <p>
  Katar’da çalışan göçmen işçiler 3 sınıfa ayrılıyor. En alt sınıfı Nepal ve Sri Lanka’dan gelenler, orta sınıfı Pakistanlılar ve Hintliler, üst sınıfı da diğer Arap ülkelerinden gelenler oluşturuyor. Statlarda çalışan işçilerin büyük bölümü Nepal ve Sri Lankalılardan oluşuyor. Bunun sebebi, ‘en az ücretle’ ve günlük 14-16 saat arasında çalışmayı kabul etmeleri. Dünyanın en zengin ülkelerinden Katar’da göçmen işçilerin aylık maaşı 350 dolar olmasına karşılık, çoğu bunun yarısına yakınını ancak alıyor. Devasa statlar ve binalar, ‘modern köle’ olan bu insanların alın teriyle yükseliyor.
  <br/>
  Göçmen işçilerin hayatı, şantiye ile uyudukları barakalar arasında geçiyor. Katarlıların yaşadığı bölgeye girişleri yasak. Mesai bitiminde otobüslerle başkent Doha’nın dışında kurulmuş baraka evler bölgesine taşınıyorlar. Doha’nın şaşaalı yaşantısının tersine bu baraka evlerde göçmen işçiler iptidai şartlarda kalıyor. Katar, ülkesinin bu karanlık yüzünü dışarıya yansıtacak gazetecilerin şantiye ve baraka evler bölgesine girmesine yasak getirirken, gazeteciyle konuşmak sınır dışı biletini almak anlamına geliyor. Tatil günlerinin vazgeçilmez eğlencesi ise toprak sahalarda oynadıkları futbol oluyor.
 </p>
 <p>
  Haftanın 6 günü çalışan göçmenlerin Katar’daki varlığı işverenin iki dudağı arasında. ‘Kabala’ adı verilen uygulamayla işveren, çalışması için ülkeye getirdiği göçmenin pasaportuna girişte el koyuyor. İşveren ‘istemediği işçiyi’ gönderme yetkisine sahip ve işçilerin Katar kanunlarına göre hiçbir hakkı yok. Pasaportları işveren tarafından alıkonduğu için işçilerin örgütlenmesinin önüne de geçilmiş oluyor. Katar için göçmen işçiler âdeta yok sayılıyor. Bundan dolayı şantiyelerde ölen veya yaralananların kaydı tutulmuyor.
 </p>
 <p>
  2022’de Dünya Kupası’na ev sahipliği yapacak statların inşaatında şu ana kadar en az bin kişinin hayatını kaybettiği belirtiliyor. Rakamın net olmamasının sebebi Katar’ın uyguladığı ‘karartma’. Uluslararası Af Örgütü ve Uluslararası İşçi Sendikaları Konfederasyonu, kupaya kadar ölenlerin 4 bini rahatlıkla aşacağını ileri sürüyor. FIFA, ITUC ve insan hakları örgütlerinin baskılarından sonra ‘kupanın imajını’ düşünerek devreye girerken; Katar, geçen mayısta, eleştirilen ‘kabala’ sisteminin değiştirileceği sözünü verdi. Ancak aradan geçen 6 aya rağmen en küçük bir adım atılmadı. Katar’da iş gücünün yüzde 94’ünü oluşturan 1,2 milyon göçmen işçi, ‘insanca bir çalışma sisteminin’ gerçekleşeceği hayalini beklerken, ITUC bu konuda oldukça karamsar.  ITUC Genel Sekreteri Sharan Burrows, “Modern kölelik Katar’da devam ediyor. Verilen sözlere rağmen değişen hiçbir şey yok. Korkarım olmayacak da.” diyor.
 </p>
 <p>
  2022’de dünya muhteşem bir organizasyonu izlerken, uzaklarda birileri de kaybettikleri yakınlarının acısını yeniden hatırlayacak. Kaç kişinin öldüğünü tam olarak bilemeyeceğiz ama futbolun cazibesiyle, ölenleri kısa sürede unutacağız.
 </p>
</div>


Kaynak: [www.aksiyon.com.tr](http://www.aksiyon.com.tr:80/yasam/bu-katar-da-olmaz_541171), [web.archive.org (arşiv bağlantısı)](http://web.archive.org/web/20150413053705/http://www.aksiyon.com.tr:80/yasam/bu-katar-da-olmaz_541171)
