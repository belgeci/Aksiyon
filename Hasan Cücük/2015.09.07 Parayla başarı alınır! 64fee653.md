# Parayla başarı alınır!

*Hasan Cücük 2015.09.07*

<div class="pNewsDetailMainContent ctx_content" itemprop="articleBody">
 <blockquote>
  <p>
   Mourinho, Ancelotti, Pellegrini, Guardiola ve Simeone gibi son döneme damgasını vuran isimlerin başarısında, teknik adamlık kapasiteleri kadar, yaptırdıkları transferler de önemli rol oynuyor.
  </p>
 </blockquote>
 <p>
  Jose Mourinho, Carlo Ancelotti, Manuel Pellegrini, Sir Alex Ferguson, Arsene Wenger, Josep Guardiola, Diego Simone ve Jürgen Klopp, yeşil sahalarda son döneme damgasını vuran teknik adamların başında geliyor. Bu isimlerin başarısında, teknik adamlık kapasiteleri kadar, yaptırdıkları transferler de önemli rol oynuyor. Biz de 2004’ten bugüne ünlü teknik adamların transfer harcamalarına mercek tuttuk. Transfer şampiyonu kim, para başarı getirdi mi, her bir başarının parasal değeri ne kadar araştırdık. Ortaya ilginç sonuçlar çıktı.
 </p>
 <p>
  Chelsea, Inter ve Real Madrid’in ardından tekrar Chelsea’yi çalıştıran Jose Mourinho, ‘bonkör patronlarına’ transfer sezonlarında en çok para harcatan isim. Patronlarının cebinden 1 milyar Euro’dan fazla parayı transfere yatıran Mourinho, Chelsea’de 3, Inter’de 2 ve Real Madrid’de 1 şampiyonluk yaşadı, Inter ile 2010’da Şampiyonlar Ligi’ni kazandı.
 </p>
 <p>
  Mourinho’nun izinden giden bir başka isim Carlo Ancelotti. İtalyan teknik adam, özellikle Real Madrid, Chelsea ve Paris Saint Germain’deyken transfer sezonunda cömert davrandı. 891 milyon Euro harcayan Ancelotti, bunun karşılığında 3 lig, 3 Şampiyonlar Ligi şampiyonluğu yaşadı.
 </p>
 <p>
  Villarreal, Malaga, Real Madrid ve Chelsea’de 797 milyon Euro’luk transfere imza atan Arjantinli teknik adam Manuel Pellegrini’nin ise tek başarısı Manchester City ile yaşadığı şampiyonluk oldu. Pellegrini, harcattığı para ile başarısı karşılaştırıldığında futbol tarihinin en pahalı teknik adamı.
 </p>
 <p>
  2013-14’te Galatasaray’ı çalıştıran Roberto Mancini’nin de ilginç bir istatistiği var. 2005-2008 arasında Inter’le 3 yıl üst üste Serie A şampiyonluğu yaşayan Mancini’nin bu başarısının altında Juventus’un şikeden dolayı lig düşürülmesi yatıyor. 4 yıllık Manchester City döneminde 1 şampiyonluk kazanan Mancini, 754 milyon Euro’luk transfere imza attı.
 </p>
 <p>
  Teknik adamlık kariyerine 2013’te son noktayı koyan Manchester United’ın efsanevi teknik adamı Alex Ferguson, 2004-2013 arasında 459 milyon Euro’luk transfer yaparken, karşılığında 5 lig ve 1 Şampiyonlar Ligi sevinci yaşadı.
 </p>
 <p>
  Josep Guardiola’yı teknik adam olarak 2008’den itibaren Barcelona’yı çalıştırmaya başlayınca tanıdık. Katalan ekibinde 4 yılda 3 La Liga, 2 Şampiyonlar Ligi kupası kaldıran Guardiola, son 2 yıldır çalıştırdığı Bayern Münih’le 2 şampiyonluk yaşadı. Toplamda 541 milyon Euro’luk transfere imza atan Guardiola, harcattığı parayı başarıya dönüştürmede ilk sırada yer alıyor.
 </p>
 <p>
  1996’dan bu yana Arsenal’i çalıştıran Arsene Wenger, 2004’ten bugüne 483 milyon Euro’luk transfer yaptırırken hiç şampiyonluk yaşamadı. Hollandalı ünlü teknik adam Louis van Gaal, sadece 3,6 milyon Euro’luk transfer yaptırdığı 2008-09 sezonunda AZ Alkmaar’ı lig şampiyonu yaparak dikkatleri üzerine çekmişti. 2 yıl çalıştırdığı Bayern Münih’i 1 kez şampiyon yapan Louis Van Gaal, 2014’ten itibaren çalıştırdığı Manchester United’da henüz bir başarıya imza atamazken; toplamda 478 milyon Euro’luk transfer yaptırdı.
 </p>
 <p>
  Atletico Madrid’i uzun bir aradan sonra şampiyon yapan Diego Simeone ise transfer dönemlerinde toplamda 391 milyon Euro’luk harcama yaptı. Borussia Dortmund efsanesinin mimarı Jürgen Klopp, 193 milyon Euro’luk transfer yaparken 2 kez Bundesliga şampiyonluk kupasını kaldırdı, bir kez de Şampiyonlar Ligi’nde final oynadı.
 </p>
</div>


Kaynak: [www.aksiyon.com.tr](http://www.aksiyon.com.tr:80/spor/parayla-basari-alinir_552162), [web.archive.org (arşiv bağlantısı)](http://web.archive.org/web/20151029131502/http://www.aksiyon.com.tr:80/spor/parayla-basari-alinir_552162)
