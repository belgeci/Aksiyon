# Türkiye’de milliyetçiliği Avrupa Birliği kışkırtıyor!

*Hasan Cücük 2005.06.13*

<div>
 <p>
  <font>
   KOPENHAG - Üç yıl Türkiye’de siyasi müsteşar olarak çalışan Danimarkalı diplomat Jesper moller Sorensen, “Siyasi gerçekleri görmek lazım. AB sürecinde Türkiye diğer ülkelerden farklı bir muamele görecek. Doğrudur demiyorum ama bu bir politikadır.” diyor.
   <br/>
   <br/>
   Türkiye’de son dönemlerde yükselen milliyetçi dalgadan AB’yi sorumlu tutmak, bir Avrupalıdan fazla duymaya alışık olduğumuz bir yorum olmasa da, Danimarka Dışişleri Bakanlığı Güvenlik ve Savunma Politikaları Bölümünde görevli diplomat Jesper Moller Sorensen, aynen böyle düşünüyor. Üç yıl Türkiye büyükelçiliğinde siyasi müsteşar olarak çalışan genç diplomat, karış karış dolaştığını söylediği Türkiye’yi çok seviyor ve derdini anlatabilecek seviyede Türkçe biliyor. Türkiye izlenimlerini, ‘Türkiye AB’nin İğne Deliğinde’ isimli bir kitapta toplayan Sorensen, AB’nin Türkiye’yi yakından izlemesinin ülkedeki reform sürecine büyük katkı yaptığını ancak bu denetimin artık sınırları zorlamaya başladığını düşünüyor. Daha fazla baskı yapmanın Türkiye’deki AB karşıtlarının işine geldiği ve milliyetçi dalgayı körüklediği tespitini yapıyor. Türkiye’deki görev süresini çok yoğun yaşayan ve neredeyse bütün ülkeyi dolaşan Danimarkalı diplomat, biriken notlarını, gözlem ve yorumlarını bir kitapta toplayarak, “Türkiye’yi bilmeden tartışıyorlar” dediği kendi ülkesinde yayımlamış. Gitmeden önce kafasında şekillenen ülke ile yaşadığı Türkiye’nin çok farklı olduğunu da belirten Sorensen, “Danimarkalılar ve Avrupalılar Türkiye izlenimlerini buradaki Türklerden ediniyor ve bu da ister istemez negatif bir imaj oluyor. Çünkü burada maalesef 20- 30 yıl öncesinin Türkiyesi yaşanıyor.” diyor. Kısa süre sonra Danimarka’nın Washington Büyükelçiliği’ndeki yeni görevine başlayacak olan Sorensen ile Kopenhag’daki evinde görüştük…
   <br>
    <br>
     - Türkiye’deki üç yıllık görev sürenizin sonunda, ‘Türkiye AB’nin İğne Deliğinde’ başlıklı bir kitabınız yayımlandı. Bu kitabı yazmaya sizi neler sevk etti?
     <br>
      <br>
       Bunda görev süremin çok yoğun geçmesi etkili oldu. Türkiye’nin sorunları ile o kadar çok meşgul oldum ki, ayrılmak zor geldi diyebilirim. Bildiğiniz gibi Avrupa’da sürekli Türkiye tartışması yaşanıyor. Danimarka’da bile Türkiye’nin tam üyeliği en hassas tartışma konularından biri oldu. Tartışma, siyahla beyaz arasında gidiyor; karşı olanlar ve destekleyenler olarak ikiye ayrılmıştı insanlar ama Danimarkalılar Türkiye’yi tanımadan bu tartışmayı yapıyor. Ben ülkeme dönünce üniversitede öğretim üyeliği için teklif aldım. Kopenhag Üniversitesi Siyasal Bilgiler Fakültesi’nde Türkiye’yi anlatmamı istediler. Çünkü Türkiye bu kadar bilinmeyen bir ülke burada. Sadece halk için değil, akademik dünya için de bir muamma. Osmanlı dönemini sadece kitaplardan biliyorum ama Türkiye’nin özellikle son dönemini, modern Türkiye dönemini çok iyi bildiğimi söyleyebilirim. Türkiye’deki güncel tartışmaları, askerin rolünü, partilerin durumunu ve reform sürecini iyi biliyorum. Üniversitenin teklifini de sırf modern Türkiye’yi doğru anlatabilmek için kabul ettim.
       <br>
        <br>
         - Türkiye’yi neden anlayamıyorlar? Halk bir yana akademik çevreler de bu bilgi eksikliğinin farkında değil mi?
         <br/>
         <br/>
         Ben bugünkü Türkiye’nin sorunlarını ortaya koymak için cumhuriyetin kuruluşuna kadar gitmek gerektiğine inanıyorum. O dönemki şartlar bilinirse bugünkü sorunların sebepleri daha iyi anlaşılabilir. Kuruluş dönemini iyi bilmeden bugünkü Türkiye’yi anlamak çok zor. Kürt sorununu anlamak için Lozan’dan başlayarak olaya bakmak lazım. Farklı etnik grupların neden entegre olamadıklarını anlamak için bu işin kökenlerine inmek lazım. Ben burada en azından Türkiye hakkındaki doğru bilgileri veriyorum insanlara. Bu kitabı bir tartışma kitabı olarak ve tamamen objektif kalarak yazdım. Eleştirilerimiz de oldu Türkiye’ye ama sonuçta şunu söyledik. Eğer Türkiye bu reform sürecini devam ettirirse, AB’nin bir parçası olmalıdır. Bana göre aşırı Kemalistler fikirlerini tekrar gözden geçirmek zorunda ki Türkiye yol alabilsin. Kitabımızda özellikle Türkiye’nin önünü kesen laikçi tutumları eleştirdik.
         <br/>
         <br/>
         - Avrupa’da ve ülkenizde Türkiye’nin üyeliğine karşı çıkanların gerekçeleri neler?
         <br/>
         <br/>
         Ciddi bir bilgi eksikliği ve Türkiye ile ilgili yanlış bir resim var Avrupa’da. Avrupalıların endişelerinden bazılarını da paylaşıyorum şahsen. Mesela kısa süre önce AB 10 ülke ile genişledi. Bu genişleme çok büyük oldu ve AB’ye ciddi problemler getirdi. Türkiye’nin üyeliği ise bu on ülkeye bedel olacak. Çünkü ülkeniz neredeyse yeni katılan on ülkeye eşit büyüklükte. AB bunun için hazır değil, önümüzdeki 8- 10 senede böyle bir genişleme dalgasına hazır görmüyorum ve bazı endişelere hak veriyorum. İslam kültürü üzerine bazı endişeler var. Bu endişeleri de anlıyorum ama şahsi olarak ben İslam fobisine sahip değilim. Ortak bir Avrupa kimliği yok. Hangi Avrupa kimliği? Danimarka kültürü, Yunan kültürü, İspanyol kültürü, İngiliz, Romen hepsi var burada. Bunların hepsi Avrupa’yı temsil ediyor. Bundan dolayı, bu çeşitlilikten dolayı Türkiye kültürel olarak farklı demek anlamını yitiriyor.
         <br/>
         <br/>
         - Türkiye dışındaki bütün üyeler Hıristiyan. Ortak bir dinî kimlik  de yok mu?
         <br/>
         <br/>
         Hıristiyanlık dediğiniz tek bir olay değil ki! Ortodoks, Protestan ve Katolikler var. Avrupa’da 20 milyon Müslüman yaşıyor ve bu birçok ülkenin toplam nüfusundan fazla. Bosna-Hersek Müslüman ve AB’ye kesin olarak girecek. ‘AB üyeleri Hıristiyan’dır, sadece Türkiye farklıdır’ demenin hiçbir anlamı yok. Bu görüşleri saçma buluyorum.
         <br/>
         <br/>
         - Avrupa’da esen rüzgarlar iktidarların yakında Hıristiyan Demokratlar’a geçeceğini gösteriyor. Bu Türkiye’nin durumunu nasıl etkiler?
         <br/>
         <br/>
         Almanya’da Hıristiyan Demokratlar iktidara gelirse Türkiye’nin işi biraz zorlaşacak. Buna rağmen süreç kesilmeyecek. Alman Hıristiyan Demokratları imtiyazlı ortaklığı hedefleyen bir müzakere süreci planlıyor. Süreç devam eder ama hedef tam üyelik olmaz. Her halükarda Türkiye için müzakere süreci çok zor geçecek. Birçok problem çıkacak. Bu aralar Türkiye de bazı hatalar yapıyor. Türkiye çok büyük bir ülke olduğu için kendisine güveni var. Kimse bana karışamaz düşüncesinde ama bu AB normlarına uymuyor. Türkiye’nin bu kadar büyük ve güçlü olması aslında bir yandan da işini zorlaştırıyor. Bana burada bir TV programında ‘Kadın döven bir ülke ile AB nasıl bir müzakere süreci başlatır?’ diye sordular. Ben biliyorum Türkler aynı durumun burada olmasından ve bunun mesele yapılmamasından dert yanıyor. Burada önemli olan şu, Türkiye’ye zarar verecek bu gibi olaylar bundan sonra daha da fazla olacaktır. Türkiye bunlara hazırlıklı olmalı.
         <br/>
         <br/>
         - Türkiye’de sorun şu aslında. İnsanlar kadın dövülmesine AB tepki göstermesin demiyor. Benzer tepkiyi aynı işi yapan mesela İtalyan ve Fransız polisine de göstersinler düşüncesi var. Sizce bir çifte standart sorunu yok mu burada?
         <br/>
         <br/>
         Acı veren politik gerçekleri görmek lazım. Türkiye diğer ülkelerden farklı bir muamele görecek. Doğrudur demiyorum ama bu bir politikadır. Daha zor bir süreç yaşayacak. Bana göre çifte standart sürecin bir gerçeğidir. Kadın olayında da çifte standart var, haklısınız. Şunu da biliyorum ki Romanya AB’ye girecek ama oradaki rüşvet ve yolsuzluk Türkiye’den daha fazla. Baltık ülkelerinde Rus azınlıklara karşı bir sürü sorun var. Türkiye’deki problemlerin büyütülmesi öncelikle ülkenin büyüklüğünden ve dikkat çekici durumundan ileri geliyor. Bir de şunu atlamamak lazım, tamam AB ülkelerinde benzer problemler yaşanıyor ama toplam 15 sorun varsa başlıklar halinde sıralanabilecek, üye ülkelerde bunların bir veya ikisi yaşanıyor. Türkiye’de ise sorun olarak nitelendirilebilecek konuların birçoğu yaşanıyor halen, bir de bu açıdan meseleye bakmak lazım.
         <br/>
         <br/>
         - AB’nin bu sözünü ettiğiniz çifte standartlı - politik tavrı Türkiye’de milliyetçiliğin yükselmesine katkı yaptı denebilir mi?
         <br/>
         <br/>
         AB’nin son üç dört yılda Türkiye’ye karşı çok dikkatli olması, her hareketi izlemesi Türkiye’deki reform sürecinin hızlanmasına olumlu katkı yapmıştır. Ancak bu noktada AB artık sınıra geldi. Daha fazla eleştiri, daha fazla kontrol ve denetim, Türkiye içindeki AB karşıtlarının sayısını arttıracak ve milliyetçiliği güçlendirecektir. Süreci olumsuz yönde etkileyecektir. Türkiye’de son dönemde yükselen milliyetçilikte AB’nin payı büyüktür. Artık eleştiri ve kontrolü belirli noktada tutmasını bilmelidir. Mesela Türkiye Kıbrıs konusunda çok ciddi adımlar attı, ama buna karşılık AB verdiği sözleri tutmadı. Bu durum AB karşıtlarının işine geldi. Bana göre Türkiye’de yükselen milliyetçilikten AB sorumludur.
         <br/>
         <br/>
         - Bütün bunlara rağmen Türkiyesiz bir Avrupa’nın geleceği hakkında ne düşünüyorsunuz?
         <br/>
         <br/>
         Kısa vadede, en azından bu süreç Türkiye’nin yararına, burası kesin. Ekonomi gelişecek, insan hakları ve demokrasi standartları yükselecek. Uzun vadede ise iki taraf için de pozitif avantajları olacak. Türkiye’nin AB üyeliği güvenlik politikaları açısından AB’ye büyük avantaj sağlayacak. Kitapta bu konudaki duruma dikkat çektik. Türkiye’nin üyeliğinin Ortadoğu’daki demokratikleşmeyi tetikleyeceğini düşünüyorum. Ekonomik olarak AB için çok büyük bir pazar Türkiye. AB yakın vadede Kafkaslara yönelik bir politika oluşturmak istiyor ve bunun odak noktası enerji. Enerji konusunda da Türkiye çok merkezi bir rol oynuyor. Enerji Türkiye üzerinden gelecek. AB’nin refah devletinin devamı enerjiye bağlı. Enerji önümüzdeki yıllarda Avrupa için çok önemli bir rol oynayacak. Sonuçta Türkiye olmadan da AB yaşamını sürdürür ama Türkiye’de çok şey fark ettirir. Kıyaslama yapıldığında ise Türkiye’nin tam üyeliği AB için daha avantajlı.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1731 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21956), [web.archive.org (arşiv bağlantısı)](http://web.archive.org/web/20060106055740/http://www.aksiyon.com.tr:80/yazdir.php?id=21956)
