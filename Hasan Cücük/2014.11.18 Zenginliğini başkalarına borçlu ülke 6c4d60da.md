# Zenginliğini başkalarına borçlu ülke

*Hasan Cücük 2014.11.18*

<div class="pNewsDetailMainContent" itemprop="articleBody">
 <p>
  Geçen günlerde dev şirketlerin Lüksemburg üzerinden milyarlarca Euro vergi kaçırdığı ortaya çıktı. Bu küçük Avrupa ülkesi, 87 bin Euro ile kişi başına düşen millî gelirde dünyada ilk sırada.
 </p>
 <p>
  Avrupa Birliği’nin en küçük ülkelerinden Lüksemburg, kişi başına düşen millî gelirde, nüfus ve coğrafi büyüklüğü ile ters orantılı bir görüntü çiziyor. Haritada yerini bulmakta zorlandığımız ülkenin zenginliğinde 30 yıl öncesine kadar demir-çelik üretimi önemli faktördü. Bu sektörün çökmesinden sonra Lüksemburg ‘vergi cenneti’ oldu, uluslararası şirket ve bankalar bu küçük ülkede ‘şube’ açtı. Geçen günlerde ise dev şirketlerin Lüksemburg üzerinden milyarlarca vergi kaçırdığı ortaya çıktı. Biz de bu küçük ülkenin ekonomik ve sosyal yaşamıyla ilgili bazı bilgiler derledik.
  <br/>
  Millî gelirde dünyada 1 numara: Kişi başına düşen millî gelirde Lüksemburg, petrol ülkeleri Norveç ve Katar’ı geride bırakarak ilk sırada yer alıyor. Kişi başına düşen yıllık gelir 87 bin Euro. AB ortalaması ise 27 bin Euro.
  <br/>
  Coğrafi konumu: Küçük yüzölçümüne rağmen Avrupa’nın âdeta tam merkezinde. Brüksel’deki Avrupa Komisyonu’na, Strasburg’daki Avrupa Parlamentosu’na ve Franfurt’taki AB Merkez Bankası’na çok yakın. Paris, Londra, Amsterdam, Brüksel, Berlin, Zürih, Milano ve Cenevre gibi finans merkezlerine en fazla 700 kilometre uzaklıkta.
  <br/>
  Yaşam standardı: Lüksemburg, satın alma gücü paritesi (SGP) bakımından da diğer AB ülkelerine büyük fark atıyor. 28 AB ülkesinin SGP ortalaması 100 iken, Lüksemburg’unki 271. Her bin kişiye düşen araba sayısı AB ortalamasında 403, ABD’de 477 iken, bu rakam Lüksemburg’da 667.
  <br/>
  Yüksek maaşlar: AB içinde en çok kazananlar bu ülkede çalışanlar. Mesela, mesleğe yeni başlayan bir öğretmenin yıllık kazancı AB ortalamasında 24 bin Euro, Danimarka’da 33 bin Euro, Lüksemburg’da ise 57 bin Euro. Kazancın yüksek olduğu ülkede fiyatlar da çok yüksek. Lüksemburg, İngiltere’den sonra AB’nin en pahalı ülkesi.
  <br/>
  Multi Avrupalı bir halk: Maaşların yüksek olması çok sayıda AB vatandaşının Lüksemburg’a gelmesini sağlıyor. Ülkenin istatistik dairesi verilerine göre, etnik Lüksemburglu sayısı 300 binken, nüfusun yüzde 45’i diğer AB ülkeleri vatandaşı. OECD verilerine göre ülkenin iş gücünün yüzde 60’ını ‘yabancı’ kökenliler oluşturuyor. İşin ilginç kısmı, bu rakamın yarısı her gün diğer komşu ülkelerden çalışmak için Lüksemburg’a geliyor.
  <br/>
  Konut fiyatları cep yakıyor: Ülkeye dışarıdan çalışmaya gelenlerin on binlerce olması emlak fiyatlarını artırıyor. 80 metrekarelik bir dairenin değeri 300 bin Euro’yu buluyor.
  <br/>
  Finans cenneti: Lüksemburg, millî gelirinin yüzde 41’ini finans sektöründen sağlıyor. Ülke vergi cenneti olmasından dolayı çok sayıda yabancı banka bulunuyor. 150 bankanın sadece 5’i Lüksemburg’a ait. Birçok bankanın sadece bir şubesi bulunuyor.
 </p>
 <p>
  <strong>
   LÜKSEMBURG LEAKS!
  </strong>
  <br/>
  Dev şirketlerin, ‘vergi cenneti’ Lüksemburg üzerinden milyarlarca Euro vergi kaçırmasını ortaya çıkaran, Fransız Premieres Lignes Television muhabiri Edouard Perrin oldu. Lüksemburg hükümetinin dev şirketlere yaptığı kıyağın belgelerini haziranda temin eden Perrin, 28 bin belgeyi Uluslararası Araştırmacı Gazeteciler Konsorsiyumu  (ICIJ) ile paylaştı. ICIJ, 26 ülkeden 31 medya kuruluşuyla ortaya çıkan gizli belgeleri incelemeye başladı. Toplam 28 bin sayfa olduğu söylenen gizli vergi anlaşmalarının, küresel şirketler adına dünyaca ünlü danışmanlık şirketi PricewaterhouseCoopers (PwC) tarafından Lüksemburg devletiyle müzakere edilip kaleme alındığı belirtiliyor. Çoğunluğu ABD ve İngiliz şirketi olan 343 şirket, Lüksemburg devleti ile 548 gizli anlaşmaya imza atmış. Bu ülkede şirketlere uygulanan yüzde 30’luk vergi bazı yöntemlerle yüzde 1’e kadar indirilmiş. Bu şirketler arasında Pepsi, Amazon, Deutsche Bank, Ikea, iTunes, Heinz, British American ve Volkswagen gibi global çapta iş yapan devasa firmalar var. Kısaca ‘Tax rulings’ olarak adlandırılan anlaşmalara göre Lüksemburg, üyesi olduğu AB’deki ortaklarını dahi bilgilendirmeden, yüzlerce küresel şirketin vergi kaçakçılığı yapmasına yasal yollardan yardımcı oluyor. Küresel şirketler, Lüksemburg’da kurdukları şube veya yan şirketler aracılığıyla, kâr ettikleri ülkelere vergi ödemekten kurtuluyor. Lüksemburg da bu sayede milyarlar kazanıyor. Birçok devlet ise milyarlarca Euro vergi gelirinden oluyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/finans/zenginligini-baskalarina-borclu-ulke_539955), [web.archive.org (arşiv bağlantısı)](http://web.archive.org/web/20150305055638/http://www.aksiyon.com.tr:80/finans/zenginligini-baskalarina-borclu-ulke_539955)
