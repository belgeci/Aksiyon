# Özgürlük liginde hep küme düşüyoruz

*Hasan Cücük 2014.12.22*

<div class="pNewsDetailMainContent" itemprop="articleBody">
 <p>
  Türkiye, basın özgürlüğünde AKP iktidarı döneminde hep geriye gitti. 2005-2014 arasında 56 basamak gerileyerek 154. sıraya kadar düştü. Tarih, 16 Kasım 2005. Dönemin başbakanı Recep Tayyip Erdoğan, NATO Zirvesi için Danimarka’ya ziyarette bulunuyor. Ziyaret öncesi iki ülke arasında ciddi sıkıntılar var. Biri, PKK’nın yayın organı Roj TV’nin Kopenhag’dan yayın yapması, diğeri de Peygamber Efendimiz’e (sav) hakaret içeren karikatürlerin Jyllands Posten gazetesinde yayımlanmasını dönemin Danimarka başbakanı Anders Fogh Rasmussen’in ‘ifade ve basın özgürlüğü’ sınırları içinde görmesi. Erdoğan, iki başbakanın ortak düzenleyeceği basın toplantısına, salonda Roj TV muhabirinin olduğunu gerekçe göstererek çıkmıyor, Ankara’ya hareket ediyordu. Basın toplantısını tek başına yapan. Rasmussen, Erdoğan’ın Roj TV muhabirinin salondan çıkarılmasını istediğini, kendisine basın kartı taşıyan ve NATO toplantılarına akredite olan bir gazeteciyi salondan çıkarmasının söz konusu olmadığını söylediğini, Erdoğan’ın tepki gösterip Ankara’ya hareket ettiğini ifade ediyordu.
 </p>
 <p>
  Rasmussen-Erdoğan arasında geçen gerilimli görüşmenin detaylarını tam 2 yıl sonra öğreniyorduk. Rasmussen, geleneksel olarak yılda bir kez ülkede görev yapan yabancı gazetecilerle yemekli bir toplantıda bir araya geliyordu. Bu toplantıda, “Erdoğan ile aranız nasıl?” sorusunu yönelttiğimiz Rasmussen, “Gayet iyi” diye başladığı sözlerine şöyle devam ediyordu: “Erdoğan bana ‘Neden Roj TV’yi kapatmıyorsun?’ diye sorduğunda ‘Benim bir başbakan olarak bir televizyonu kapatma yetkim yok’ dedim. Bu kez ‘Sen nasıl bir başbakansın, daha bir televizyonu kapatamıyorsun!’ cevabını verdi. Kendisine Danimarka’da başbakanın bir televizyonu kapatma yetkisi olmadığını anlatamadım.” Roj TV’nin terör örgütü PKK’nın sesi olması bile yargı kararı olmadan Danimarka başbakanına idari kararla televizyon kapatma yetkisi vermiyordu.
 </p>
 <p>
  Eski Almanya Cumhurbaşkanı Christian Wulf’un istifa etmesinin sebebi olarak, Aşağı Saksonya Eyaleti başbakanı olduğu dönemde zengin bir işadamı olan Egon Geerkens’in eşinden 500 bin Euro’luk düşük faizli borç alması, Aşağı Saksonya Eyaleti Parlamentosu’nda bu işadamıyla bir ilişkisi olup olmadığı sorulduğunda olumsuz cevap vermesi ve karısından aldığı borçtan bahsetmemesi gösterilmişti. Wulf’u asıl istifaya götüren, hakkında bu haberi yayımlayacak olan Bild gazetesinin yayın yönetmeni Kai Diekmann’a gönderdiği sesli e-mailde haberin yayımlanmasını istememesiydi. Bild’e  göre, Wulff’un yurtdışında bir ziyarette iken gönderdiği bu sesli mesajda tehditkâr ve öfkeli bir ses tonu vardı. Bu haberi yayımlaması hâlinde gazete aleyhine dava açmakla tehdit ediyordu. Cumhurbaşkanı Wulff’a göre ise, mesajın içeriği, haberin yayımlanmasının kendisi yurtdışından dönene kadar bir gün ertelenmesini istirhamdan ibaretti. Bild, cumhurbaşkanının ricasını (tehdidini) dikkate almayıp elindeki haberi kullandı. Wulff, banttan yayımlanan röportajında Bild’i tehdit etmediğini, sadece bir gün ertelenmesini istediğini anlattı ve istifa etmeyeceğini söyledi. Bu açıklama üzerine Bild yayın yönetmeni, Wulff’a hitaben yazdığı mektupta meydan okuyup “Televizyon konuşmanızda sürpriz şekilde gördük ki bana gönderdiğiniz sesli mesajda haberin yayımlanmamasını değil, bir gün ertelenmesini istediğinizi söylüyorsunuz.” dedi. Gazete bir adım daha ileri giderek Wulff uygun görürse, kamuoyunun karar vermesi için sesli mesajı yayımlayabileceğini duyurunca olan oldu. Bu meydan okumaya ‘hayır’ diyen cumhurbaşkanının istifa dışında seçeneği kalmıyordu.
 </p>
 <p>
  Türkiye’nin 50 yıldır kapısında beklediği, 9 yıldır da tam üye olmak için müzakere yürüttüğü Avrupa Birliği (AB) için ifade ve basın özgürlüğü temel değerlerden biri. Basına sansür ve baskı söz konusu olmadığı gibi gazete binası basıp gazeteci tutuklatmak düşünülemez bile. AB, müzakere süreci boyunca sık sık Türkiye’ye basın özgürlüğü ihlallerini hatırlattı. AKP, Türkiye’yi AB’ye tam üye yapmak için yola çıkarken, basın ve ifade özgürlüğü konusunda geldiğimiz nokta karamsar bir tablo çiziyor. Paris merkezli Sınır Tanımayan Gazeteciler (RSF) örgütünün 2014 Dünya Basın Özgürlüğü Sıralaması’nda Türkiye, 180 ülke içinde 154. sırada bulunuyor. Basın özgürlüğü bakımından en iyiden en kötüye ülke sıralamasında ilk üç sırayı Finlandiya, Hollanda ve Norveç alırken; Suriye, Türkmenistan, Kuzey Kore ve Eritre son sıraları paylaştı. Türkiye, basın özgürlüğü sıralamasında Irak ile Gambiya arasında yer alırken, bu kötü sıranın sebebi olarak tutuklu gazeteciler, Gezi’de habercilere saldırı ve dış editoryal müdahaleler gösterildi. İşin ilginç yanı, Türkiye’yi AB’ye taşıma iddiasıyla yola çıkan AKP’nin son 10 yılında basın özgürlüğü hep geriye gitti. 2005’te 98. sırada yer alan Türkiye, 2014’te açıklanan listede 56 sıra gerileyip 154. sıraya düştü.
 </p>
 <p>
  <img alt="" src="http://web.archive.org/web/20141229014548im_/http://medya.aksiyon.com.tr//aksiyon/2014/12/23/550908.jpg "/>
 </p>
 <p>
  <img alt="" src="http://web.archive.org/web/20141229014548im_/http://medya.aksiyon.com.tr//aksiyon/2014/12/23/550909.jpg "/>
  Türkiye’ye basın özgürlüğünde sadece Sınır Tanımayan Gazeteciler örgütü düşük not vermedi. Demokrasi ve insan hakları alanında dünyanın önde gelen sivil toplum kuruluşlarından Freedom House’ın 2014 Basın Özgürlüğü Raporu’nda Türkiye, basının ‘kısmen özgür olduğu’ ülkeler kategorisinden ‘özgür olmadığı’ ülkeler kategorisine geriledi. Türkiye, AB’ye üye ve aday ülkeler arasında basının özgür olmadığı tek ülke oldu. Dünyada basın özgürlüğü konusunda en yüksek seviyenin Avrupa bölgesinde yakalandığına işaret eden raporda, 28 AB ülkesinden İtalya, Macaristan, Bulgaristan, Hırvatistan, Romanya ve Yunanistan’da basın ‘kısmen özgür’ olarak değerlendirildi. AB’ye aday ülkelerden Sırbistan, Karadağ ve Makedonya da aynı kategoride yer aldı. Ortaya çıkan bu tablodan sonra Türkiye’yi basın özgürlüğü konusunda Avrupa kategorisi dışında tutmamız gerekiyor. Türkiye ile aynı kategoride bulunanlar, demokrasinin sözde kaldığı ülkeler çünkü.
 </p>
 <p>
  <strong>
   Çin ile birlikte Twitter’ı yasakladık
  </strong>
  <br/>
  Gazetecileri Koruma Komitesi (CPJ) de 2014 yılı içerisinde dünya çapında 220 gazetecinin hapiste olduğunu tespit ederken, 2013’e göre 9 kişilik bir artış var. Çin, Etiyopya, Burma ve Mısır gibi ülkelerde otoriter rejimler yeniden canlanırken, bu ülkelerde hapse atılan gazeteci sayılarında artış oldu. Gazetecileri demir parmaklıklar ardına göndermede 44 kişi ile ilk sırada Çin bulunuyor. Çin, gazetecileri hapsetmekle kalmayıp nelerin haber konusu olabileceğine dair kısıtlayıcı yeni kurallar koydu ve uluslararası çalışan gazetecilere vize vermeyi reddetti. Önceki yıllara göre azalmasına karşın 30 tutuklu gazeteci ile İran listede ikinci sırada yer alıyor. Üçüncü sırada ise 23 gazetecinin hapiste yer aldığı Eritre bulunuyor. Dünyanın en kötü 10 gazeteci zindancısı listesinin diğer üyeleri ise Etiyopya, Vietnam, Suriye, Mısır, Burma, Azerbaycan ve Türkiye. 2011 ve 2012 yıllarında Türkiye en çok gazeteci hapseden ülke olurken, 2014’te birçoğunu serbest bırakarak hapisteki gazeteci sayısını 7’ye düşürdü. Ancak 14 Aralık’ta yapılan nefret operasyonu ile yine gazetecileri gözaltına aldı.
 </p>
 <p>
  <img alt="" src="http://web.archive.org/web/20141229014548im_/http://medya.aksiyon.com.tr//aksiyon/2014/12/23/550910.jpg "/>
  Sosyal medyaya yasak konusunda da kötü bir rekorun sahibiyiz. Türkiye, Çin’le birlikte Twitter’i yasaklayan ülke oldu. 17 Aralık rüşvet ve yolsuzluk operasyonu sonrası merkez medyayı ve havuz medyasını kontrol altına alan AKP iktidarı Gezi olayları sonrası sosyal medyada oluşan örgütlenmeden dolayı Twitter’ı yasaklamaya kalktı. Dönemin başbakanı Erdoğan, Twitter için önce ‘baş belası’ demiş, bu sözüne tepki yağmasına karşın sosyal medya sitelerini kapatabileceğini açıklamıştı. Erdoğan, Bursa’da yaptığı seçim mitinginde “Mahkeme kararı çıktı. Twitter mivitter, hepsinin kökünü kazıyacağız.” demiş, ardından mahkeme kararıyla “Twitter’ı kapatan başbakan” olarak tarihe geçmişti. Dünya çapında yaklaşık 250 milyon, Türkiye’de ise 12 milyon kullanıcısı olan Twitter, önce Çin’de yasaklandı. İran’da 2009’da devlet başkanlığı seçimlerinden önce yasaklanan Twitter, 2013 Eylül’ünde yeniden erişime açılmıştı. Sosyal medya platformu, Mısır’da da Mübarek karşıtı gösteriler sırasında kısa süreli engellenmişti.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/ozgurluk-liginde-hep-kume-dusuyoruz_540241), [web.archive.org (arşiv bağlantısı)](http://web.archive.org/web/20141229014548/http://www.aksiyon.com.tr:80/dosyalar/ozgurluk-liginde-hep-kume-dusuyoruz_540241)
