# Boynu bükük Avrupa

*Hasan Cücük 2014.06.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Grup maçlarının sona erdiği 2014 Dünya Kupası’nda Avrupa takımları tel tel döküldü. Gruplardan çıkan 16 takım arasına Amerika’dan 8, Avrupa’dan 6 ve Afrika’dan 2 ülke adını yazdırdı.
  </font>
 </div>
 <div id="newsText">
  <font class="detail-text">
   <p>
    Brezilya’da Avrupa ülkelerinin âdeta apoletleri söküldü. Euro 2012’nin iki finalisti İspanya ve İtalya’nın yanı sıra Portekiz, İngiltere, Hırvatistan ve Rusya gibi ülkeler gruptan çıkamayan ‘favoriler’ oldu. Şüphesiz en büyük gürültüyü son dünya ve Avrupa şampiyonu İspanya’nın elenmesi kopardı. Hollanda ve Şili’ye yenilerek hayal kırıklığı yaşatan İspanya’da Xavi, Casillas, Xabi Alonso, David Villa, Torres gibi yıldızlar son kez Dünya Kupası’nda sahne almış oldu. İtalya, İngiltere, Uruguay ve Kosta Rika’nın yer aldığı D Grubu’nda Kosta Rika’ya ‘averaj takımı’ gözüyle bakılıyordu. İsimsiz oyuncularla devlere kafa tutan Kosta Rika, 7 puanla gruptan lider çıkarak kupanın en büyük sürprizlerinden birine imza attı. Özellikle İtalya’nın gruptan çıkamaması beklenmeyen, İngiltere’nin çıkamaması ise beklenen sonuçtu. Türkiye’nin olmadığı Dünya Kupası’nda tuttuğumuz ülke olan Bosna-Hersek iyi futboluna rağmen özellikle Nijerya maçında hakem engeline takılıp gruptan çıkamadı. Asya kıtasından gelen Japonya, İran ve Güney Kore ile Afrika’dan gelen Fildişi Sahilleri ve Gana başarısız ülkeler oldu. Gruplardan çıkan 16 takım arasına Amerika’dan 8, Avrupa’dan 6 ve Afrika’dan 2 ülke adını yazdırdı. 1982 Dünya Kupası’nda Almanya ile Avusturya arasındaki anlaşmalı ‘utanç’ maçıyla gruptan çıkma şansını kaçıran Cezayir, H Grubu’nda Rusya ve Güney Kore’yi geride bırakarak 32 yıl sonra 2. tura çıkmayı başardı ve Almanya’nın rakibi oldu.
   </p>
   <p>
    Kupanın yıldız adayları olarak Ronaldo (Portekiz), Messi (Arjantin) ve Neymar (Brezilya) ön plana çıkıyordu. Süper bir sezon geçiren Ronaldo sakatlığının da etkisiyle âdeta tel tel döküldü. Messi golleriyle Arjantin’i ayakta tutarken, Barcelona’da seyretmeye alıştığımız futbol resitalinden uzak kaldı. Neymar ise oynadığı futbol, attığı goller ve asistleriyle parlayan isim oldu. Messi ve Neymar’la krallıkta yarışan isim ise Almanya’nın gösterişten uzak ama takıma katkısı üst düzey oyuncusu Thomas Müller oldu. Doğru zamanda doğru yerde olan Müller, Almanya’nın grupta attığı 7 golün 4’ünü kaydetti.
   </p>
   <p>
    Kupa öncesi “Gol kralı kim olur?” sorusuna verilen cevaplar arasında mutlaka Luis Suarez vardı. Premier Lig’deki gol kralı unvanıyla Brezilya’ya gelen yıldız oyuncu, Hollanda ve İngiltere’deki ‘ısırma’ alışkanlığını kupaya da taşıdı. İtalya maçının son dakikalarında Chiellini’yi ısıran Suarez’i Meksikalı hakem Marco Antonio Rodriguez görmedi ama FIFA affetmedi. Uruguaylı forvete tam 9 maç millî maçlardan, 4 ay da futboldan men cezası verdi. Brezilya’da huyunu değiştirmeyen bir başka isim Portekizli Pepe oldu. Almanya karşısında yaşanan 4-0’lık hezimette Pepe’nin gereksiz yere Müller’e kafa atıp kırmızı kart görmesi etkili oldu.
   </p>
   <p>
    E Grubu’nda İsviçre, Fran-sa’nın ardından gruptan çıkarken; atılan 7 golün altında ‘devşirme’ oyuncuların imzası vardı. Kosova asıllı Shaqiri 3 golle en skorer oyuncu oldu. 2010 Dünya Kupası’nda Jerome Boateng (Almanya) ve Kevin-Prince Boateng (Gana) kardeşler ilk kez birbirine rakip olmuştu. Bu gelenek Brezilya’da da devam etti. Galatasaray formasıyla hatırladığımız Mondragon, 43 yaşında kupada forma şansı bulmasıyla Dünya Kupası tarihinde sahaya çıkan en yaşlı oyuncu unvanını aldı. Sabri Lamochi (Fildişi Sahili), Cesare Prandelli (İtalya), Carlos Queiroz (İran), Alberto Zaccheroni (Japonya), Luis Fernando Suarez (Honduras) ve Safet Susiç (Bosna-Hersek) başarısızlığın faturasını üzerine alıp istifa eden teknik direktörler oldu.
   </p>
   <p>
    Dünya Kupası’nda bazı takımlar gibi hakemler de formsuzdu. Japon hakem Yuichi Nishimura’nın açılış maçında Brezilya lehine verdiği ‘uyduruk’ penaltıyla başlayan hatalar, İspanya-Hollanda, Almanya-Portekiz, Bosna Hersek-Nijerya, Meksika-Kamerun maçları ile devam etti. İki maç yöneten Cüneyt Çakır, en iyiler arasındaydı.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=4A1F4FC59BEB403E8A63F50D7C4ACAB0?newsId=38895), [web.archive.org (arşiv bağlantısı)](http://web.archive.org/web/20140729223040/http://www.aksiyon.com.tr:80/aksiyon/newsDetail_getNewsById.action;jsessionid=4A1F4FC59BEB403E8A63F50D7C4ACAB0?newsId=38895)
