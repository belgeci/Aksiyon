# İskandinavya'da mevsimler karıştı

*Hasan Cücük 2014.11.18*

<div class="pNewsDetailMainContent" itemprop="articleBody">
 <p>
  İskandinav ülkelerinde ekim ayının başlamasıyla birlikte sonbahar etkisini hissettirir, havalar ciddi şekilde soğur, güneş yüzünü fazla göstermezdi. Bütün bunlar özellikle bu yıl tersine döndü.
 </p>
 <p>
  İskandinavyalılar son yıllarda sıra dışı mevsimler yaşıyor. Ekim ayının başlamasıyla sonbahar etkisini gösterir, havalar ciddi şekilde soğurdu. Yağmursuz gün olmaz, güneş yüzünü fazla göstermezdi. Bütün bunlar özellikle bu yıl tersine döndü. Danimarka son 140 yılın en sıcak ikinci ekim ayını yaşadı. Norveç’in batısı yağmurdan gözünü açamazken doğusu damla yağmur görmedi.  Sıra dışı bir mevsime şahit olduğumuz bu yıl, Birleşmiş Milletler’e bağlı Hükümetlerarası İklim Değişikliği Paneli (IPCC), iklim değişikliği ile ilgili beşinci raporunun final bölümünü Kopenhag’da uluslararası kamuoyuna sundu. IPCC Başkanı Rajendra Pachauri, iklim değişikliğine karşı daha hızlı hareket edilmesi gerektiği uyarısında bulundu. “Emisyonları acil azaltmamız gerektiğini biliyoruz.” dedi.
  <br/>
  İskandinavya’da mevsimler arası geçişler hayli keskindir. Ekimin biri sonbaharın başlangıcıdır ve birkaç gün içinde etkisi derhal görülür. Kaloriferler yanar, yazlık kıyafetler yerini kışlıklara bırakır. Ancak bu yıl ekim ayı âdeta yaz havasında geçti. Danimarka Meteoroloji Enstitüsü verilerine göre, ekim ayı  sıcaklık ortalaması 12,1 °C oldu. Bu verilere göre Danimarka son 140 yılın en sıcak ikinci ekim ayını yaşadı. Hava sıcaklığı sadece bir gece, Silkeborg–Herning’de -1,2 ve Kuzey Sjaelland’da -0,5 °C olarak kayıtlara geçti. Havanın sıcaklığı yanında bol yağmurlu bir ekim yaşandı. Meteoroloji verileri yine 17 yağmurlu günü kayıtlara geçirdi. Özellikle Jylland adasının kuzeyinde bir aylık yağmur bir günde yağdı. Metrekareye bir günde tam 104 kilogram yağmur düştü. Geçen yıl tüm ekim ayı boyunca aynı bölgeye 102 kilogram yağmur düşmüştü. Aşırı yağmurdan dolayı birçok evi su bastı.
  <br/>
  Norveç’te de benzer bir durum yaşanıyor. Ülkenin batısı kuru havaya, doğusu ise yağmura hasret kaldı. Batıdaki Opstveit şehrine 3 günde tam 332,2 kilogram yağmur yağınca hayat olumsuz etkilendi. Norveçli meteorolog Siri Wiberg Horjen, iklim değişikliğinin sonuçlarının görülmeye başladığını ve durumun korkutucu boyutta olduğunu söylüyor.
  <br/>
  Norveç ve Danimarka sıcak ve yağmuru bir arada yaşarken, ABD’nin Kaliforniya eyaleti yağmur hasreti çekiyor. Eyaletin hiç bu kadar yağmursuz günler geçirdiği kayıtlarda bulunmazken, Vali Brown ocakta su yetersizliğinden dolayı olağanüstü hâl ilan etmişti. Kaliforniya’da sadece içme suyu sıkıntısı çekilmiyor, enerji üretimi ve tarımda da su sıkıntısı had safhada. Kaliforniya sıcaklıkla, Filipinler kasırga ile uğraşıyor. Ülke tarihinin en şiddetli kasırgasının hızı 380 km/s olarak ölçülürken 6 bin 100 kişi hayatını kaybetti. 2010’da Rusya görülmedik bir sıcak yıl yaşarken, peş peşe çıkan orman yangınlarında 56 bin kişi hayatını kaybetti. Dünyanın alt kıtası Avustralya da sıcaklarla uğraşan bir başka bölge oldu.
  <br/>
  Mevsimlerin karıştığı bugünlerde Hükümetlerarası İklim Değişikliği Paneli (IPCC), iklim değişikliği ile ilgili beşinci raporunun final bölümünü Kopenhag’da açıkladı. Raporu açıklayan IPCC Başkanı Ajendra Pachauri, ilim dünyasının bu konuda artık bayrağı siyasi karar vericilere teslim ettiğini söyledi. IPCC’nin raporunda, atmosferdeki zararlı gaz yoğunluğunun 800 bin yıldan bu yana en yüksek seviyesine ulaştığı belirtiliyor. Raporu hazırlayan Uzmanlar Kurulu’nun verilerine göre, 1880-2012 yılları arasında üst yüzey sıcaklığı 0,85 derece, deniz seviyesi de 1901-2010 yılları arasında 19 santimetre yükseldi. Bilimsel verilerin küresel ısınmayı açık bir şekilde ortaya koyduğunu belirten IPCC Başkanı, küresel ısınmayı iki santigratın altında tutabilmek için çok az zaman kaldığını söyledi. Raporda karbondioksit gibi iklime zararlı gazların azaltılmaması hâlinde fırtına, sıcak hava dalgaları ya da su baskınları gibi aşırı hava olaylarına yol açan ısı artışının 4 santigrata kadar varabileceği belirtiliyor. Bu nedenle 2050’ye kadar küresel ısınmanın yüzde 40 ila 70 oranında azaltılmasının, 2100 yılına kadar da sıfırlanmasının gerektiği vurgulanıyor. Petrol, doğal gaz ve kömür gibi fosil enerji kaynaklarının yerine rüzgâr, güneş ve su gibi yenilenebilir enerji kaynaklarına ağırlık verilmesi istenen raporda ayrıca enerji tüketiminin azaltılmasının önemine de işaret ediliyor. Dünya çapında 900 bilim adamının hazırladığı 30 bin sayfalık iklim raporu hakkında konuşan BM Genel Sekreteri Ban Ki-mun, “Bilim adamı değilim ama dünya genelinde seyahat ediyorum. Amazon havzasında da Grönland’da da iklim değişikliğinin etkilerini görebildim. Eğer hemen ve kararlı şekilde harekete geçersek yaşanılabilir bir dünya imkânımız var.” açıklamasını yaptı.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/iskandinavyada-mevsimler-karisti_539960), [web.archive.org (arşiv bağlantısı)](http://web.archive.org/web/20141204005927/http://www.aksiyon.com.tr:80/dosyalar/iskandinavyada-mevsimler-karisti_539960)
