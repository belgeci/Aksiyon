# 2014 Dünya 'Devşirme Kupası'

*Hasan Cücük 2014.07.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   2000’lere kadar Fransa ve Hollanda gibi birkaç ülkenin millî takımlarında görülen devşirme oyuncular, şimdi dünyaya yayılmış durumda. Bu anlamda 2014 Dünya Kupası’nın en dikkat çekici ülkelerinden biri, Arnavut ağırlıklı İsviçre’ydi.
  </font>
 </div>
 <div id="newsText">
  <font class="detail-text">
   <p>
    Evet sayın seyirciler, top şu an Mehmedi’de. Mehmedi sağ tarafında Şakiri’yi görüyor. Şakiri rakibini geçti, topu Behrami’ye çıkardı. Behrami, Cemaili ile duvar pası yaptı. Top tekrar kendisinde, şut açısı ayarlamaya çalışıyor. Behramiii, şuuut, top az farkla auta çıkıyor.’
   </p>
   <p>
    1 Temmuz Salı günü Sao Paulo’daki Corinthians Arena’da oynanan 2. tur maçında Arjantin’in rakibinin hangi ülke olduğunu bilmeyen biri, spikerin anlatımından dolayı bir anda Arnavutluk, Makedonya ya da Kosova’nın 2014 Dünya Kupası’nda mücadele ettiğini sanabilirdi. Maçı biraz daha izleyip Gökhan İnler, Seferoviç, Drmiç, Xhaka (Çaka), Benaglio, Rodriguez, Djourou, Fernandes gibi isimleri duyduğunda ise fikri değişir, Alman Ottman Hitzfeld’in çalıştırdığı kırmızı formalı takımı yardım maçına çıkmış dünya karması gibi düşünebilirdi. Oysa bu takım, İsviçre idi.
   </p>
   <p>
    Arjantin’e karşı müthiş bir performans gösteren ve uzatma devrelerinde yediği golle şanssız şekilde elenen İsviçre, adeta Birleşmiş Milletler gibi. Takımdaki gerçek İsviçrelileri saymak için bir elin parmakları yeterli. Kosovalı, Arnavut, Boşnak, Makedon, Hırvat, İspanyol, İtalyan ve Türk kökenli oyunculardan kurulu bir takımla Brezilya 2014’te mücadele eden İsviçre’nin attığı gollerin tamamında ‘devşirmelerin’ imzası vardı. İsviçre’nin grupta Ekvador’u 2-1 yendiği maçta golleri Makedon Admir Mehmedi ve Boşnak Haris Seferoviç atarken; Fransa karşısındaki 5-2’lik yenilgide goller Arnavut Xhaka (Çaka) ve Dzemaili’den (Cemaili) geldi. İsviçre’yi ikinci tura yükselten 3-0’lık Honduras maçında bu kez sahneye Kosovalı Shaqiri (Şakiri) çıktı. Bayern Münih’te top koşturan yıldız oyuncu attığı 3 golle İsviçre’yi ikinci tura taşıdı. Türk asıllı Gökhan İnler’in kaptanlığını yaptığı İsviçre’de daha önce Kubilay Türkyılmaz, Murat Yakın, Hakan Yakın ve Eren Derdiyok da forma giymişti.
   </p>
   <p>
    <strong>
     Ya devşirmeler olmasa...
    </strong>
   </p>
   <p>
    Futbolda ‘devşirme oyuncu’,  kan ve milliyet bağının olmadığı ülkenin millî formasını giyenler için kullanılıyor. Brezilya’nın ev sahipliğini yaptığı 2014 Dünya Kupası’na katılan ülkelerin başarısında ‘devşirme oyuncuların’ hatırı sayılı bir katkısı var. Çeyrek finale yükselen Belçika, Fransa ve Almanya ile 2. turda Arjantin’e uzatma devrelerinin son dakikasında elenen İsviçre’nin başarısında devşirmeler önemli rol oynadı. Kimileri devşirme oyuncuların millî formanın anlamını yitirmesine sebep olduğunu düşünüp karşı çıksa da futbolun lokomotif ülkeleri bile devşirme oyunculara ‘hayır’ diyemiyor. İşte, İsviçre’nin dışında Dünya Kupası’nda devşirmelerin başarıya katkılarının örnekleri:
   </p>
   <p>
    Genç ve yetenekli bir kadro ile Brezilya’ya gelen Belçika, kupa öncesi beklentileri boşa çıkarmayan bir futbol sergiledi.  Cezayir, Rusya ve Güney Kore’yi grup maçlarında yenerek adını ikinci tura yazdıran Belçika’nın takım iskeleti ‘devşirmelerden’ oluşuyor. Belçika, ilk maçında Cezayir’i 2-1’lik skorla geçerken golün birinde Faslı Fellaini imzası vardı. Rusya karşısında 3 puanı getiren golü ise Kenya asıllı Divock Origi atıyordu. Belçika’nın grup maçlarında topladığı 9 puanın 5’ine ‘devşirmeler’ imza attı. İkinci turda ABD karşısında Belçika’ya turu getiren gollerin altında ise Kevin de Bruyne ve Romelu Lukaku imzası vardı. Lakaku, Zaire asıllı. Lukaku’nun babası Roger, 1996’da Gençlerbirliği formasını giymişti. Belçika’yı Brezilya’da taşıyan isimlerden Demokratik Kongolu Chrstian Benteke sakatlığından dolayı kupaya gelemezken, Malili Mousa Dembele, Faslı Nacer Chadli, Kosovalı Adnan Januzaj, Brezilya’da ter döken Belçika’nın diğer devşirmeleri oldu.
   </p>
   <p>
    Devşirme denince akla ilk gelen ülkelerden biri Fransa. 1998 Dünya Kupası’nı kazanan Fransa Millî Takımı’ndaki 23 oyuncudan 17’si Fransız kanı taşımayan oyunculardan oluşuyordu. Eskiye nazaran Fransa’da devşirmelerin sayısında azalma olduğu bir gerçek. Takımı sırtlayan golleri atan Karim Benzema, Cezayir asıllı. Senagalli Patrice Evra ve Mamadou Sakho, Kongolu Paul Pogba, Malili Moussa Sissoko, İspanyol Mathieu Valbuena, Angolalı Blaise Matuidi, Fransa’nın başarısı için ter döken diğer devşirmeler. Bu isimlerin ortak özelliği, takımın değişmez isimleri olması. Fransa’nın gruplardaki 8 golünün 6’sını devşirmeler attı. Şayet Fransa devşirmesiz sahaya çıkmış olsaydı, grupta 4 puanı olacaktı. Aynı puana sahip Ekvador’a attığı gol sayısında geçilip gruptan çıkamadan evine dönecekti. Fransa ikinci tur dâhil 10 gol kaydederken 7 golü devşirmeler, 2 golü rakip oyuncular kendi kalesine attı. Fransız olarak tek gol ise Olivier Giroud’nundu.
   </p>
   <p>
    Almanya’ya baktığımızda da Mesut Özil (Türk), Sami Khedira (Tunus), Jerome Boateng (Gana), Shkodran Mustafi (Arnavut), Miroslov Klose (Polonya) ve Lukas Podolski (Polonya) Alman olmayan isimler olarak dikkatimizi çekiyor. Bu isimlerden Özil, Khedira ve Boateng takımın değişmezleri olurken, Polonya asıllı Klose attığı 15 golle Dünya Kupası tarihinin en çok gol atan oyuncuları sıralamasında Brezilyalı Ronaldo ile ilk sırayı paylaşıyor. Klose bir gol daha atarsa kupa tarihinin en çok gol atan ismi olacak. Almanya, çeyrek finale kaldığı maçta Cezayir’i uzatma devrelerinde bulduğu gollerle 2-1 yenerken golün birinin altında Mesut Özil’in imzası vardı. Mesut olmasaydı maç penaltılara gidecekti.
   </p>
   <p>
    <strong>
     İlk devşirme 1934’te
    </strong>
   </p>
   <p>
    Devşirme oyuncular ilk kez 1934 Dünya Kupası’nda boy gösterdi. Kupanın sahibi İtalya’nın kadrosunda bulunan Raimundo Orsi, Luis Monti ve Enrico Guaita, Arjantin kökenliydi. Bu isimlerden Monti 4 yıl önceki kupada Arjantin formasını giymişti. Nazi Almanya’sı 1938’de Avusturya’yı işgal ettikten 3 ay sonra başlayan Dünya Kupası’nda Almanya kadrosunda 9 Avusturya millî formasını giymiş oyuncu vardı. 1958 Dünya Kupası’nda Brezilya formasını 3 kez giyen Jose Altafini, 4 yıl sonra bu kez Şili’deki organizasyonda İtalya için ter döktü. Aynı yıl İtalya kadrosunda daha önce Arjantin forması giymiş ve 1961’de Avrupa’nın en iyi futbolcusu seçilen Omar Sivori de vardı. İspanya, 1962 Dünya Kupası’nda Alfredo di Stefano (Arjantin), Ferenc Puskas (Macaristan), Euligo Martinez (Paraguay) ve Jose Santamaria gibi devşirme oyuncularla mücadele etti. Bu isimlerden Puskas, Macristan; Santamaria ise Uruguay formasını 1954 Dünya Kupası’nda giymişti. FIFA, bir ülkenin millî formasını giymiş oyuncunun başka bir ülke adına oynamasını engelleyen kararı 1962’de aldı. Bu karar Avrupa ülkelerini engelleyemedi. Eski kolonilerinden oyuncu devşirmeye devam ettiler. Bu kuralı ilk kez Portekiz uyguladı. 1966 Dünya Kupası’nda 3. olan Portekiz’in kadrosunda Mozambik’ten efsane Eusebio, Costa Pereira, Hilario ve Mario Coluna vardı. Şimdi ise sahaya devşirmesiz çıkan ülke yok gibi. Ve bu durum futbolseverler tarafından hiç de garip karşılanmıyor. Ne de olsa önemli olan gol.
   </p>
   <p>
    <strong>
     <img alt="" height="291" src="http://web.archive.org/web/20140729223045im_/http://medya.aksiyon.com.tr/aksiyon/2014/07/07/2014-DUNYA2.jpg"/>
    </strong>
   </p>
   <p>
    <strong>
     2014 DÜNYA KUPASI’NIN DEVŞİRME OYUNCULARI
    </strong>
   </p>
   <p>
    <strong>
     İSVİÇRE:
    </strong>
    Eren Derdiyok (Türkiye), Diego Benaglio (İtalya), Johan Djourou (Fildişi Sahilleri), Ricardo Rodriguez (İspanya-Şili), Tranquillo Barnetta (İtalya), Valon Behrami (Arnavut), Blerim Dzemaili (Arnavut), Granit Xhaka (Arnavut), Xherdan Shaqiri (Kosova), Josip Drmic (Hırvat), Mario Gavranovic (Hırvat), Admir Mehmedi (Mekadonya), Haris Seferovic (Bosna-Hersek)
    <strong>
    </strong>
   </p>
   <p>
    <strong>
     FRANSA:
    </strong>
    Kerim Benzema (Cezayir), Patrice Evra (Senegal),  Mamadou Sakho (Senegal), Paul Pogba (Kongo), Moussa Sissoko (Mali), Blaise Matuidi  (Angola), Mathieu Valbuena (İspanya), Bacary Sagna (Senegal), Rio Mavuba (Zaire)
    <strong>
    </strong>
   </p>
   <p>
    <strong>
     BELÇİKA:
    </strong>
    Marouane Fellaini (Fas), Divock Origi (Kenya), Adanan Januzaj (Kosova), Romelu Lukaku (Zaire), Mousa Dembele (Mali), Nacer Chadli (Fas), Axel Witsel (Martinique)
   </p>
   <p>
    <strong>
     ALMANYA:
    </strong>
    Mesut Özil (Türkiye), Jerome Boateng (Gana), Sami Khedira (Tunus), Miroslov Klose (Polonya), Shkodran Mustafi (Arvavutluk), Lukas Podolski (Polonya)
   </p>
   <p>
    <strong>
     İNGİLTERE:
    </strong>
    Danny Welbeck (Gana)
   </p>
   <p>
    <strong>
     İSPANYA:
    </strong>
    Diego Costa (Brezilya)
   </p>
   <p>
    <strong>
     YUNANİSTAN:
    </strong>
    Panagiotis Kone (Arnavutluk)
   </p>
   <p>
    <strong>
     HOLLANDA:
    </strong>
    Bruno Martins Indi (Gine Bissau), Terence Kongolo (Demokratik Kongo)
   </p>
   <p>
    <strong>
     İTALYA:
    </strong>
    Thiago Motta (Brezilya), Mario Balotelli (Gana)
   </p>
   <p>
    <strong>
     HIRVATİSTAN:
    </strong>
    Eduardo (Brezilya), Sammir (Brezilya)
   </p>
   <p>
    <strong>
     PORTEKİZ:
    </strong>
    Pepe (Brezilya), Nani (Cape Varde), Eder Macedo (Gine)
    <strong>
    </strong>
   </p>
   <p>
    <strong>
     AVUSTRALYA:
    </strong>
    Ivan Franjic (Hırvatistan), Matthew Spiranovic (Hırvatistan), Dario Vidosic (Hırvatistan).
   </p>
   <p>
    <strong>
     NOT:
    </strong>
    Kökeni farklı olup da ailesi uzun yıllardır formasını giydiği ülkede yaşayan, o ülkede doğan ve sadece o ülkenin vatandaşı olan isimler bu tabloya dâhil edilmemiştir (Avustralya ve Hollanda’nın bazı oyuncuları gibi).
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=4A1F4FC59BEB403E8A63F50D7C4ACAB0?newsId=38967), [web.archive.org (arşiv bağlantısı)](http://web.archive.org/web/20140729223045/http://www.aksiyon.com.tr:80/aksiyon/newsDetail_getNewsById.action;jsessionid=4A1F4FC59BEB403E8A63F50D7C4ACAB0?newsId=38967)
