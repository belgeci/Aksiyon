# Kulübede gizli ırkçılık

*Hasan Cücük 2014.11.03*

<div class="pNewsDetailMainContent" itemprop="articleBody">
 <p>
  Avrupa’nın önde gelen kulüplerinin yıldız isimleri arasında mutlaka ‘siyahi’ varken, ‘siyahi’ teknik adamların sayısının bir elin parmaklarını geçmemesi, ‘gizli ırkçılık’ olarak yorumlanıyor. İngiltere bugünlerde bu konuyu tartışıyor.
 </p>
 <p>
  Futbol toplumun aynasıdır.” deyip devam ediyor tam 79 kez İngiltere millî formasını giyen John Barnes: “Siyahi biri markete girdiğinde herkesin gözü üzerinde oluyor, acaba bir şey mi çalacak diye. Herkes konuştuğunda ‘ırkçılık kötü’ diyor ama gerçekte ırkçılık var. Futbol dünyasında ise ‘gizli ırkçılık’ var. Bunu ispat etmek daha zor ve gizli ırkçılık, açık olandan daha tehlikelidir.”
 </p>
 <p>
  John Barnes gibi bir efsaneye bu sert cümleleri kurduran, ‘siyahilere’ teknik adamlık kapısının ‘görünmeyen bir el’ tarafından kapatılması. İstatistikler de Barnes’ı haklı çıkarıyor. Yeşil sahalarda boy gösteren hemen her takımda siyahi bir oyuncu görmek mümkünken, saha kenarında siyahi teknik adam görmek neredeyse imkânsız.
 </p>
 <p>
  Barnes, 18 yıllık profesyonel kariyerinin 10 yılını Liverpool’da geçirdi. İngiltere’de yılın futbolcusu seçilen ‘ilk siyahi’ oldu. Kariyerine nokta koyduktan sonra Celtic’ten gelen teknik adamlık teklifine düşünmeden ‘evet’ dedi. İskoçya’nın bir numaralı kulübü kötü günler geçiriyordu. Barnes, kulübün son 7 yılında 8. teknik adam oldu. Bu zorlu göreve evet demesini sağlayan, Liverpool’dan teknik patronu olan Celtic Kulübü Şefi Kenny Dalglish’ti. Teknik adamlık kariyeri 8 ay sonra son bulan Barns, daha önümde uzun yıllar var düşüncesiyle gelecek yeni teklifleri beklemeye başladı. Ancak ne arayan ne soran vardı. Kariyeri ve futbol bilgisine güvenen Barnes’a beklediği teklifler gelmeyince özel bir kanaldan gelen futbol yorumculuğuna ‘evet’ demek zorunda kalıyordu.
 </p>
 <p>
  Barnes, bu durumu “Herkes benim yorumculuğu teknik adamlığa tercih ettiğimi sanıyor; ama gerçek, işsiz kalınca bu teklifi kabul etmemdir.” diyerek açıkladı. Celtic’ten ayrıldıktan sonra 8 yıl herhangi bir  teklif almayan Barnes, 2008-09’da ‘doğduğu ülke’ olan Jamiaikanın Millî Takımı’nı çalıştırdı. 2009’da Ligue One (İngiltere 3. Ligi) takımlarından Tranmere Rovers’ı çalıştırmaya başlayan Barnes’ın bu macerası sadece 14 maç sürdü. Aradan 5 yıl geçti, Barnes gizli bir elin teknik adamlığını engellediğini söylüyor.
 </p>
 <p>
  Futbolun beşiği İngiltere’de siyahi teknik adam olarak Premier Lig takımlarını bugüne kadar sadece 3 isim çalıştırdı. Bunların ikisi ‘dışarıdan gelen’ Ruud Gullit ve Jean Tigana. Premier Lig’de ‘yerli siyahi’ olarak teknik adamlık yapan ilk ve tek isim ise Paul İnce oldu. Gullit, Chelsea ve Newcastle United’ı çalıştırdıktan sonra 5 yıl ‘boşta’ kaldı. Sonra 2004-05’te Feyenord, 2007-08’de Los Angeles Galaxy ve 2011’de Tarek Grozni’yi çalıştırdıktan sonra işsiz kaldı. Beşiktaş’tan hatırladığımız Fransız futbolunun efsane ismi Jean Tigana, 1993’te Lyon’da başladığı teknik adamlık kariyerine 1995-1999 arasında Bordeaux, 2000-2003 arasında ise Premier Lig takımı Fulham’da devam etti. Ada’nın gördüğü ikinci ‘siyahi’ teknik adam olan Tigana, Beşiktaş’ı bıraktığı 2007’den sonra 3 yıl boşta kaldı. 2010-11’de Bordeaux’yu çalıştıran Tigana, 2012’de kısa süreli Çin (Şanghay) macerasından sonra işsizliğe devam ediyor. Premier Lig’in ‘ilk ve tek yerli siyahi’ ismi Paul İnce’in 2008’te Blackburn Rowers’ı çalıştırmaya başlamasıyla ‘kenar yönetimi siyahlara açılıyor’ diyenler, 177 gün sonra gelen ‘kovulma’ ile hayal kırıklığına devam ediyordu.
 </p>
 <p>
  Gullit, Tigana ve İnce’in artık birer tarih olduğu İngiltere’de ‘Siyahlar neden teknik adam olamıyor?’ sorusunu gündeme getiren olay, geçen günlerde Ada’da top koşturan ilk profesyonel ‘siyahi’ olan Arthur Wharton’un heykelinin dikilmesi oldu. Heykel açılışında konuşan West Bromwichs’in efsane isimlerinden siyahi Brendon Batson, “İspat etmesi zor ama siyahlara teknik adamlık kapısı kapalı. Siyahsan iş görüşmesine bile çağrılmıyorsun.” diyordu. İngiltere, Batson’un sözlerinin şokunu atlatmadan, UEFA Başkan Yardımcısı Jeffrey Webb’den “İngiliz futbolunda açık ırkçılık var.” açıklaması geldi. Webb, gerekçe olarak, Chelsea 2012’de Şampiyonlar Ligi kupasını kaldırırken Roberto Di Matteo’nun yardımcısı olan Eddie Newton’a sadece küçük kulüplerin teklif götürmesini gösteriyordu.
 </p>
 <p>
  Bir başka çarpıcı örnek, Arsenal’in altyapı takımına 1996-2003 arasında 7 kupa kazandıran Paul Davis. Ashley Cole, David Bentley ve Fabrice Muamba gibi isimleri keşfedip futbol dünyasına kazandıran Davis, Arsenal’de U13 takımı antrenörlüğünden öteye geçemedi. 2003’te Arsenal’den ayrılan Davis, 3 yıl sonra UEFA Pro Lisans diplomasını aldı. Garip ama gerçek; hiçbir takımdan teklif almayan Davis, şu an UEFA’da Pro Lisans hocalığı yapıp diploma dağıtıyor. Davis, iş bulamadı ama yetiştirip diploma verdiği isimler belki de ileride ünlü birer teknik adam olacak.
 </p>
 <p>
  Premier Lig’de top koşturan oyuncuların yüzde 30’u siyahi kökenli olmasına rağmen saha kenarında hep ‘beyazlar’ var. İngiltere’de profesyonel 92 takımdan sadece ikisini ‘siyahi’ bir teknik adam çalıştırıyor. Bu isimler Championship (1. Lig) takımlarından Huddersfield’i çalıştıran Chris Powell ve League Two (4. Lig) takımlarından Carlisle’yi çalıştıran Keith Curle. Sadece kenar yönetimi değil siyahlara kapalı olan. İngiltere’deki 92 profesyonel takımdaki 552 yöneticiden sadece 16’sı ‘siyahi’. Oyuncular Birliği Başkanı Gordon Taylor, son tartışmalardan sonra ilk kez İngiliz futbolundaki ‘gizli ırkçılık’ hakkında konuşarak konuyu detaylı bir şekilde araştırma sözü verdi. Benzer sorunlar ABD profesyonel futbol ligi NFL’de de yaşanmıştı. 2003’te yürürlüğe giren Rooney Kuralı ile kulüpteki üst düzey yönetim olan teknik direktör, antröner ve futbol direktörü görevlerinden en az birinin ‘etnik kökenli’ olması sağlanmıştı. Premier Lig Direktörü Richard Scudamore, benzer uygulamanın İngiltere için sözkonusu olmadığını açıklamıştı. Geçen yıl İngiltere’de antrenörlük kursunu bitirenlerin yüzde 20’sinin ‘siyahi’ kökenli olduğunu hatırlatalım.
 </p>
 <p>
  <strong>
   Blanc’a, Deschamps’a var, onlara yok
  </strong>
 </p>
 <p>
  İngiltere’den sonra en çok ‘siyahi’ oyuncuların bulunduğu ülkeler Fransa ve Hollanda. Fransa Millî Takımı’nın iskeletini uzun yıllardır ‘etnik’ kökenliler oluşturuyor. Öyle ki 1998 Dünya Kupası ve 2000 Avrupa Şampiyonası’nda kupayı kaldıran Fransa’da ‘yerli oyuncu’ sayısı bir elin parmaklarını geçmiyordu. Fransa’nın ‘altın kuşağı’nın ‘beyaz’ temsilcilerinden Laurent Blanc ve Didier Deschamps’a büyük takımların kapısı sonuna kadar açılırken, aynı dönemin ‘siyahi’ yıldızları Marcel Desailly, Lilian Thuram ve Patrick Vieira kramponlarını çıkardıktan sonra antrenörlük elbisesi giyme şansını elde edemedi. Fransa Ligue 1’de siyahi oyuncunun top koşturmadığı takım yok ancak iş kenar yönetimine gelince ‘gizli ırkçılık’ devreye giriyor.
 </p>
 <p>
  Fransa’da ilk siyahi teknik adam Jean Tigana’dan sonra bu görevi yapan ikinci isim Antoine Kombouare oldu. Kariyerinin zirvesine 2009-11 arasında Paris Saint Germain’i çalıştırarak çıkan Kombouare, koltuğunu kaybettikten sonra bir daha üst düzey takımlardan teklif almadı. 2012-13’te Suudi Arabistan’ın Al-Hilal takımını çalıştıran Kombouare, 2013’ten bu yana 2. Lig takımlarından Lens’te görev yapıyor.
 </p>
 <p>
  Hollanda futbolu denince aklımıza Johan Cruyff’la birlikte Surinam asıllı Frank Rijkaard ve Ruud Gullit gelir. Hollanda’da ‘siyahi’ teknik adamlık yapan ilk isim Rijkaard oldu. 1995’te futbolu bırakan Rijkaard’a 1998’de Hollanda Millî Takımı teslim edilirken; bunda ‘tecrübesinden’ ziyade giderek artan ‘siyahilere millî takımda ayrımcılık yapılıyor’ eleştirisi oldu. Rijkaard, 1998-2000 arasında millî takımı çalıştırırken, 2001-02’de Sparta Rotterdam’ı, 2003-08’de Barcelona’yı çalıştırdı. Rijkaard, aynı zamanda üst düzey bir takımda görev yapan ilk ‘siyahi’ teknik adam oldu. Gullit ise 2004-05’te Feyenoord’u çalıştıran ‘ikinci siyahi’ isim oldu. Şu anda Hollanda 1. Ligi’nde görev yapan tek ‘Surinam’ asıllı teknik direktör Den Haag’ı çalıştıran Henk Fraser. Fraser, 3 yıl antrenörlükten sonra geçen aylarda teknik direktörlük koltuğuna oturdu.
 </p>
 <p>
  Brezilya ve Afrika’dan çok sayıda futbolcunun top koşturduğu Portekiz Ligi’nde tek ‘siyahi’ isim Belenenses’i çalıştıran Angola asıllı Lito Vidigal. 10 yıl Milan formasını giyen Hollandalı ‘siyahi’ Clarence Seedorf 16 Ocak’ta takımın teknik patronu olarak göreve geldi. İtalya’da görev yapan ilk ‘siyahi’ olan Seedorfun, teknik adamlık kariyeri sadece 5 ay sürdü. Milan yönetimi Seedorf’u gönderirken, takımı eski oyuncusu 41 yaşındaki Filippo İnzaghi’ye emanet etti. ‘Siyahilerin’ kısmen daha az olduğu diğer Avrupa ülkelerinde siyahi teknik adam görmek henüz mümkün olmadı.
 </p>
 <p>
  Yazıyı uzun yıllar Arsenal ve İngiltere Millî Takımı formalarını giyen Sol Campell ile bitirelim. Geçen sene şöyle sesleniyordu önüne çıkan çirkin zorlukları anlatırken: “Görevime yurtdışında başlamak istiyorum. Burada benim için bir fırsat yok, en azından insanların davranışları değişene kadar öyle. Herkes kendisine bu ülkede neden daha fazla siyahi teknik direktör olmadığını sormalı.”
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/kulubede-gizli-irkcilik_539794), [web.archive.org (arşiv bağlantısı)](http://web.archive.org/web/20150102074140/http://www.aksiyon.com.tr:80/dosyalar/kulubede-gizli-irkcilik_539794)
