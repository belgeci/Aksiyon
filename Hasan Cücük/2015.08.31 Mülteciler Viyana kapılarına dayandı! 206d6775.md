# Mülteciler Viyana kapılarına dayandı!

*Hasan Cücük 2015.08.31*

<div class="pNewsDetailMainContent ctx_content" itemprop="articleBody">
 <blockquote>
  <p>
   Ülkelerindeki savaş ve yoksulluktan kaçıp Yunanistan, Makedonya, Sırbistan, Macaristan barikatlarını bir bir geçen binlerce mülteci, Avrupa’nın bir numaralı gündemi olmaya devam ediyor.
  </p>
 </blockquote>
 <p>
  Afganistan, Suriye ve Irak’ta yaşanan savaş ve karışıktan dolayı ülkesini terk eden binlerce mülteci, zor şartlarda Avrupa’ya ulaşma mücadelesini veriyor. 2. Dünya Savaşı’ndan sonra en büyük mülteci kriziyle karşı karşıya kalan Avrupa, çözüm bulmakta zorlanıyor. Bu yıl gelen mültecilerin 350 bini bulması ve sayının her geçen gün artması, Avrupa’nın kâbusu olmaya devam ediyor.
 </p>
 <p>
  Ülkelerinde savaş, çatışma ve fakirlik olan mülteciler için tek hedef Avrupa. Türkiye geçiş güzergâhı olarak kullanılırken can pahasına önce Yunanistan’a, sonra zengin ülkelerine ulaşılmaya çalışılıyor. Ekonomik kriz ve mülteci sayısının artık kaldırılamayacak rakamlara ulaşmasından dolayı Yunanistan da ‘güzergâh’ olarak kullanılmaya başlandı. Yunanistan’dan sonraki durak ise Makedonya. Sınıra yığılan mülteciler, Makedon polisinin sert tutumuyla karşılaşıyor. Son iki ayda 45 bin mülteci Makedonya üzerinden Batı Avrupa ülkelerine geçti. Sayının daha da artmaması için önlemler artırılsa da Makedon polisinin sınırda beklettiği mültecilerle girdiği sinir harbinden galip çıkan mülteciler oluyor.
 </p>
 <p>
  Makedonya’dan sonraki durak ise Sırbistan. Mülteciler için ne Makedonya’nın ne de Sırbistan’ın bir cazibesi var. Bu ülkeler de ‘ara istasyon’ vazifesi yapıyor. Sırbistan’a bu yıl gelen mülteci sayısının 100 bini aştığı ifade ediliyor. Sırbistan Başbakanı Aleksadar Vucic, “Sınıra hiçbir zaman tel örgü çekmeyeceğiz veya duvar örmeyeceğiz.” diyerek mülteci girişine engel olmak için 175 kilometrelik sınıra 3,5 metre yüksekliğinde dikenli telden duvar örme çalışmaları sürdüren Macaristan’a göndermede bulunuyor. Vucic, “Bu insanların yardıma ihtiyacı var. Haklarında hüküm verilmesine ya da cezalandırılmaya değil…” derken biraz da mültecilerin ülkesinde kalacak olmamasının rahatlığıyla konuşuyor!
 </p>
 <p>
  Sırbistan’da verilen ‘kısa mola’dan sonra yeni hedef Macaristan oluyor. Macaristan basınının ‘Kavimler Göçü’ olarak nitelendirdiği mülteci akınını durdurmak için askerler, siviller ve tutuklular hummalı bir şekilde sınıra dikenli telden duvar örmeye devam ediyor. Macaristan çözümü sınıra duvar örmekte buladursun, bunun her şeyi göze alan mültecileri durdurmaya yetmediği kısa sürede ortaya çıktı. Macar kaynakları ülkeye bu yıl 125 bin kayıtlı mültecinin girdiğini belirtiyor. Zor şartlarda Macaristan sınırını aşan mülteciler için mücadele burada da bitmiyor. Mutlaka ama mutlaka polis engeline takılmadan sınırı geçmek önemli. Çünkü polis demek, kayıt altına alınmak demek. Dublin Antlaşması gereği, Avrupa Birliği sınırından giren bir mülteci, iltica başvurusunu ilk girdiği ülkeye yapmak zorunda. Macaristan’ın hem ekonomik durumu hem de ülkenin mültecilere soğuk bakması, çileli bir yolculuk geçiren mültecilere polisle köşe kapmaca oynatıyor. Gecenin karanlığında polise yakalanmadan Macaristan’a giren mülteciler için Almanya, İngiltere, İsveç ve Hollanda yolu açılmış oluyor. Polise yakalanıp parmak izi alınıp kayıtlara geçen mültecilerin bir kısmı ise ‘parmaklarını kesip’ yoluna devam ediyor.
 </p>
 <p>
  AB sınır güvenliği teşkilatı Frontex’in rakamlarına göre bu yıl 340 bin mülteci Avrupa’ya ulaştı. Yıl sonuna kadar bu rakamın 700 bini geçebileceği belirtiliyor. 2014’te bu rakam 219 bindi. Mültecilerin yüzde 69’u savaş bölgesi olan Suriye, Eritre, Somali, Darfur, Irak ve Afganistan’dan geliyor. Bu nedenle sığınma talebinde bulunanların çoğunluğunun geri gönderilmesi mümkün değil. AB ülkeleri, mültecilerin ülke nüfuslarına göre orantılı şekilde dağıtılması konusunda anlaşmaya varamıyor. Mültecilerde yükü Almanya çekerken, özellikle birliğin doğu ülkeleri taşın altına elini sokmuyor. Mülteci sorunu, Avrupa’daki aşırı sağ ve ırkçı partilerin yükselişine neden olurken; Avusturya’nın başkenti Viyana yakınlarında park edilmiş bir kamyonda bulunan 71 mültecinin havasızlıktan öldüğünün ortaya çıkması şok etkisi yaptı. Kısacası, her türlü önleme rağmen Viyana kapılarına dayanıp Avrupa’da sayıları hızla artan mülteciler, kıtanın bir numaralı gündemi.
 </p>
</div>


Kaynak: [www.aksiyon.com.tr](http://www.aksiyon.com.tr/goc/multeciler-viyana-kapilarina-dayandi_552093), [web.archive.org (arşiv bağlantısı)](http://web.archive.org/web/20151228140021/http://www.aksiyon.com.tr/goc/multeciler-viyana-kapilarina-dayandi_552093)
