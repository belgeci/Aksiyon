# Aşırı sağ direksiyonu merkeze kırdı

*Hasan Cücük 2013.10.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bir dönem marjinal sayılan Avrupa’nın aşırı sağcı partileri artık koalisyon ortağı oluyor. Politik söylemleri değişse de asıl hedefleri değişmiyor.
  </font>
 </div>
 <div id="newsText">
  <font class="detail-text">
   <p>
    ‘Bugün Norveç politik tarihi ve İlerici Partisi (FrP) için tarihî bir gündür.” Sözlerin sahibi 40 yıllık aşırı sağ İlerici Partisi’ni ilk kez iktidar ortağı yapan Siv Jensen.  Göçmen ve İslam karşıtlığının bayraktarlığını yapan FrP’nin en önemli özelliklerinden biri; Norveç tarihinin en kanlı katliamını gerçekleştiren Anders Behring Breivik’in 1999-2004 arasında bu partinin üyesi olmasıydı. Geçmişi sabıkalı partinin koalisyon hükümetinin parçası olmasına Avrupa ülkeleri âdeta seyirci kaldı. Bu, aşırı sağ partilerin Avrupa’nın bir gerçeği olduğunun kabulüne yol açıyor.
   </p>
   <p>
    Avrupa’da aşırı sağın fikir babası olarak karşımıza 1972’de Ulusal Cephe’yi kuran Fransız politikacı Jean-Marie Le Pen çıkıyor. Göçmen karşıtı bir pozisyon alan Le Pen’in Ulusal Cephe’si, uzun süre marjinal kaldı. Avrupa’nın iş gücüne ihtiyaç duyduğu 1970’li yıllarda ‘göçmen karşıtı’ olmanın bir getirisi yoktu.  Ayrıca göçmenlere ‘misafir’ gözüyle bakıldığı için ‘tehlikeli’ değillerdi. Ancak ‘misafir’ statüsünün kalktığı ve göçmenlerin daha görünür olduğu 1990’lı yılların başında aşırı sağ partiler yavaş ama istikrarlı şekilde oylarını arttırdı. Le Pen’in Fransa’da fitili ateşlediği göçmen karşıtlığı kısa sürede diğer Avrupa ülkelerine yayıldı. Avusturya’da Jörg Haider’in Özgürlükçüler Partisi (FPÖ), Danimarka’da Pia Kjaersggard’un Danimarka Halk Partisi (DF), Norveç’te Carl Hagen’in İlerici Partisi (FrP) kısa sürede ülke siyasetinin aktörleri arasına girdi.
   </p>
   <p>
    90’ların sonlarına doğru parlamentolarda yer bulmaya başlayan aşırı sağ partiler içinde ilk koalisyon ortağı olma denemesini Avusturya’da Haider yaptı. 99 seçiminde Haider’in koalisyon hükümetinde görev almasıyla başta AB, uluslararası camia ayağa kalkmış ve tepkiler artarak devam etmişti. Haider de bakanlık görevinden istifa etmek zorunda kalmıştı. Aşırı sağ, Avusturya denemesinden ders çıkarmayı başardı. Konjonktür aşırı sağın iktidar veya onun parçası olmasına müsait değildi. Kasım 2001’de Danimarka’daki seçimde sağ blok zaferle çıkarken Danimarka Halk Partisi azınlık sağ koalisyonu dışarıdan destekledi. Parti resmen olmasa da fiilen iktidardı. Meclis’ten geçecek yasalar için aşırı sağın desteğine ihtiyaç duyan azınlık hükümeti Avrupa’nın en sert yabancılar yasasına imza atarken, yasanın mimarı şüphesiz DF lideri Pia Kjaersgaard’du. Danimarka Halk Partisi’nin bu stratejisi aşırı sağ için ilham oldu. Hükümetin bir parçası olma yerine dışarıdan destekleyip, istedikleri kanunları meclisten çıkarttılar. Bu kanunların başında göçmenlerin ülkeye girişini zorlaştıran yabancılar yasası ilk sırada yer alıyordu. DF’i örnek alan Norveç’teki İlerici Parti de 2001-2005 arasında azınlık sağ koalisyonunu dışarıdan desteklemişti.
   </p>
   <p>
    Son 7-8 yıla kadar göçmen karşıtlığı yapan aşırı sağ partiler, strateji değiştirerek İslam ve Müslüman karşıtlığı zeminine kaydı. Göçmen karşıtlığı ‘ırkçılık’ olarak algılandığı için, İslam karşıtlığı şemsiyesi yeni sığınma alanları oldu. “Avrupa’nın İslamlaşmasını istemiyoruz” diyen bu partiler Londra ve Madrid’deki terör saldırılarını çok iyi kullanarak ‘Avrupa’da İslam tehlikesi’ oluşturdu. Yıllar önce anti-semitizm asgari müştereğinde birleşen aşırı sağ için yeni ortak payda İslamofobi oldu. İslam ve Müslüman karşıtlığı aşırı sağa iktidara gelecek kadar oy sağlamıyordu. İmdatlarına 2008’de patlayan küresel ekonomik kriz yetişti. Aşırı sağ, artık sosyal politikalara ve ekonomik söylemlere ağırlık verdi, doğrudan uyum politikalarını hedef alan söylemleri biraz geri planda kalmaya başladı. Bu kesinlikle göçmen karşıtlığından vazgeçtikleri anlamına gelmiyordu. Zaten göçmen karşıtı oyların tek adresi bu partilerdi. Şimdi oy pastasını arttırmak için toplumun değişik kesimlerinin sorunlarına eğilmenin zamanıydı. İşsizlik, sosyal yardım, AB karşıtlığı, avro karşıtlığı aşırı sağın oy almak için gündeme getirdiği yeni konulardı. Ekonomik krizin vurduğu Avrupalı geçim derdine düştüğünden seçimlerde geçer akçe artık ekonomik konulardı. Krizde parasının ve işinin derdine düşen Avrupalı seçmen, ‘göçmenleri ve İslam’ı en büyük sorun ilan eden’ siyasetçilerin nefret söylemlerini kulak ardı etmeye devam etti. Aşırı sağ krizin vurduğu seçmenin hoşuna gidecek popülüst söylemlerle oy toplayarak merkeze yaklaştı. Norveç’te FrP’nin koalisyon ortağı olması aşırı sağın artık merkezde yer bulduğunun en bariz örneği. Avrupa Breivik gibi bir katili içinden çıkaran partinin iktidar olmasına sessiz kaldı. Aşırı sağın fikirlerinden taviz vermediğini yine Norveç’te gördük. İktidar ortağı olan FrP, hedeflerinin daha sert bir göçmen yasası olduğunu daha ilk günden ilan etti.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A779E35254A6A5384523955757BF04E3?newsId=36856), [web.archive.org (arşiv bağlantısı)](http://web.archive.org/web/20131103054812/http://www.aksiyon.com.tr:80/aksiyon/newsDetail_getNewsById.action;jsessionid=A779E35254A6A5384523955757BF04E3?newsId=36856)
