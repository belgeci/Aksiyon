# Para ligi

*Hasan Cücük 2015.04.21*

<div class="pNewsDetailMainContent" itemprop="articleBody">
 <p>
  Her şeyde olduğu gibi futbolda da para kaliteli yere akıyor. Bunların başında Şampiyonlar Ligi ve Premier Lig geliyor. Seyircisiz ve kalitesiz Türk futbolu Süper Lig AŞ ile çıkış arıyor.
 </p>
 <p>
  Messi, Ronaldo, İbrahimoviç, Rooney, Robben, Suarez, Neymar, Neuer... Dünyanın en iyi futbolcularının mücadele alanı  Şampiyonlar Ligi, her geçen yıl hem kalitesini artırıyor hem de ilgi odağı olmaya devam ediyor. Kalite ve ilginin karşılığı ise kulüplerin ve UEFA’nın banka hesaplarına giren milyonlar oluyor.
 </p>
 <p>
  UEFA’nın eski başkanı İsveçli Lennart Johansson’un en büyük projesi olarak 1992’de start alan Şampiyonlar Ligi, sponsor ve televizyon yayın haklarından dolayı gelirini her yıl artırdı. Dünya futbolunun patronu FIFA sponsor kaybederken, Şampiyonlar Ligi UEFA için ‘altın yumurtlayan tavuk’ oldu. UEFA’nın Şampiyonlar Ligi’nden bu yıl elde edeceği gelir 900 milyon Euro. 7 yıl önce bu rakam 585 milyon Euro’ydu. 2008’de başlayan küresel krizin uğramadığı UEFA, 7 yılda Şampiyonlar Ligi gelirini yüzde 45 artırdı. Hedef ise 2015-2018 arasında gelirleri yüzde 30 daha artırmak. Her maçı ortalama 100 milyon kişinin izlediği Şampiyonlar Ligi’nin finalini 200’e yakın ülke yayımlıyor. Tek rakibinin Dünya Kupası finali olduğu Devler Ligi finalinin ulaştığı bu seyirci kitlesinin UEFA’ya dönüşümü prestij ve para oluyor.
 </p>
 <p>
  UEFA, sponsorluk konusunda başarılı bir taktik uyguluyor. Şampiyonlar Ligi için sadece 6 ana sponsorla anlaşan UEFA, bu sayede rekabeti artırıyor. Her branştan onlarca devasa firma dünyanın bir numaralı kulüpler organizasyonunda adının geçmesi için kesenin ağzını sonuna kadar açıyor. Örneğin, bu sezona kadar otomobil markası kontenjanından Ford sponsor olurken, Nissan 4 yıllığına Ford’un tahtını elinden aldı. Nissan’ın ödeyeceği net rakam açıklanmazken telaffuz edilen 80-100 milyon dolar arası. Nissan’ın sponsor direktörü, Devler Ligi’nin ‘sporun kreması’ olduğunu belirtip “Tüm dünyanın ilgi odağı olan bir turnuvanın 6 ana sponsorundan biri olmak heyecan verici.” diyor.
 </p>
 <p>
  Devler Ligi’ni farklı kılan, daima yeniliklere açık olması. 1992’de start alan lig, bugüne kadar 3 kez format değiştirdi. 32 takım arasına adını yazdırmak için şampiyonlar kıyasıya mücadele ederken, Devler Ligi’ne ülkelerinde şampiyon olamayan güçlü kulüpler de katılıyor. İngiltere, Almanya, İspanya, İtalya ve Fransa gibi Avrupa futbolunun lokomotif ülkelerinde takımlar şampiyonluk hedefi kadar Şampiyonlar Ligi’ne katılmak için de kıyasıya mücadele ediyor. Şampiyonlar Ligi sadece katılan takımlara maddi kaynak sağlamıyor, ülke liglerinin de kalitesini artırıyor.
 </p>
 <p>
  Burada bir ayrıntıya dikkat çekmek gerekiyor. Şampiyonlar Ligi ile aynı yıl başlayan İngiltere Premier Ligi’nin birçok ortak noktası bulunuyor. Daha doğru ifadeyle iki lig de birbirine önemli katkı sağlıyor. Premier Lig’de oynamak için yabancı oyuncularda aranan ‘millî olma’ şartı kaliteyi yükseltirken, bu ligden gelen 4 takım da Devler Ligi’nin cazibe merkezi olmasını sağlıyor. Bir anlamda Şampiyonlar Ligi, Premier Lig’in; Premier Lig, Şampiyonlar Ligi’nin kaymağını yiyor.  23 yılı geride bırakan Şampiyonlar Ligi’nin Top-10 listesinde 3 İngiliz, 3 İtalyan, 2 İspanyol, 1 Alman ve 1 Portekiz takımı bulunuyor. İlk 3 sıralaması ise Real Madrid, Barcelona ve Manchester United şeklinde oluşuyor.
 </p>
 <p>
  UEFA, Devler Ligi sayesinde para basarken, katılan takımları da ihya ediyor. UEFA, geçen sezon bu ligde mücadele eden 32 takıma 726 milyon sterlin dağıttı. Gelir şampiyonu aynı zamanda kupanın da sahibi olan Real Madrid olurken, kasasına giren rakam 46 milyon sterlindi. Bu rakam, sadece UEFA’dan gelen. Buna bilet ve forma satışlarından gelen rakamları eklemek gerekiyor. Real Madrid geçen yıl toplamda elde ettiği 549 milyon Euro’luk gelirle ‘Para Ligi’nin şampiyonu oldu. Devler Ligi’nde Paris Saint German 43 milyon sterlin, finali kaybeden Arda’lı Atletico Madrid 40 milyon sterlin, UEFA’nın para pastasından pay aldı. Temsilcimiz Galatasaray ise 16 milyon sterlin elde etti.
 </p>
 <p>
  Yine burada Premier Lig’e geçiş yapmak gerekiyor. Geçen günlerde İngiltere Premier Ligi’nin yayın hakları rekor fiyata satıldı. Rakamın büyüklüğü gözleri Ada’ya çevirdi. 2016-2019 arasındaki 3 sezon için yayıncı kuruluşun ödeyeceği rakam yaklaşık 7 milyar Euro. Premier Lig Başkanı Richard Scudamore, “Burnley takımı, Ajax’tan daha iyi bir ekonomik yapıya sahip olacak. Bu durum herhâlde ligimizin kalitesini ortaya koyuyor.” diyerek kalitenin paraya dönüşmesinin mutluluğunu yaşıyordu. Oynanan futbolun kalitesi arttıkça, ligin pazarlama gücü de yükseliyor. Büyük takımların aldığı parada bir azalma olmazken, küme düşmemeye oynayan ekipler, Türkiye Süper Lig şampiyonundan daha fazla para alıyor. Bu duruma en iyi örnek geçen sezon Premier Lig’e veda eden Cardiff. Kırmızı-beyazlılar küme düştüğü sezon yayın gelirlerinden 74,5 milyon Euro’yu kasasına koydu. İngiltere’nin sonuncu olan ekibi bu parayı alırken son yıllarda dünya futboluna damga vuran Almanya’nın Bayern Münih takımı aynı sürede 36,9 milyon Euro gelir elde etti. Dünya futbolunun zirvesindeki iki İspanyol kulübü Real Madrid ve Barcelona ise yayın pastasından 140’ar milyon Euro’yla bu alanda zirveyi tutuyor. La Liga’da bu iki kulübün şampiyonluk hegemonyasını kıran Atletico Madrid, aldığı 42 milyon Euro’yu az bulmuş ve İspanya’da eşitlik tartışmalarını bir kez daha gündeme getirmişti. Sevilla başkanı da “Biz figüran olmak istemiyoruz.” sözleriyle aradaki uçuruma isyan etmişti.
 </p>
 <p>
  Sonuç ortada, kalitenin olduğu yere para akıyor. Bunun en somut örneği ise Şampiyonlar Ligi ve Premier Lig. Paranın güçle eşdeğer olduğu günümüzde, paranın girmediği kulüpler rekabette daima geride kalıyor. Bu anlamda, Türkiye Futbol Federasyonu’nun Süper Lig AŞ girişimi kalite adına bir umut. Özellikle İngiltere örneğinin incelenip ülkeye uyarlanacağı söyleniyor. İnşallah başarılı olur da insanımız kaliteli futbolla tanışır.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/para-ligi_550649), [web.archive.org (arşiv bağlantısı)](http://web.archive.org/web/20150707181214/http://www.aksiyon.com.tr/dosyalar/para-ligi_550649)
