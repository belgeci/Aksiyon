# Ve batı tesettürü keşfetti!

*Hasan Cücük 2016.01.19*

<div class="pNewsDetailMainContent ctx_content" itemprop="articleBody">
 <p>
  Son dönemlerde tesettür koleksiyonu hazırlayan batılı ünlü markalarda bir artış var. Bu ilgi tamamen ‘duygusal’ sebeplere dayanıyor.
 </p>
 <p>
  Modanın kalbinin attığı Paris, Milano ve New York’ta dünyaca ünlü markalar her yıl yeni koleksiyonlarını piyasaya sürer. Hedef kitle hep ‘Batılı’dır. Fakat son dönemlerde tesettür koleksiyonu hazırlayan markalarda bir artış var. Bu trende İtalyan lüks modaevi Dolce &amp; Gabbana da katıldı. Daha önce DKNY, Oscar de la Renta, Tommy Hilfiger ve Mango gibi markalar, ramazan geldiğinde özel koleksiyonlarını piyasaya sürmüşlerdi. Geçen kasımda da İsveçli ünlü H&amp;M mağazaları reklam kampanyalarında başörtüsü takan modeller kullanmıştı. Moda devleri birer birer tesettürlü kadınları keşfederken kozmetik firması Esteé Lauder ve Shiseido da ‘domuz ve alkol’ içermeyen ‘helal’ parfüm ve makyaj ürünlerini piyasaya sürmüştü.
 </p>
 <p>
  Moda tasarımcılarının tesettürlü kadınları keşfetmesi tamamen ‘duygusal’ sebeplere dayanıyor. Fortuna Dergisi’ne göre, 2013’te Müslüman tüketicilerin giyim ve ayakkabı harcamaları 266 milyar doları bulurken bu rakam İtalya ve Japonya’nın toplam harcamasından daha fazlaydı. Dergiye göre, Müslüman tüketicilerin giyim ve ayakkabı gideri 2019’da 484 milyar doları bulacak. Elbette bu denli büyük bir pazara moda devlerinin kayıtsız kalması beklenemezdi. Moda ekonomisi uzmanları, tasarımcıların bu pazara yönelmesinde Müslüman nüfusun genç ve gittikçe büyüyen bir demografik yapıya sahip olmasının etkili olduğunu söylüyor.
 </p>
 <p>
  İslam dünyası pazarını keşfeden markalardan Dolce &amp; Gabbana da geçen günlerde ilk tesettür koleksiyonunu hazırladı. Koleksiyonun ana hedefi Ortadoğu piyasası olarak düşünüldü ve markayı yansıtan çiçek motifleri başörtülerine, uzun eteklere ve pardösülere yansıtıldı. Koleksiyonun bu yılın ekim ayından itibaren ilk olarak Birleşik Arap Emirlikleri’nde satışa çıkması bekleniyor.
 </p>
 <p>
  Dolce &amp; Gabbana’nın kurucu ortağı Stefano Gabbana, daha önce yaptığı bir açıklamada Ortadoğu’nun kendisini büyülediğini söyleyerek bu koleksiyonun hazırlıklarını yaptıklarından bahsetmişti. Gabbana’yı sadece Ortadoğu’nun kültürü değil, zenginliğinin de büyülemiş olduğunu düşünmemek imkânsız! Nitekim Dolce &amp; Gabbana’nın hazırladığı ilk koleksiyonun zengin Birleşik Arap Emirlikleri’nde piyasaya sürülecek olması, işin ‘duygusal’ boyutunun kültüre olan ‘hayranlığın’ önüne geçtiğinin göstergesi. İtalyan modaevinin yeni koleksiyonunda eşarplar ve abayalar (Arap kadınların giysilerinin üzerine giydiği pardösü benzeri dış giysi) da yer alıyor. Marka, bu koleksiyonu müşterilerinin yoğun talebi üzerine hazırlamış. Sadeliğin hâkim olduğu koleksiyonda hem düz siyah hem de dantelli ve desenli parçalar bulunuyor.
 </p>
 <p>
  New York merkezli tarz dergisi The Cut’a göre, modanın dinî motifleri dikkate alan koleksiyonlar geliştirmesi yeni bir trendi başlatacak. Amerikan kadın magazin dergisi Vogue’ye göre ise moda devlerinin bugüne kadar tesettürlü Müslüman kadınları yok sayması şaşırtıcı. Vogue ayrıca, “Daha fazla modaevi bu pazara girmek için daha ne bekliyor?” diye soruyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/ve-bati-tesetturu-kesfetti_553628), [web.archive.org (arşiv bağlantısı)](http://web.archive.org/web/20160125000127/http://www.aksiyon.com.tr:80/dosyalar/ve-bati-tesetturu-kesfetti_553628)
