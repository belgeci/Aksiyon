# Peri masalının bu yılki kahramanı: Leicester City

*Hasan Cücük 2015.12.14*

<div class="pNewsDetailMainContent ctx_content" itemprop="articleBody">
 <p>
  Şu an İngiltere Premıer Ligi’nin zirvesinde Chelsea, Manchester Unıted, Manchester Cıty, Arsenal veya Lıverpool değil, Leicester Cıty var. Gol krallığı yarışında da aynı takımdan Jamie Vardy ilk sırada.
 </p>
 <p>
  İspanya’da Barcelona, Almanya’da Bayern Münih, Fransa’da Paris Saint Germain, İtalya’da İnter, Hollanda’da Ajax, İngiltere’de ise Leicester! Yanlış okumadınız, şu an İngiltere Premier Ligi’nin zirvesinde Chelsea, Manchester United, Manchester City, Arsenal veya Liverpool değil, Leicester City var. İtalyan teknik adam Claudio Ranieri yönetimindeki Leicester, futbol dünyasının adını fazla duymadığı Jamie Vardy, Riyad Mahrez ve Danny Drinkwater gibi oyuncularıyla şampiyonluk mücadelesi veriyor.
 </p>
 <p>
  Leicester’in bu yılki başarısında Jamie Vardy’nin katkısı oldukça büyük. Fazla değil, 4 yıl önce amatör olarak top koşturan 28 yaşındaki Vardy, Premier Lig’de gol krallığı yarışında ilk sırada yer alıyor. Vardy’yi spor basınının manşetlerine taşıyan, inanılmaz bir seri yakalaması oldu. Üst üste 11 maçta gol atarak Hollandalı yıldız Ruud Van Nistelrooy’un Premier Lig’de peş peşe 10 maçta gol atma rekorunu tarihe gömdü. Vardy, 2012’de top koşturduğu amatör küme takımlarından Fleetwood’dan 1 milyon sterlin karşılığında Liecester’e transfer olurken futbol dünyasının dikkatini fazla çekmemişti. Fleetwood formasıyla 2011-12 sezonunda 36 maçta 31 gol atması, o dönem bir alt lig olan Championship’te mücadele eden Liecester’in yolunu açmıştı.  Leicester, 2014’te 10 yıl aradan sonra yeniden Premier Lig’e çıktığında Jamie Vardy’nin adından söz ettiren bir golcü olacağını kimse hesaplamıyordu.
 </p>
 <p>
  2007’de Stocksbridge’te top koşturmaya başlayan Vardy’nin haftalık ücreti sadece 30 sterlindi. Amatör futboldan aldığı ücret geçimini sağlamaya yetmediği için bir taraftan da karbon fabrikasında işçi olarak çalışıyordu. Fabrikadaki kazancı futboldaki kazancının haftalık 10 katıydı ama içinde futbola karşı bitmek tükenmek bilmeyen bir istek vardı. 2012’de Leicester’e transfer olduğunda artık sadece futbola konsantre olacağı için mutluydu. Futboldan aldığı ücret artık fabrikada çalışmasına gerek bırakmıyordu. Vardy, 28 yaşında hem şöhreti yakaladı hem de millî oldu. İlk kez 21 Mayıs’ta İngiltere Millî Takımı aday kadrosunda yer aldı. 7 Haziran’da da Dublin’de oynanan İrlanda maçında ilk kez millî formayı giydi.
 </p>
 <p>
  Leicester’i, futbol dünyasının adını giderek unutmaya başladığı Claudio Ranieri çalıştırıyor. 2000-04 arasında Chelsea’yi çalıştıran Ranieri’nin kariyeri hep negatif bir grafik çizdi. Chelsea sonrası tam 7 takımı çalıştıran İtalyan teknik adam, bu takımların 5’inden sözleşmesi bitmeden kovuldu. Sezon başında Leicester ile 3 yıllık kontrat imzalayan Ranieri, futbol otoritelerine göre sezon içinde kovulmaya en yakın adaydı. Ancak Ranieri tüm futbol otoritelerini ters köşeye yatıran bir performansla takımını zirveye taşıdı. Toplu hücum, toplu savunma yapan bir takım oluşturdu. Ligin zirvesinde olmalarına karşılık Ranieri şampiyonluk gibi iddialı lafları ağzına bile almıyor. İlk hedeflerinin ligde tutunmak olduğunu ifade ediyor: “Hedefimiz öncelikle 40 puan toplayarak kümede kalmak. 40 puana ulaştıktan sonra şampiyonlukla ilgili soruları cevaplayabilirim.” 15 maçta 32 puan toplayan Leicester’in önünde daha 23 maç var ve 40 puan hedefi şimdiden yakalanmış gözüküyor.
 </p>
 <p>
  Leicester, Premier Lig standartlarına göre çok mütevazı bir kadroya sahip. Takımın kalesini Danimarka’nın efsane kalecisi Peter Schmeichel’in oğlu Jesper koruyor. En değerli oyuncusu 11 milyon Euro değer biçilen 24 yaşındaki Riyad Mahrez. Bu yıl attığı 14 golle gol krallığında zirvede olan ve Leicester tarihinin bir sezonda en çok gol atan oyuncu unvanını 15 maçın sonunda ele geçiren Jamie Vardy için biçilen değer ise 6 milyon Euro. İsviçre millî formasını giyen Türk asıllı Gökhan İnler de Leicester kadrosunda. Napoli’den gelen İnler, şu sıralar ilk 11’de yer bulmakta zorlanıyor. Leicester’in attığı 32 golün 14’ünde Vardy’nin, 10’unda ise Mahrez’in imzası var. 100 milyon Euro’luk Leicester, değer sıralamasında, 20 takımlı Premier Lig’de 16. sırada.
 </p>
 <p>
  Leicester 40 puana ulaştıktan sonra Ranieri şampiyonlukla ilgili sorulara bakalım ne cevap verecek?
 </p>
</div>


Kaynak: [www.aksiyon.com.tr](http://www.aksiyon.com.tr/spor/peri-masalinin-bu-yilki-kahramani-leicester-city_553269), [web.archive.org (arşiv bağlantısı)](http://web.archive.org/web/20160126064904/http://www.aksiyon.com.tr/spor/peri-masalinin-bu-yilki-kahramani-leicester-city_553269)
