# Aşırı sağ ayrılıkta ittifak etti

*Hasan Cücük 2013.12.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son dönemde oylarını artıran Avrupalı aşırı sağ partiler, 25 Mayıs 2014’teki Avrupa Parlamentosu seçimlerinde ‘birlikte hareket’ etme kararı aldı. Ancak bu ‘ittifak’ girişiminde ayrılıklar şimdiden başladı.
  </font>
 </div>
 <div id="newsText">
  <font class="detail-text">
   <p>
    Avrupa politik hayatının giderek vazgeçilmezi olan aşırı sağ partiler, 25 Mayıs 2014’te yapılacak Avrupa Parlamentosu seçimlerinde ‘birlikte hareket’ etme kararı aldılar. Aşırı sağın Avrupa çapındaki oy oranının yüzde 15-20 civarında bulunduğu sırada gelen bu ittifak, aşırı sağ partiler arasında görüş ayrılığını da ortaya çıkardı. ‘İttifak’ ile ‘ayrılık’ aynı cümle içerisinde anlamsız duruyor gibi gözükse de şu ana kadar ‘hepsi aynı’ gözüyle bakılan partilerin aslında birbirlerinden ne kadar uzak oldukları ‘ittifak’ çalışmasıyla ortaya çıktı.
    <p>
     Hollandalı Geert Wilders ve Fransız Marine Le Pen, Den Haag’da bir araya gelerek “Avrupa’yı Brüksel canavarından kurtarmak için” birlikte çalışacaklarını açıkladı. İki liderin karşılıklı iltifatlarıyla geçen basın toplantısında Wilders, “Le Pen’in burada olması çok önemli. Çünkü çok önemli bir siyasetçi ve belki gelecekte Fransa’nın cumhurbaşkanı olacak.” derken;  Le Pen, “Bugün tarihî bir gün. Vatansever hareketlerin bölünmüşlüğü artık sona eriyor.” ifadelerini kullanıyordu. Görünüşte ‘ittifak oluşturmak’ için gerçekleşen bu buluşma, aslında Avrupa aşırı sağındaki derin çatlağı gün yüzüne çıkarıyordu.
     <p>
      Aşırı sağ; çok kültürlülük, İslamofobi, Avrupa ülkeleri dışından gelen yabancıların geri gönderilmesi gibi konularda ‘ittifak’ yapıyor. Bu kadar ortak noktası olan partilerin çok kolay bir araya gelmesi gerekiyor. Temeli 1972’de Fransız Jean Marie Le Pen tarafından atılan Ulusal Cephe’nin kuruluşunda yer alan ‘antisemitizm’ aşırı sağın ilk görüş ayrılığını oluşturuyor. Parti başkanlığını babasından devralan Marine Le Pen, ‘antisemitist’ çizgiden hızla uzaklaşmasına karşın, partisi İskandinavya aşırı sağcıları tarafından hâlâ ‘makbul bir parti’ olarak görülmüyor. Danimarka Halk Partisi Milletvekili Sören Espersen, “Bizim gözümüzde Ulusal Cephe hâlâ gerçek bir parti değil. Parti ‘değiştim’ demesine rağmen geçmişinde duran ‘antisemitist’ lekenin silinmesi zor.” diyor. Espersen’in gözünde Avusturya’dan Özgürlük Partisi de aynı kategoride bulunuyor. Bu partinin de ‘antisemitist’ duruşu işbirliğinin önünde engel olarak addediliyor.
      <p>
       Hollandalı Geert Wilders, Avrupa’da İslam karşıtlığının bayraktarlığını yapıyor. Le Pen’in Yahudi karşıtlığını bırakıp İslam karşıtlığı noktasına gelmesi, Wilders-Le Pen birlikteliğinin yolunu açmıştı. Wilders için Le Pen’in geçmişinden ziyade bugün aldığı oy oranı önemli. Wilders, Avrupa Parlamentosu’nda güçlü bir birlik kurmak için Le Pen’e mecbur olduğunu çok iyi biliyor. Wilders’i bu mecburiyete iten sebep, Almanya’da güçlü bir aşırı sağın olmaması. Hitler geçmişinden dolayı Almanya’da aşırı sağ dengeleri değiştirecek bir noktaya gelemiyor.
       <p>
        Aşırı sağ üzerine çalışmalar yapan Alman siyaset bilimci Alexander Hausler, Wilders-Le Pen ittifakının aşırı sağ arasındaki farkı ortaya çıkarmasını ‘tarihî gelişme’ olarak niteliyor. Kendisinin yıllardır Avrupa’da aşırı sağın farklı olduğunu söylediği hâlde dikkate alınmadığına işaret ederek “Kuzey ülkelerindeki sağcılar, sosyal demokrat politikalara karşı neoliberal olarak ortaya çıkarken, Güney Avrupa sağcıları faşist gelenekten geldiler. Ekonomik krizin etkisiyle kuzeyli sağcılar sosyal popülizme kayarken, güneyliler sadece İslam ve Yahudi karşıtlığında kaldılar.” açıklamasını yapıyor. Hausler, Avrupa Parlamentosu seçimleri öncesi kurulacak ittifakın kalıcı olmayacağını iddia ediyor.
        <p>
         Fransız ve Avusturya aşırı sağcılarının geçmişindeki ‘Yahudi karşıtlığı’ birlikteliğin önündeki tek engel değil. Liderlerin ‘egoları’, birlikteliği zor kılan bir başka etken. Danimarka’nın Arhus Üniversitesi’nden Rune Stubager, aşırı sağ liderlerin hepsinin ‘ben olmazsam parti olmaz’ diye düşündüğünü belirterek “Partide tek adam olan liderlerin, başka bir parti liderinin gölgesinde kalması imkânsız. Herkesin liderliğe oynadığı bir ittifak söz konusu olamaz.” diyor. Stubager, sosyal demokrat, liberal ve muhafazakâr partilerin ‘değerler politikası’ üzerinden siyaset yaptığını, aşırı sağın ise lider merkezli olduğunu söylüyor.
         <p>
          Aşırı sağın, bir çatı altında birleşmesinin uzun yıllar alacağını ileri süren Rune Stubager’i destekleyen açıklama, Danimarka Halk Partisi Milletvekili Sören Espersen’den geldi. Espersen, Wilders-Le Pen buluşmasına tepkisini “Ulusal Cephe bizim gözümüzde gerçek bir parti değil.” cümlesiyle dile getirirken; İsveç’ten ‘kardeş parti’ İsveç Demokratlar’ın Wilders-Le Pen birliğine katılması durumunda ise ‘işbirliğini’ bitirecekleri tehdidinde bulundu.
          <p>
           Rune Stubager, Espersen’in tepkisini ‘iktidar yürüyüşüne’ bağlıyor. Aşırı sağın tek çatı altında toplanmasının ‘biz aşırı uçtayız’ duruşunun tescili olacağını belirten Stubager, “Böyle bir durum bu partilerin asla iktidar ortağı olamayacağı anlamına geliyor. Oysa Norveç’te aşırı sağ İlerleme Partisi tarihinde ilk kez geçtiğimiz ay koalisyon ortağı oldu. Norveç’ten gelen bu iyi haberden dolayı Danimarka Halk Partisi ‘iktidar yürüyüşünün’ başladığına inanıyor. Diğer aşırı sağ partilerle kurulacak ittifak bu rüyanın sonunu getirebilir.” açıklamasını yapıyor.
           <p>
            Danimarka Halk Partisi, Kasım 2001-Eylül 2011 arasında iktidar olan Liberal-Muhafazakâr azınlık hükümetini dışarıdan destelemesine karşın, her iki parti de ‘asla bu parti ile koalisyon’ kurmayacaklarını deklare etmişlerdi. Aşırı sağ parti, iktidarın yolunun ‘aşırı uçluğu’ sözde terk etmekten geçtiğini öğrendikten sonra yabancı ve Müslüman karşıtlığının tonunu düşürüp sosyal konuları ön plana çıkardı. ‘Kuzu postuna bürünen kurt’ misali merkeze yaklaşan parti, oylarını artırarak iktidara göz kırpmaya başladı. Tam bu noktada Wilders ve Le Pen’in ‘ittifak’ çağrısı Danimarka Halk Partisi’nin sinirlerini gerdi.
            <p>
             Aşırı sağın Avrupa Parlamentosu’nda ‘tek çatı’ altında toplanmasının adımını atan Geert Wilders de işlerinin kolay olmadığını “Elbette her konuda aynı görüşü savunmuyoruz.” cümlesiyle ifade ederken; Brüksel’in etkisinin kırılması konusunda tüm ‘kardeş partilerin’ ittifak ettiğini söylüyor. Antisemitizm ilk ayrılık noktası olurken, liderlerin egosu ve kuzey ülkelerindeki aşırı sağın iktidar hayali aşırı sağın birlikteliğini zora sokuyor. Avrupa Birliği, İslam ve avro karşıtlığı, şu an için ‘pürüzsüz’ ittifak konuları.
             <p>
              Avrupa Parlamentosu’nda (AP) grup kurabilmek için iki liderin en az 7 ülkede ortaklar bulmaları ve 766 üyeli parlamentoya 25 vekil sokabilmeleri gerekiyor. Bu durumda parlamentodan bütçe alabilecek ve daha güçlü temsil imkânı bulabilecekler. Şu anda iki partinin AP’deki toplam milletvekili sayısı 7. İskandinavya’daki aşırı sağın ittifaka kapılarını kapatmasıyla Wilders ve Le Pen ümitlerini İtalya, Avusturya, Polonya, Belçika, Macaristan ve İngiltere’deki aşırı sağ partilere bağladı. Rune Stubager, İskandinavya’nın destek vermediği bir ittifakı zor görürken, aşırı sağın tek çatı altında birleşmesine en ilginç yorum Hollanda Dışişleri Bakanı Frans Timmermans’tan geldi: “Wilders 2010 seçimlerinde büyük bir zaferle çıkınca günlerce uyuyamadım. Bu problemi nasıl aşarız diye çok geceyi uykusuz geçirdim. Le Pen-Wilders ittifakı beni mutlu etti. Çünkü bu bir güçlenme değil, aşırı sağın ayakta durmak için yaptığı bir imdat çağrısıdır.”
              <p>
               Tüm bu yorumların sonucunu 25 Mayıs 2014’te yapılacak Avrupa Parlamentosu seçimlerinde göreceğiz. Şurası bir gerçek ki Wilders-Le Pen ittifakı aşırı sağın tek parça olmadığını tüm Avrupa’ya gösterdi.
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=B597C03FC213D51A45278EE181719869?newsId=37245), [web.archive.org (arşiv bağlantısı)](http://web.archive.org/web/20141003131654/http://www.aksiyon.com.tr:80/aksiyon/newsDetail_getNewsById.action;jsessionid=B597C03FC213D51A45278EE181719869?newsId=37245)
