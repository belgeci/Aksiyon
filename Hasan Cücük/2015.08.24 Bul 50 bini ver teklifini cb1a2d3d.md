# Bul 50 bini ver teklifini

*Hasan Cücük 2015.08.24*

<div class="pNewsDetailMainContent ctx_content" itemprop="articleBody">
 <p>
  Türkiye dahil birçok ülkede sadece vekiller kanun teklifi vereilirken; Danimarka, vatandaşlarının kanun teklifi sunmasının önünü açmaya hazırlanıyor. örnek aldığı ülke ise Finlandiya.
 </p>
 <p>
  Demokrasi liginin liderleri arasında yer alan Danimarka, vatandaşların ülke yönetimine katkısının sadece seçimlerle sınırlı kalmasını istemiyor. 18 Haziran’daki genel seçimler sonrası mecliste 9 sandalyeyle temsil edilen Alternatif Parti’nin teklifine Danimarka Halk Partisi, Sosyalist Halk Partisi, Radikal Parti, Birlik Listesi ve Liberal İttifak da olumlu bakıyor. Yasama yılıyla birlikte meclis gündemine gelecek olan kanun teklifi kabul edildiğinde, halk ülke yönetiminde direkt söz sahibi olacak. Alternatif Parti Başkanı Uffe Elbaek’in hazırladığı teklife göre, vatandaşın kanun teklifi sunmasına imkân sağlayan ‘Açık Bakanlık’ oluşturulacak. Seçme hakkına sahip herkes kanun teklifi sunma hakkına sahip olacak. Vatandaşın hazırladığı kanun teklifinin meclis genel kuruluna gelmesi için 2 ay içinde 50 bin imzayı bulması gerekiyor. İmzalar, Açık Bakanlık üzerinden elektronik olarak toplanacak. Gerekli imzayı bulan vatandaşın hazırladığı kanun teklifleri direkt meclis genel kurulunda görüşülecek.
  <br>
   Peki, vatandaşın kanun teklifi sunmasına imkân sağlayan tasarının Avrupa’da başka örnekleri var mı? Danimarka’nın kabul etmeye hazırlandığı ‘Vatandaş Kanun Teklifi’ uygulamasını hâlihazırda Finlandiya ve Avrupa Birliği uyguluyor. Danimarka, ‘Finlandiya Modeli’ni örnek alıyor. Sistem oldukça basit işliyor. Seçme ve seçilme hakkına sahip iki vatandaş kanun teklifini hazırlıyor. Teklifin meclis genel kurulunda görüşülmesi için 50 bin imza gerekiyor. İmza atma işi klasik yöntemle veya elektronik olarak gerçekleşiyor. Atılan her imzanın gerçek olup olmadığı merkezî sistemden kontrol ediliyor. Kanun teklifi 50 bin imzayı bulduğunda görüşülmek üzere direkt meclis genel kuruluna geliyor. İmzaların tamamlanması için 6 ay süre veriliyor. Bu süre zarfında 50 bin imzayı bulmayan teklif otomatik olarak gündemden düşüyor. Finlandiya’da bugüne kadar 9 teklif yeterli imzayı toplayıp meclis gündemine geldi. 9 tekliften 5’i mecliste salt çoğunluğu sağlayamazken, 3 teklif görüşülmeyi bekliyor. Bir teklif ise meclisten geçerek kanunlaştı.
  </br>
 </p>
 <p>
  Finlandiya Modeli’nin biraz farklı versiyonu Avrupa Birliği’nde uygulanıyor. Avrupa Komisyonu’na vatandaş teklifinin gelebilmesi için 7 farklı AB ülkesinde Avrupa Parlamentosu için oy kullanma hakkına sahip 7 kişinin ‘Vatandaş Komitesi’ adı altında bir araya gelip kanun teklifini hazırlaması gerekiyor. Hazırlanan teklif Avrupa Komisyonu’na geldiğinde, teklifin komisyonun görev alanı içinde olup olmadığına bakılıyor. Vatandaş Komitesi’nin hazırladığı kanun teklifinin Avrupa Komisyonu gündemine alınması için 7 değişik ülkeden 12 ay içinde 1 milyon imza toplanması gerekiyor. İmzalar online sistemde elektronik olarak atılıyor. Her ülke kendi vatandaşlarının imzalarını kontrol edip onaylıyor. 1 milyon imzanın toplanması için her ülkenin nüfusuna göre minimum imza sayısı şartı bulunuyor. Örneğin, Danimarka’dan en az 9 bin 750, Almanya’dan en az 72 bin imza gerekiyor. Vatandaş Komitesi’nin hazırladığı kanun teklifi 1 milyon imzayı bulsa bile Avrupa Komisyonu’nun teklifi görüşmesiyle ilgili kanuni bir zorunluluğu bulunmuyor. Ancak komisyon, kanun teklifini hazırlayanlara yazılı bir cevap vermek zorunda. Bugüne kadar Avrupa Komisyonu’na bu şekilde 51 kanun teklifi geldi. 20’si komisyon tarafından görev alanı içinde olmadığı gerekçesiyle reddedildi. Bu tekliflerden sadece 3’ü gerekli olan en az 7 ülkeden 1 milyon imzayı topladı.
 </p>
</div>


Kaynak: [www.aksiyon.com.tr](http://www.aksiyon.com.tr/dis-haber/bul-50-bini-ver-teklifini_552055), [web.archive.org (arşiv bağlantısı)](http://web.archive.org/web/20151225130205/http://www.aksiyon.com.tr/dis-haber/bul-50-bini-ver-teklifini_552055)
