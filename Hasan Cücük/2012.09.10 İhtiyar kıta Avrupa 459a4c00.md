# İhtiyar kıta Avrupa

*Hasan Cücük 2012.09.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Nüfusu sürekli azalan ve ‘ihtiyarlar kulübü’ hâline gelen Avrupa’da çalışan sayısının da düşmesiyle sosyal güvenlik sistemleri alarm veriyor. Şu an tek çözüm yolu olarak göçmenler görülürken yabancı düşmanlığı da artıyor. Kıta, iki arada bir derede yaşlandıkça yaşlanıyor.
  </font>
 </div>
 <div id="newsText">
  <font class="detail-text">
   <p>
    İtalya’nın ünlü Torino kenti sokaklarında dolaşanların dikkatini yaşlı bakımevleri, lüks fitness salonları çekiyor. Şehir adeta ‘çocuksuz’ bir görüntü arz ediyor. Bugün yaşlı bakımevleri ve fitness salonlarının bulunduğu yerlerde çok değil, 30-40 yıl önce cıvıl cıvıl çocuk sesleri yükseliyordu.  Oyun alanları ve parklarda neşe ile koşturan çocukların yerinde bugün zorlukla yürüyen yaşlılar var. Torino’nun da bulunduğu Kuzey İtalya, Avrupa’da doğumun en az olduğu yerlerin başında geliyor. Sadece İtalya’nın kuzeyi değil, diğer bölgeleri de çocuk yapmayı adeta unutmuş. İtalya’da kadın başına 1,3 çocuk düşerken, nüfus bilimciler Avrupa’nın acilen ‘çocuksuzluğa’ çare bulması gerektiğini belirtiyor. Hollandalı nüfus bilimci Stijn Hoorens, Avrupa’nın en büyük problemlerinden birinin ‘nüfus azalması’ olduğuna dikkat çekerek “Küresel mali krizden dolayı kıtamızın ortalama büyümesi yüzde 2,7 olmasına karşılık, önümüzdeki on yıllarda nüfus azalmasına çare bulamazsak büyüme oranı sırf bu sebepten dolayı yüzde 1,3 olacaktır. Bu durum Avrupa’nın durma noktasına gelmesi demektir.” diyor.
   </p>
   <p>
    <img alt="" height="464" src="http://web.archive.org/web/20130102234334im_/http://medya.aksiyon.com.tr/aksiyon/2012/09/10/a-nufus1.png">
     Gelişmişlik denince akla önce Batı Avrupa ülkeleri geliyor. 20. yüzyılın başında diğer kıta ülkelerine göre gelişmişlik ve refah konularında öne çıkan bu ülkeler, 1950’li yıllardan sonra kapılarını yabancı iş gücüne açmıştı. Bunun sebebi, nüfusun gelişme ile paralel artmamasından dolayı iş gücüne duyulan ihtiyaçtı. Aksi takdirde gelişme hızı yavaşlayacaktı. Bir başka sebep ise o yıllarda kadınların iş piyasasında kendilerine fazla yer bulamamasıydı. Keza yurtdışından gelenler ağır işlerde çalıştığı için ‘yerli Avrupalı’ rahat iş ortamını tercih ediyor ve kadınlara yer kalmıyordu. İlerleyen yıllarda fabrikalar teknolojiyi yenilerken, bir zamanlar ülkenin kalkınmasında önemli vazife gören ‘göçmen işçiler’ giderek yük olmaya başladı. İtalya, Yunanistan ve İspanya’dan Almanya, Belçika, Fransa, Avusturya, Hollanda ve İskandinav ülkelerine giden ‘göçmenler’ kendi ülkelerinin gelişmesiyle vatanlarına geri dönerken; Yugoslavya, Türkiye ve Pakistan’dan gidenler boşluğu doldurdu. İlerleyen yıllarda ‘yeni göçmenler’ daha büyük yük olarak görüldü. Yabancı karşıtlığı ve düşmanlığı artarken, ülkelerinin kalkınmasında ter döken göçmenler adeta günah keçisi ilan edilip her olumsuzluğun faturası onlara yüklendi. Yabancı karşıtlığının zirveye çıktığı günümüzde nüfusun hızla azalması, Avrupa’nın yeniden yabancı iş gücüne muhtaç olacağının sinyallerini veriyor.
    </img>
   </p>
   <p>
    Gözde meslek bakıcılık
   </p>
   <p>
    Avrupa’nın gelişmişlik düzeyini koruması için kadın başına en az 2,1 çocuk düşmesi gerekiyor. Ancak bu oran Avrupa Birliği (AB) ülkelerinde 1,5 düzeyinde bulunuyor. Bugünlerde adı sık sık ekonomik krizlerle anılan İspanya ve İtalya için tehlike çanları aslında son 20 yıldır çalıyor. İtalya’da en çok ihtiyaç duyulan meslek, hasta veya yaşlı (70 yaş ve üzeri) bakıcılığı. Ülkedeki toplam 744 bin yaşlı bakıcısının 700 bini göçmen. Yurtdışından gelen bir yaşlı bakıcısının maaşı bin avro civarında olurken, devletin kasasından yılda 10 milyar avro çıkıyor yaşlıların bakımı için. Yaklaşık 900 bin nüfuslu Torino’da bakıma muhtaç yaşlı oranı yüzde 10 civarında. 1,3 milyon nüfuslu Milano’da da 40 bin yaşlı, hayatını birinin yardımıyla devam ettiriyor. Bakımevi ve hastanelerde yeterli yer olmadığından, yaşlıların bakımı daha çok evlerinde yapılıyor. Birleşmiş Milletler’in (BM) hazırladığı bir rapora göre, İtalyanlar nüfus azalmasına çare bulamazsa, ülkenin nüfusu 45 yıl sonra yarıya inmiş olacak. Kadınların çocuk yapmayı unuttuğu İtalya’da artan iş gücü ve bakıcı ihtiyacı için gözler Güney Amerika ülkelerine çevrilmiş bulunuyor. İtalya, ülkeye çalışmak için gelecek Güney Amerikalılar sayesinde nüfusunun artmasını da sağlamayı amaçlıyor. Çünkü bu ülkelerin kadınları çocuk doğurma oranında İtalyanların oldukça önünde bulunuyor. Benzer bir durum İspanya’da yaşanıyor. Ülkede kadın başına 1,38 çocuk düşerken, yaşanan ekonomik krize rağmen her yıl en az 500 bin göçmenin İspanya’ya gelmesi gerekiyor, ekonominin düzlüğe çıkması için. İspanyol hükümetinin krizi gerekçe göstererek yeni doğanlar için ödediği 2 bin 500 avroluk yardımı kaldırmasının da çocuk sayısının düşmesini hızlandıracağı ifade ediliyor. Böyle giderse İspanya, 2050 yılında 55 yaş ortalamasıyla dünyanın en yaşlı ülkesi olacak.
   </p>
   <p>
    Avrupa’da nüfusun dramatik olarak azaldığı yerlerin başında eski Doğu Bloku ülkeleri geliyor. Sosyalist sistemin çökmesiyle Doğu Avrupa ülkelerinde çocuk sayısı ciddi oranda azalmaya başladı. BM verilerine göre, Berlin Duvarı’nın yıkılıp demokrasi rüzgârının Doğu Avrupa üzerinde esmesi nüfusa olumsuz yansıdı. Eskiden Doğu Bloku, şimdi ise AB ülkesi olan Çek Cumhuriyeti, nüfusun hızla düştüğü ülkelerin başında geliyor. 1960’lı yıllardan itibaren Çek kadınlar çalışma hayatında aktif oldular. İşten çocuk bakmaya vakit bulamayan kadınların doğum oranı doğal olarak düşünce devreye devlet mekanizması girdi. Çocuk yardımı ve ekonomik desteklerle kadın başına çocuk sayısı 2 düzeyine çıkmasına karşılık, 1990’lı yıllardan sonra yeniden hızlı bir düşüş yaşandı. Çek Cumhuriyeti kadın başına düşen 1,18 çocukla AB içinde son sıralarda yer alıyor. Kadınların kariyer ve eğitimi tercih ettiği Çek Cumhuriyeti’nde çocuk sayısını azaltan bir diğer etken ise konut sıkıntısı. Sosyalist sistem döneminde devlet evlenen çiftlere ev verirken, bugün kiralık ev bulmak oldukça zor. Çek Cumhuriyeti’nin nüfusunun, 2050 yılında günümüze göre yüzde 20 azalıp 8 milyon olacağı tahmin ediliyor.
   </p>
   <p>
    AB’nin lokomotif ülkesi Almanya’nın da nüfusla başı dertte. Almanya’nın durumunu yakından görmek için şu rakamlara bakmak yeterli. 1950’li yıllarda doğan Batı Almanya kadınlarının yüzde 14,9’u çocuksuz olurken, Doğu Almanya kadınlarında bu oran yüzde 8’di. 1965’li yıllarda doğan Batı Almanya kadınlarının yüzde 31,2’si çocuksuz olurken, Doğu Almanya kadınlarında bu oran yüzde 26,2 düzeyinde. 1950’li yıllarda Almanya nüfusunun yüzde 30’u 20 yaşın altındakilerden oluşurken, 80 yaşın üstündekiler nüfusun sadece yüzde 2’sine tekabül ediyordu. Böyle giderse 2050 yılında Almanya nüfusunun yüzde 16’sı 20 yaşın altındakilerden oluşacak, 80 yaşın üstündekiler ise nüfusun yüzde 12’sini oluşturacak. Berlin Duvarı’nın yıkılmasından önce Doğu Almanya’da kadın başına 2 çocuk düşerken, duvarın yıkılmasıyla başlayan süreçte çocuk sayısı 1,4’ün altına düşmüş bulunuyor. Doğudan batıya göçün yanısıra düşen doğum oranları, Doğu Almanya’nın ekonomik olarak asla batıyı yakalayamayacağını gösteriyor. Doğu Almanya’nın Saksonya-Anhalt eyaletinde bulunan ve nüfusu 5 bin ila 250 bin arasında değişen 19 şehir giderek yalnızlığa bürünüyor.  Bu eyalette bugünlerde iş makineleri sürekli mesai yapıyor. Bu mesai, yeni konutlar inşa etmek için değil, tam tersine, yıllar önce yapılmış ancak bugün içinde kimsenin oturmadığı konutları yıkmak için. Sadece Köthen şehrinde geçen yıl bin konut yerle bir edilirken, bu yıkımın 10 yıl daha sürmesi bekleniyor. Yıkımın en fazla olduğu yerlerin başında Dessau-Rosslau geliyor ve 2025 yılına kadar 18 bin konutun yıkılması planlanıyor. 75 yaşındaki Manfred Bornschein, şu ana kadar oturduğu 3 evin yıkıldığını belirterek “İlk oturduğum ev savaşta bombalarla yıkıldı; ama son ikisi apartmanda kimse kalmayınca devlet tarafından yıkıldı. Acı ama kaçınılmaz bir son. Apartman blokları boşalınca devlet de çaresiz yıkıyor.” diyor. Saksonya-Anhalt eyaletinin nüfusu 1989’da 3 milyon olmasına karşılık, 2009’da 2,3 milyona düştü. 2025 yılında ise eyalet nüfusunun 1,9 milyon olması bekleniyor. Genç ve çocuk nüfusundaki azalmayı okul sayısındaki düşüşte de görüyoruz. Eyalette 1991’de 3 bin 30 olan okul sayısı 2009’da 902’ye düşerken, 1991’de 200 olan yaşlı bakımevi sayısı 2009’da ikiye katlayıp 410’a ulaşmış.
   </p>
   <p>
    <strong>
     Kadınlar 40 yaşında doğuruyor
    </strong>
   </p>
   <p>
    İş piyasasına atılıp kariyer yapan Avrupalı kadın için ‘yuva kurup çocuk yapmak’ ikinci planda kalıyor. 1950’li yıllarda 20’li yaşların başında çocuk sahibi olan kadınlar, 2000’li yıllarda 40 yaşında çocuk sahibi olmaya başladı. Britanya, Fransa, İspanya ve Danimarka’da yapılan bir araştırmaya göre, 40 yaşından sonra çocuk sahibi olan kadınların oranı 20 yıl öncesine göre 3 kat artmış. Viyana Nüfus Bilimleri Enstitüsü’nden Tomas Sobotka, Avrupa’nın tek sorununun nüfusun azalması olmadığına, kadınların 40’lı yaşlarda çocuk sahibi olmasının bir başka sorun olduğuna işaret ediyor. Sobotka, 50 yıl önce 40 yaşındaki bir kadının çocuk doğurmasının ‘normal bir durum’ olmadığına işaret ederek “Belki o yıllarda bu yaşlarda 3. veya 4. çocuklarını doğururken, bugün birçok AB ülkesinde kadınlar ilk çocuklarını 40’lı yaşlarda doğuruyor.” diyor.
   </p>
   <p>
    İngiltere’de yapılan bir istatistiğe göre de 1989’da 40 yaş ve üstü kadınların doğurduğu çocuk sayısı 9 bin olmasına karşılık, bu rakam 2010 yılında 27 bin.  Fransa’da kadınlar ortalama 29,9 yaşında çocuk sahibi olurken, bu rakam İngiltere için 29,4, İspanya ve İtalya için 31.
   </p>
   <hr/>
   <p>
    <img alt="" height="326" src="http://web.archive.org/web/20130102234334im_/http://medya.aksiyon.com.tr/aksiyon/2012/09/10/IngaThomas.jpg"/>
   </p>
   <p>
    <strong>
     İstatistikleri altüst eden 8 çocuklu Danimarkalı anne
    </strong>
   </p>
   <p>
    Avrupalı kadınlar tercihini kariyerden yana kullanırken, Danimarkalı antropolog İnga Thomas, bu konuda ayrı düşüyor. Aerö Adası’nda yaşayan İnga-Jan Thomas çiftinin tam 8 çocuğu var. “Dünyada en büyük mutluluk anne olmaktır. Çok çocuklu bir aile ise zenginliktir. Kariyeri çocuğa tercih edenleri anlamakta zorlanıyorum. Hiçbir şey çocuk sevgisinden daha önemli değildir.” diyen anne İnga Thomas, Kopenhag Üniversitesi’nde antropoloji okumuş. Diplomasını aldıktan sonra uzun süre bir müzede çalışmış. Artan çocuk sayısından sonra işi bırakarak tüm vaktini ailesine ayırmış. “Ben de kariyer yapardım; ama çocuk yapmayı tercih ettim.” diyen İnga, anne olmanın mutluluğunu hiçbir kariyere değişmeyeceğini söylüyor. Jan ve İnga evlenirken çok çocuk sahibi olma konusunda anlaşmışlar. “Neden bu kadar çok çocuk?” sorumuza anne İnga gülerek “4’ü geçtikten sonra sayı anlamını yitiriyor.” diyerek cevap veriyor. “Ha 4 çocuğa bakmışsın, ha 8 çocuğa; arada fark göremiyorum.” diyen İnga Thomas, eşi Jan ve büyük oğlu Marcus’un kendisine büyük yardımının dokunduğunu ifade ediyor.
   </p>
   <p>
    Mesleğini yapmayan İnga Thomas, çocuklarını yuvaya veya bakıma göndermeye karşı çıkıyor. Çocukların en az 3 yaşına kadar anne sevgisiyle büyümesi gerektiğini söylüyor. Danimarka toplumunun aileyi ihmal etmesinden yakınıyor: “Yuvaya giden çocuklara yeterince ilgi gösterilmiyor. 4 pedagog 20 çocuğa bakıyor. Oysa evde anneleri olarak ben daha fazla vakit ayırıp şefkat gösteriyorum.” diyerek farklı düşündüğünü ortaya koyuyor. Thomas ailesi ‘Yapabileceğin kadar değil, bakabileceğin kadar çocuk sahibi olun’ sözüne muhalefet ediyor. Çocuk bakmayı bir iş olarak görmüyor anne İnga. Hayatın bir parçası hem de güzel bir parçası olarak görüyor. 8 çocuğa sahip olmanın dışarıdan bakıldığı gibi zor olmadığını söylüyor. Az çocuklu ailelerde yetişenlerin bencil olduğunu, paylaşmayı bilmediğini ifade ediyor. Thomas, “Az çocuklu aileler, evlatlarını hayata hazırlamıyorlar. Tüm ihtiyaçlarını görerek büyütüyorlar. Çocuklar ‘hayır ve yok’ kelimesini duymadan büyüdüğü için, hayata atıldıklarında adaptasyon sıkıntısı çekiyorlar.” tespitinde bulunuyor.
   </p>
   <hr/>
   <p>
    Türkiye’de gündemin değişmezleri arasında yer alan ‘sınıflarda kapasitenin üstünde öğrenci var’ tartışmasını Avrupa’da görmek adeta imkânsız. Türkiye’de her yıl yüzlerce okul açılırken, Avrupa’da her yıl yüzlerce okul kapanıyor. Öğrenci sayısının giderek azalmasıyla belediyeler, bazı okulları kapatarak öğrencileri bir okulda toplama politikasını izliyor. Öğretmenler ve veliler bu durumdan rahatsız; fakat kapanan okullar bütçeye ciddi katkı sağladığı için gelen itirazlar dikkate alınmıyor. 5,4 milyonluk Danimarka’da iki yılda 231 okulun kapandığını dikkate aldığımızda çocuksuzluğun Avrupa’da hangi boyuta ulaştığını görmüş oluruz.
   </p>
   <p>
    Avrupalı kadınlar çocuk doğurmayı unutmasına karşın, çok çocuk sahibi olmak istiyor. Tüm AB çapında yapılan bir araştırmaya göre, AB’li kadınlar ortalama 2,3 çocuk sahibi olmak istiyor. Çocuk sahibi olmayı engelleyen başlıca iki faktör, ekonomik sebepler ve çocuğun geleceği hakkındaki endişeler. Eğitimli kadınların kariyer-çocuk dengesini kuramaması, kültürel değerlerde görülen değişim, evliliklerin azalması, boşanmaların artması Avrupalı kadınların çocuk sahibi olmasını engelliyor. Bu konuda suçu sadece kadınlara atmak yanlış olur. Devlet de üzerine düşen görevi yerine getirmiyor. 2002 yılında yapılan AB Barcelona Zirvesi’nde, kadınların iş hayatında aktif olması için 3-7 yaş arasındaki çocukların yüzde 90’ına, 0-3 yaş arasındaki çocukların yüzde 33’üne ‘bakım garantisi’ kararı alınmıştı. Ancak bu karar kâğıt üzerinde kalınca, çocuklarına bakım garantisi alamayan kadınlar kariyeri ve işi seçip çocuk doğurmamayı tercih etti.
   </p>
   <p>
    AB’nin 39 olan yaş ortalaması 2050 yılında 52’ye çıkacak. Bugün 4 çalışan bir emekliye bakarken, 2050’de iki çalışan bir emekliye bakıyor olacak. Hem nüfusun azalması hem de artan iş gücü açığından dolayı 2050 yılına kadar 56 milyon göçmene ihtiyaç duyulacak. Almanya, İspanya, İtalya ve Polonya en fazla göçmene ihtiyaç duyacak ülkelerin başında gelecek. Eurobarometre’nin yaptığı bir araştırmaya göre, her 10 Avrupalıdan sadece 4’ünün göçmenlerin ülkelerine ekonomik katkı sağladığına inanmasına karşılık, Avrupa bugünkü refah seviyesini ancak daha fazla göçmen alarak koruyacak. 2010 verilerine göre AB ülkelerinde 47,3 milyon göçmen kökenli bulunuyor ve toplam nüfusun yüzde 9,4’ünü  oluşturuyor. 81 milyonluk Almanya’nın 10 milyonu göçmenlerden oluşuyor. Göçmen kelimesinin AB ülkeleri dışından gelenler için kullanıldığını belirtmekte yarar var. En fazla göçmen Almanya’da bulunurken, 1 Ocak 2011 itibariyle 503 milyon olan AB nüfusu, göçmenlerin de katkısıyla 2050’de 513 milyon olacak.
   </p>
   <p>
    Avrupa’da refah ve gelişmişliğin devamı için milyonlarca göçmene ihtiyaç duyulmasına rağmen, yabancı düşmanlığı giderek artıyor. Son 10 yılda Danimarka’dan başlayan bir hareketle Hollanda, Fransa ve Almanya, göçmen yasalarında ciddi değişiklik yaptı. Bu ülkeler, ülkeye aile birleşimi yoluyla gelmenin önüne set çekerken, gelen göçmen sayısında ciddi düşüş yaşandı. Vasıfsız göçmene kapılarını kapatan AB ülkeleri, özellikle ihtiyaç duydukları branşlarda olanlar için kolaylıklar sağlamaya başladı. Yaşlanan Avrupa’nın en büyük sorunu bakım olacağı için, ilerleyen yıllarda hemşire ve hasta bakıcılara AB ülkeleri kapılarını sonuna kadar açacak. Öyle ki 2050 yılında AB nüfusunun yüzde 10’unu 80 yaşın üstündekiler oluşturacak.
   </p>
   <p>
    <strong>
     Rakamların diliyle Avrupa nüfusu
    </strong>
   </p>
   <p>
    2050 yılında Avrupa’da çalışabilecek olanlar günümüze göre yüzde 15 daha az olacak.  Avrupanın nüfusu, bugün dünya nüfusunun yüzde 7,2’si. Bu oran 50 yıl önce yüzde 12,5 idi. 2050 yılında yüzde 5’e düşecek.  2012’de 85 milyon olan emekli sayısı, 2050’de 150 milyon olacak.
   </p>
   <p>
    <strong>
     Putin de 3 çocuk istemişti
    </strong>
   </p>
   <p>
    Devlet başkanlığına yeniden aday olan Vladimir Putin, seçmenlerinin karşısına Rusya nüfusunu artırma vaatleriyle çıkmıştı. Seçim kampanyası sitesinden bir makale yayımlayan Putin, nüfus azalmasını durdurarak Rusya’nın nüfusunu 143 milyondan 154 milyona çıkarma sözü vermişti. Putin, bunu sağlamak için hükümetin ikiden fazla çocuk sahibi olan kadınlara aylık para yardımı yapacağını, Rusya’ya yılda 300 bin göçmen gelmesine destek verileceğini, ayrıca alkol ve uyuşturucu madde kullanımı ile mücadelenin de güçlendirileceğini söylemişti.
   </p>
   <p>
    <strong>
     Merkel’den çocuk teşviki
    </strong>
   </p>
   <p>
    Almanya Başbakanı Angela Merkel, şirketlere çağrıda bulunarak, işletmelerini çocuk sahibi personele uygun duruma getirmelerini istedi ve “İşletmeler çeşitliliğe izin verdikçe, çalışma saatlerinde esnek oldukça ve yeni modeller geliştirdikçe aile ve meslek yaşamını birarada yürütmek o ölçüde mümkün olur.” dedi. Ayrıca hükümet, bir ve iki yaşlarındaki çocuklarını kreşe göndermeyip evlerinde bakanlara 2013 yılından itibaren aylık önce 100, sonra da 150 avro ödeyecek.
   </p>
   <p>
    <img alt="" height="778" src="http://web.archive.org/web/20130102234334im_/http://medya.aksiyon.com.tr/aksiyon/2012/09/10/a-nufus.png"/>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33530-ihtiyar-kita-avrupa.html), [web.archive.org (arşiv bağlantısı)](http://web.archive.org/web/20130102234334/http://www.aksiyon.com.tr:80/aksiyon/haber-33530-ihtiyar-kita-avrupa.html)
