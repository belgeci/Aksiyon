# Yeşil sahaların bitmeyen hastalığı: IRKÇILIK

*Hasan Cücük 2012.01.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İngiltere’de Liverpool’lu Suarez ve Chelsea’li John Terry hakkındaki iddialar, sahalardaki ırkçılık konusunu yeniden gündeme taşıdı.
  </font>
 </div>
 <div id="newsText">
  <font class="detail-text">
   <p>
    Avrupa’da giderek artan yabancı karşıtlığı ve İslamofobi, korkutucu boyutlara ulaşmış bulunuyor. Irkçılık ve ayrımcılığın görülmemesi gereken yerlerin başında gelen yeşil sahalarda ise ayrımcılığın hedefindekiler ‘siyahi’ oyuncular oluyor. En son İngiltere Premier Ligi’nde Liverpool’lu Suarez ve Chelsea’li John Terry hakkındaki iddialar, sahalardaki ırkçılığı yeniden gündeme taşıdı. FIFA Başkanı Sepp Blatter’in “Futbolda ırkçılık yok!” açıklaması ise mağdurlar tarafından tepkiyle karşılandı.
   </p>
   <p>
    15 Ekim’de oynanan Manchester United-Liverpool maçında skoru gölgede bırakan olay, Luis Suarez’in ManU’nun defans oyuncusu Patrice Evra’yı hedef aldığı iddia edilen sözleri oldu. Evra’nın maçtan sonra Fransız televizyonu Canal Plus’a “Suarez’in belli bir sözcüğü, maç boyunca en az on kez bana söylediğini kameralar tespit etmiştir.” açıklaması gündeme bomba gibi düştü. Suarez’in Evra’ya ‘Negrito (Küçük Zenci)’ dediğinin gazetelerde yazılmasından sonra İngiltere Futbol Federasyonu harekete geçerek Suarez hakkında soruşturma başlattı. Suarez, “Tek söyleyebileceğim, herkese, her zaman saygı duyduğumdur. Sahaya çıktığımda bir çocuğun heyecanıyla futbolumu oynarım, sorun çıkarmaya çalışmam.” açıklamasını yapmasına rağmen federasyon ırkçı söylemden dolayı 8 maç ve 40 bin sterlin ceza vererek olayın vahametini ortaya koydu. Cezanın yüksekliği kadar, yüz kızartıcı bir suç olan ırkçılıktan verilmiş olması Liverpool’u derinden sarstı. Kulüp, oyuncusuna sahip çıkma yolunu seçti. Liverpool’un 21 Aralık’ta kendi evinde oynadığı Wigan Athletic maçı öncesinde ısınmak için sahaya çıkan Liverpool’lu oyuncular, üzerlerinde Suarez’in resmi bulunan formalar giydi. Liverpool’lu oyuncular yaptıkları açıklamada “Suarez’in arkasındayız ve tüm dünyanın bunu bilmesini istiyoruz.” dedi. Uruguaylı futbolcuyla yaklaşık 12 aydır birlikte oynadıklarını ve kendisinin ırkçı olmadığını gayet iyi bildiklerini belirten Liverpool’lu futbolcular, “Bu süreçte Suarez asla yalnız yürümeyecek.” diyerek kulübün tarihî tezahüratına gönderme yaptı. Liverpool Teknik Direktörü Kenny Dalglish ise Uruguaylı futbolcuya desteklerinin devam edeceğini söyledi.
   </p>
   <p>
    Luis Suarez gibi adı ırkçılıkla anılan bir başka isim ise Chelsea’nin kaptanı John Terry oldu. Ekimde Chelsea’nin Queens Park Rangers’la oynadığı maçta Terry’nin Anton Ferdinand’a maç boyunca ırkçı hakaretler ettiğini soruşturan Savcı Alison Saunders, Chelsea kaptanının “karşısındaki kişinin duyabileceği şekilde ırkçılığı tetikleyebilecek tehdit, küfürlü taciz, küçük düşürücü ve terbiyesizce söz ve davranışta bulunmak” suçuyla cezaya mahkûm edildiğini bildirdi. Terry’ye 2 bin 500 sterlin ceza kesilirken olay sadece bununla kapanmadı. Terry, şubatta hâkim karşısına çıkarak ‘ırkçı söylemden’ dolayı yargılanacak. Terry, “Ben hiçbir zaman kimseye ırkçı sözler söylemedim. Farklı ırklardan ne kadar çok arkadaşım olduğunu sayabilirsiniz. Irkçılığın toplumda yeri yoktur.” açıklamasını yaparken Chelsea Kulübü ve takımın teknik direktörü Andre Villas-Boas ise Terry’nin masum olduğuna inandıklarını ifade etti.Ferdinand ise bu konunun kendisi için çok önemli olduğunu belirtti.
   </p>
   <p>
    Suarez ve Terry’nin adının ırkçılıkla anılması, gözleri futbolun en üst kurumu olan FIFA’ya çevirdi. Zira FIFA, yeşil sahalardaki ırkçılıkla uzun yıllardır mücadele ediyordu. FIFA, 2006 Dünya Kupası sırasında takımları sahaya ‘Say no to racism (Irkçılığa hayır)’ pankartıyla çıkartarak yeşil sahaların bu illetine karşı mücadele edilmesi gerektiğini ortaya koyuyordu. FIFA, yeşil sahalarda ırkçılığı kabul etmesine karşılık Başkan Blatter, Suarez ve Terry olaylarından sonra “Futbolda ırkçılık yok!” açıklaması yaparak eleştiri oklarını üzerine çekti. Blatter’e göre, maçın stresinden dolayı oyuncuların saha içinde bazen istenmeyen sözler söylemesi ‘normaldi’ ve maç bitince tokalaşarak her şey unutulabilirdi.
   </p>
   <p>
    Blatter’e ilk tepkiyi Anton Ferdinand gösterdi. Queens Park Rangers oyuncusu, Twitter’da “Bana Blatter’in futboldaki ırkçılıkla ilgili açıklamalarını yanlış okuduğumu söyleyin... Çok şaşırdım.” dedi. Blatter’in açıklaması Queens Park Rangers Menajeri Neil Warnock’u da âdeta çılgına çevirdi. Blatter’i istifaya davet eden Warnock’un bir çağrısı da yıllarca ırkçı muameleye tabi tutulan siyahi oyuncularaydı: “Bir sonraki uluslararası maçları boykot edin.” Gelen tepkiler üzerine Blatter, açıklamalarını ‘talihsiz’lik olarak niteleyip özür dilerken istifayı düşünmediğini ifade etti.
   </p>
   <p>
    Futbolda ırkçılığı gündeme getiren isimlerin başında Jamaika asıllı İngiliz futbolcu John Barnes geliyor. İngiltere’de yılın futbolcusu seçilen ilk siyahi isim olan Barnes, futbolda siyahlara karşı gizli bir ambargonun olduğuna inanıyor. Futbolu bıraktıktan sonra 1999-2000 sezonunda Celtic’te yardımcı antrenörlük yapan Barnes, o tarihten sonra gittiği her kulüpten ‘ret’ cevabı aldı. 8 yıl aradan sonra 2008’de Jamaika Millî Takımı’nı çalıştırmaya başlayan Barnes’ın bu serüveni sadece 1 yıl sürdü. Barnes 2009’da İngiltere 3. Lig takımlarından Tranmere Rovers’i sadece 3 ay çalıştırdıktan sonra işine son verilince teknik adamlık kariyerini noktaladı. Futbol bilgisi açısından üst düzey olan Barnes, 79 kez İngiltere Millî Takımı forması giydi.
   </p>
   <p>
    Barnes gibi siyahilere ayrımcılık yapıldığına inanan bir diğer isim ise eski Beşiktaşlı Les Ferdinand. Ferdinand, siyahilere karşı ‘gizli bir ırkçılığın’ olduğunu belirterek Roy Keane ve Paul İnce örneğini veriyor. Her iki futbolcu da kariyer olarak aynı düzeyde olmasına rağmen Keane futbolu bırakınca Premier Lig takımlarından Sunderland’ın başına geçti. İnce ise teknik adamlık kariyerine 4. Lig takımlarından Macclesfield Town’da başladı. Ferdinand’a göre bunun tek sebebi, Keane’in ‘beyaz’, İnce’in ‘siyahi’ olması. Ferdinand, bir gün üst düzey bir takım çalıştıramayacağına o kadar inanmış ki 5 yıllık teknik adamlık eğitimini 3. yılında bitirme kararı aldı.
   </p>
   <p>
    Ferdinand’ın haklı olduğunu, Premier Lig tarihinin istatistikleri ortaya koyuyor. Bugün Premier Lig’in en başarılı oyuncuları arasında ‘siyahiler’ ilk sıralarda olmasına karşılık kenar yönetimi daima ‘beyazlar’ın hakimiyetinde bulunuyor. Premier Lig, 19 yılı geride bırakırken şu ana kadar sadece iki siyahi teknik adam takım çalıştırdı. Bu isimler Fulham’ı çalıştıran Tigana ve Newcastle’ı çalıştıran Ruud Gullit’ti. Gullit, Surinam asıllı Hollandalı; Tigana, Mali asıllı Fransız’dı.
   </p>
   <p>
    <strong>
     Aragones: Pis zenciyi sahadan sil
    </strong>
   </p>
   <p>
    İspanya’yı 44 yıl aradan sonra Euro 2008’de kupaya taşıyan Luis Aragones, Fransa ile oynayacakları maç öncesi golcüsü Reyes’e Fransız forvet Thierry Henry’yi kastederek “Çık o pis zenciyi sahadan sil!” demişti. Olay medyaya yansıyınca Aragones, bunu oyuncusunu motive etmek için söylediğini açıklamıştı. Nicolas Anelka, İspanya’dan tanıdığı Aragones’i hiç sevmemesini “Özellikle siyahi futbolcuları sevmez, onlara sürekli sorun çıkarır.” cümleleriyle dile getirmişti.
   </p>
   <p>
    <strong>
     Eto’o ırkçılıktan çok çekti
    </strong>
   </p>
   <p>
    Barcelona’da oynarken, İspanya’da en fazla ırkçılığa maruz kalan futbolcu olan Eto’o’ya en ağır hakaretlerden birini Athletic Bilbao Teknik Direktörü Javier Clemente yöneltmişti. Eto’o, Athletico Bilbao oyuncusu Unia’ya tükürünce Clemente, “Düne kadar ağaçta oynayanlar şimdi yere inip insanlara tükürüyor.” demişti.  Ayrıca çoğu maçta top Eto’o’nun ayağına geldiğinde rakip tribünlerden maymun sesleri yükseliyordu. Öyle ki Eto’o, bazı maçlarda ırkçı tezahüratlardan dolayı sahayı terk etmek istemişti. Real Zaragoza, Eto’o’ya yapılan ırkçı tezahüratlar yüzünden 9 bin avro cezaya çarptırılırken Eto’o cezayı komik bulduğunu açıklamıştı.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=0DA4EE4972368A5D5A63968328FD7037?newsId=31528), [web.archive.org (arşiv bağlantısı)](http://web.archive.org/web/20120129160004/http://aksiyon.com.tr:80/aksiyon/newsDetail_getNewsById.action;jsessionid=0DA4EE4972368A5D5A63968328FD7037?newsId=31528)
