# Borussia Dortmund Süper Lig'e bedel

*Hasan Cücük 2015.09.21*

<div class="pNewsDetailMainContent ctx_content" itemprop="articleBody">
 <blockquote>
  <p>
   Yeni statlara kavuşmasına rağmen futbolun seyirciyi tatmin etmediği ve siyasetin hakim olduğu Süper Lig’de tüm maçlardaki seyirci, BorussIa Dortmund’un ortalamasının yarısını ancak geçiyor.
  </p>
 </blockquote>
 <p>
  Beşiktaş’ın Alman yıldızı Mario Gomez, Başakşehir karşısındaki harika futbolunu 2 golle süslüyor fakat sevinmek için yöneldiği tribünlerde hayal kırıklığı yaşıyordu. 76 bin kapasiteli Atatürk Olimpiyat Stadı’nın tribünlerinde sadece 10 bin taraftar vardı çünkü. Gomez, neredeyse bomboş gözüken statta muhtemelen ‘flashback’ yapıp Bundesliga günlerini hatırlamıştır. Sttutgart ama özellikle de 2009-2013 arasında formasını terlettiği Bayern Münih günlerini... Süper Lig’de maçlar boş tribünler önünde oynanırken, Almanya’da tribünde boş yer bulmak âdeta imkânsız. Gelin hep birlikte Bundesliga’ya bir yolculuğa çıkıp tribün coşkusunu nasıl yakaladıklarına bakalım.
 </p>
 <p>
  Almanya’da Bayern Münih ve Borussia Dortmund, maçlarını sinema tabiriyle ‘kapalı gişe’ oynuyor. Dortmund’un 81 bin kapasiteli Signal Iduna Park ve Münih’in 75 bin kapasiteli Allianz Arena stadyumları rakip takımları yüzde 100 dolmuş şekilde bekliyor. Borussia Dortmund geçen yıl 55 bin kombine bilet satarken, koca bir sezonda kombine bilet alıp da 17 maça gelmeyen sadece 93 kişiyle sınırlı kalıyordu! Hemen belirtelim, kombine bilet için sırada bekleyen tam 30 bin kişi bulunuyor ve sıranın gelmesi için 55 bin kişiden birinin konbinesini iptal ettirmesi gerekiyor. Şehirde kombineler genelde ömürlük alındığından bekleyenlere ancak ölüm hâlinde sıra geliyor! Bundesliga, geçen yıl son 52 yılın en çok seyirci ortalamasına ulaşırken, maç başına düşen seyirci sayısı 42 bin 685 olarak kayıtlara geçti. Aynı yıl İngiltere Premier Lig ortalaması 36 bin 175, İspanya La Liga ise 26 bin 852 idi.
 </p>
 <p>
  Almanya’da seyircinin statlara akın etmesinde bilet fiyatlarının düşük olması önemli bir etken. Örneğin, Schalke 04’ün en ucuz bileti 15 Euro iken, Premier Lig takımlarından Stoke City’ninki 35 Euro. Almanya’da futbol ‘halk için’, İngiltere’de ise ‘zenginler ve turistler için’. Premier Lig maçlarında kameralar tribünlere odaklandığında çok sayıda Uzakdoğulu görmek mümkün. Avrupa’nın değişik ülkelerinden Premier Lig maçları için turlar düzenleniyor. İngilizlerin bilet fiyatlarını özellikle yüksek tutmasının sebebi, 1980’lerde ülke futbolunu esir alan holiganizme karşı mücadelenin bir parçası olması.
 </p>
 <p>
  Almanya’da tribünlere baktığımızda kadınların çokluğu dikkat çekiyor. 2008-09 sezonunda seyircilerin yüzde 18’i kadınlardan oluşurken, geçen yıl bu oran yüzde 27 olarak kayıtlara geçti. Futbolun Alman medyasında oldukça geniş yer bulup futbolcuların ‘film artisti’ statüsünde olması, kadınların ister istemez futbola ilgi duymasına yol açıyor. Diğer önemli bir etken ise statların fiziki yapısı. 2006 Dünya Kupası öncesi 12 stat yapan veya restore eden Almanya, 1,5 milyar Euro harcayarak buraları cazibe merkezi hâline getirdi. Stat güvenliğinin üst düzeyde olması ailece maça gitmenin önünü açıyor. Aynı durum futbolun bir başka cazibe merkezi İspanya için geçerli değil. Birkaç takımın statları hariç diğerleri oldukça demode ve güvenlik açısından tehlike arz ediyor. Geçen yıl Osasuna-Real Betis maçında seyircilerin gol sevincini abartması sonucu tel örgürler yıkılınca 68 kişi yaralanmıştı. Bunun benzerini Almanya’da görmek imkânsız!
 </p>
 <p>
  Almanya’nın stat kapasiteleri diğer Avrupa ülkelerine göre daha yüksek olduğu hâlde, halkın ilgisinden dolayı tribünler boş kalmıyor. 2. Bundesliga takımlarından Kaiserslautern’in Frits Walter Stadı’nın kapasitesi 49 bin 780 kişiyken, buna karşılık İngiliz futbolunun güçlü temsilcisi Chelsea maçlarını 41 bin 790 kapasiteli Stamford Bridge’de oynuyor.
 </p>
 <p>
  Stadyumlarını yenileyen Almanya’da tribünler dolarken, yeni statlara kavuşmasına rağmen oynanan oyunun seyirciyi tatmin etmediği ve futbola siyasetin karıştığı Türkiye Süper Ligi’nde maçlar âdeta boş tribünler önünde oynanıyor. Ligimizin 4. haftasında oynanan 9 maçta tribüne gelen seyirci sayısı 55 bin 676 olurken, Almanya’da Schalke-Mainz maçını 60 bin, Mönchengladbach-Hamburg maçını 54 bin kişi izledi. Bayern Münih-Ausburg maçında ise 75 bin kişi vardı. Almanya’da statların doluluk oranı yüzde 93,3 düzeyindeyken Süper Lig’de tribünlerin yüzde 31,2’si doluyor. İngiltere Premier Lig’de doluluk ortalaması bu yıl yüzde 95, Fransa Ligue 1’de yüzde 73, İspanya La Liga’da yüzde 70, İtalya Serie A’da yüzde 47 düzeyinde. Premier Lig doluluk oranı Bundesliga’yı az da olsa geçmesine karşılık, Alman takımlarının stat kapasitesi İngiliz takımlarınınkinden daha yüksek. Bundesliga’nın 18 takımının stat kapasitesinin toplamı 844 bin olmasına karşılık, İngiltere Premier Lig’deki 20 takımın stadının toplam kapasitesi 758 bin.
 </p>
 <p>
  Kısacası, Türkiye’nin Almanya ve İngiltere örneklerinden öğrenmesi gereken çok şey var. Acaba kulüp ve federasyon yetkilileri buralara gidip gerekli araştırmaları yapıyorlar mı? Yapmadıkları hamam ve tasın aynı olmasından anlaşılıyor mu?
 </p>
</div>


Kaynak: [www.aksiyon.com.tr](http://www.aksiyon.com.tr/futbol/borussia-dortmund-super-lige-bedel_552337), [web.archive.org (arşiv bağlantısı)](http://web.archive.org/web/20160109201041/http://www.aksiyon.com.tr/futbol/borussia-dortmund-super-lige-bedel_552337)
