# Paris'te terör Avrupa'da panik

*Hasan Cücük 2015.11.23*

<div class="pNewsDetailMainContent ctx_content" itemprop="articleBody">
 <p>
  129 kişinin öldüğü Paris katliamıyla korku kısa sürede bütün Avrupa’ya yayıldı. Almanya-Hollanda ve Belçika-İspanya millî maçlarının iptal edilmesi, tedirginliği daha da artırdı. Tam bir alışveriş çılgınlığının yaşandığı Noel öncesinde derin bir sessizlik hâkim.
 </p>
 <p>
  Tarih, 13 Kasım 2015. Avrupa kültürünün sembol şehirlerinden Paris’te sıradan bir cuma akşamıydı. Avrupa’da cuma akşamı, 5 günlük yorgunluğun atıldığı gün demektir. Paris’in ünlü kafeleri tıklım tıklımdı. 80 bin kişilik ünlü Stade de France’da Fransa-Almanya millî maçı ve Bataclan konser salonuna akın eden Parisliler vardı.
 </p>
 <p>
  Güzel başlayan gecenin kâbusa dönüşmesi, saatler 21.20’yi gösterdiğinde  Stade de France’ın D kapısında patlayan bombayla başladı. Bir restoranda, ardından Albet Sokağı’ndaki Le Carriloion barında patlama meydana geldi ve burada 13 kişi öldü. Bundan 5 dakika sonra stadın H kapısındaki patlamayı 2 dakika sonra 5 kişinin hayatını kaybettiği Fontaine Roi’daki patlama takip etti. 21.43’te bir canlı bomba kendini patlattı. Bu patlamadan 5 dakika sonra bir kafeye otomatik silahlarla saldırıldı ve burada 19 kişi hayatını kaybetti. Saldırıların en kanlısı, yaklaşık 1500 kişinin olduğu Bataclan konser salonundaydı. 4 saldırgan ilk önce el bombaları attı, ardından içeri girerek yüzlerce kişiyi rehin aldı. 90’a yakın kişi burada hayatını kaybetti. Yaşananların ardından saldırganların bulunduğu yere Fransız polisi operasyon düzenledi. Operasyonda birçok rehine kurtarıldı. Kâbus bittiğinde ortaya çıkan manzara korkunçtu: 129 ölü, 99’u ağır 352 yaralı. Kanlı saldırıyı IŞİD üstleniyordu.
 </p>
 <p>
  Fransa, topraklarında terörle ilk kez karşılaşmıyordu. 7 Ocak’ta mizah dergisi Charlie Hebdo’ya baskın düzenleyen Şerif ve Said Kouachi kardeşler 12 kişiyi öldürüp 11 kişiyi yaralıyordu. Saldırı, Fransa’dan ziyade Avrupa’nın temel değeri olarak gösterilen ifade ve basın özgürlüğüne yapılmış olarak görülmüştü. 13 Kasım saldırısı ise farklıydı. Organize bir saldırı sözkonusuydu. Bir anlamda bu saldırı, “Fransa’nın 11 Eylül’ü” idi. Saldırı haberini Fransa-Almanya millî maçını seyrederken statta alan Fransa Cumhurbaşkanı François Hollande, ilk yarıda stadyumdan ayrılmış ve İçişleri Bakanlığı’na gitmişti. Hollande, daha önce görülmemiş şekilde terör saldırıları ile karşı karşıya olduklarını belirterek ülke genelinde olağanüstü hâl ilan edildiğini duyuruyordu. Tüm sınırlar kapatılıyordu. Fransa, “Savaştayız” derken, olağanüsü hâli 3 ay süreyle uzatıyordu.
 </p>
 <p>
  Paris katliamından sonra akıllarda beliren ilk soru ise şuydu: “Nasıl bir Avrupa olacak?” Savaş artık Avrupa topraklarına taşınmış oluyordu. 2 yıl önceden görülen kâbus gerçek oluyordu. Avrupa’nın en büyük endişesi, Suriye’de Beşşar Esed’e karşı savaşan “cihatçıların” sağ olarak geri dönmesiydi. Nitekim Avrupa Birliği ülkeleri, “cihatçıların” ülkeden ayrılıp Suriye’ye gitmesine engel olmak için tedbirler alıyordu. Ancak tüm tedbirlere rağmen Suriye’ye “cihatçı” akınına engel olunamıyordu. Saldırının ardından IŞİD’in çıkması, savaşın Avrupa topraklarına ulaştığının resmiydi. Fransa Cumhurbaşkanı Hollande’ye “Savaştayız” sözünü söyleten bu gerçek oluyordu. Ama bu savaş cephe savaşı değildi. Suriye ve Irak’ta IŞİD’le cephe savaşı veren Fransa, kendi topraklarındaki adı konulmamış savaşta saldırının nereden ve kimden geleceğini bilememenin zorluğunu yaşıyordu.
 </p>
 <p>
  Avrupa’nın son 3 yıldır terörün açık hedefi olduğunu konuşmayan ülke ve yetkili olmamasına karşın, gerekli önlemlerin alındığı konusunda kafalarda soru işaretleri vardı. Paris’te dehşet saçan terör saldırılarından sadece iki saat önce Fransa Başbakanı Manuel Valls, l’Opinion gazetesine şu demeci veriyordu: “Her an yeni bir terör saldırısına maruz kalabiliriz.” Ocaktaki Charlie Hebdo terör saldırılarından bu yana beklenen bir gelişmeydi. Martta Villejuif ve geçen hafta da Toulon şehrinde iki büyük terör saldırısı son anda engellenmişti. Fransa’nın efsanevi terörle mücadele savcısı Marc Trevidic, geçen ay istihbarat ve güvenlik zaaflarına dikkat çekerek Fransa’nın yeni bir terör saldırısına çok açık olduğunu söylemişti.
 </p>
 <p>
  Charlie Hebdo saldırısı sonrası Fransa tam bir birlik mesajı vermişti. Cumhurbaşkanı Hollande, parti liderleri ve eski cumhurbaşkanlarıyla toplumun önüne çıkarken, Paris’teki yürüyüşe 50 ülkenin lideri katılmıştı. Ancak bu kez durum biraz farklı oldu. Kurban sayısının çok olması ve gerekli adımların tam atılmamış olması, Hollande’nin elini zayıflatıyor, kendisini eleştilerin hedefi yapıyordu.
 </p>
 <p>
  Saldırıda istihbarat servislerinin zaafıyla birlikte Sosyalist iktidarın politikaları tartışılıyor. Cumhurbakanı Hollande, 2 hafta sonra yapılacak bölgesel seçimler ve 2017 cumhurbaşkanlığı seçimleri öncesinde siyaseten hiç olmadığı kadar zorlu bir sınavla karşı karşıya. Fransız basınında, IŞİD’in Fransa’yı ana hedef hâline getirmesinde Ortadoğu ve Afrika’daki askerî operasyonların rolü sorgulanıyor. Charlie Hebdo saldırılarının ardından muhalefet partileri “millî birlik” çağrısı yaparak iktidarı hedef alan bir dilden uzak durmayı tercih etmişti. Ancak 13 Kasım’daki terör saldırılarının ardından hem ana muhalefet lideri Nicolas Sarkozy hem de anketlerde tırmanan aşırı sağcı lider Marine Le Pen ilk günden itibaren Sosyalist hükümeti eleştirdi. Sarkozy, ülkenin korunamadığını belirtirken, Le Pen Fransa’nın Schengen’den çıkarak sınırlarını kontrol altına alması gerektiğini söyledi. Başbakan Manuel Valls’in terörle mücadele için sağ partilerin çözüm önerilerine açık olduklarını açıklaması da dikkat çekti.
 </p>
 <p>
  AB içişleri bakanlarının Paris saldırısının ardından katıldıkları kriz toplantısında ise alınması gereken tedbirler şöyle sıralanıyordu: İstihbarat servisleri arasında daha sıkı işbirliği, internetteki İslamcılık propagandasıyla mücadele, radikalleşmiş gençlerin IŞİD kamplarında eğitilmek üzere Avrupa’dan çıkışlarının önlenmesi, dış sınırların daha sıkı denetlenmesi ve AB’deki tehlikeli şahısların daha iyi gözetlenmesi...
 </p>
 <p>
  Aslında bu tedbirlerde yeni olan hiçbir şey yoktu. Bu öneriler daha önce de vardı ve uzun uzadıya tartışılmıştı. Saldırı tehlikesini savuşturması umulan adımlar, 2013 ve 2014 yıllarında da görüşülmüştü. Yetkili bakanlıklar arasındaki Avrupa istihbarat teşkilatı kurulması, seyahat ve iletişim bilgilerinin daha yakından takip edilmesi gibi tartışmalar ise yıllardır sürüyor.
 </p>
 <p>
  Paris katliamıyla korku kısa sürede tüm Avrupa’ya yayıldı. Almanya-Hollanda ve Belçika-İspanya millî maçlarının terör şüphesinden dolayı iptal edilmesi, endişeleri daha da artırdı. Saldırılardan sonra Paris’te günlük hayat âdeta dururken, şehirdeki bütün fuar, konser, sergi ve toplu organizasyonlar iptal edildi. Paris’in ekonomik can damarlarından biri olan turizm sektörü de saldırıdan ciddi şekilde etkilendi. Şehirdeki otellere yapılan rezervasyonların yüzde 65’inin iptal edildiği açıklandı. Paris Belediyesi ise son 4 günde toplu taşıma kullananların yüzde 14 azaldığını kaydetti. Belçika, Danimarka, İtalya, Almanya, Slovakya, Norveç ve İsveç, ülkedeki güvenlik tedbirlerini artırdı. İsveç’in terör tehdit seviyesi, tarihinde ilk kez yüksek seviye olarak bilinen 5 üzerinden 4’e çıkarttı. Aralık ayının ilk günleriyle birlikte tüm Avrupa’yı Noel heyecanı saracak. Tam bir alışveriş çılgınlığının yaşandığı Noel öncesinde bir sessizlik söz konusu. Korkunun etkisini ölçme açısından Noel alışveriş kalabalığı ciddi bir gösterge olacak. Şayet korku Avrupa’yı esir alırsa, hiçbir şey artık eskisi gibi olmayacak demektir.
 </p>
</div>


Kaynak: [www.aksiyon.com.tr](http://www.aksiyon.com.tr/dis-haber/pariste-teror-avrupada-panik_553033), [web.archive.org (arşiv bağlantısı)](http://web.archive.org/web/20151227145241/http://www.aksiyon.com.tr/dis-haber/pariste-teror-avrupada-panik_553033)
