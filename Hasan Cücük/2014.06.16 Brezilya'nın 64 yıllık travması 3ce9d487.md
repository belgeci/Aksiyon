# Brezilya'nın 64 yıllık travması

*Hasan Cücük 2014.06.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   2014 Dünya Kupası’nın favorisi Brezilya’nın rakipleri arasında Almanya ve Hollanda zikrediliyor. Ancak unutulan bir rakip var. Hem de 64 yıllık...
  </font>
 </div>
 <div id="newsText">
  <font class="detail-text">
   <p>
    Süpermarkete girmişti. Futbolu bırakalı çok olmuştu. Kimse tanımaz diye düşünüyordu. Bir kadın, elini tuttuğu çocuğuna “Bak oğlum, bu tüm Brezilya’yı ağlatan adam.” diyordu. Ülke futbol tarihine ‘uğursuzluğun sembolü’ olarak geçen bu isim, kaleci Moacyr Barbosa Nascimento’ydu. Geçen hafta başlayan 2014 Dünya Kupası’nın favorisi Brezilya’nın rakipleri arasında Almanya ve Hollanda zikredilse de 32 takım arasında olmayan bir rakip var: Maracanazo (Maracana Darbesi).
   </p>
   <p>
    1950 Dünya Kupası’na da ev sahipliği yapan Brezilya, kupanın en büyük favorisiydi. 2. Dünya Savaşı sonrası düzenlenen ilk kupaya katılma hakkı elde eden Türkiye, maddi şartlardan dolayı gidemezken, en ilginç katılmama sebebine Hindistan sahipti. Asya kıtası elemelerinde Burma, Filipinler ve Endenozya’nın çekilmesiyle eleme maçı oynamadan kupaya katılma hakkı elde eden Hindistan, FIFA’nın ‘çıplak ayakla’ futbola izin vermediği için katılmama kararı alıyordu. 1934 ve 1938 Dünya Kupası’nın sahibi İtalya, ülkenin en ünlü kulübü Torino’nun uçak kazasında oyuncularını kaybetmesinden dolayı, Brezilya’ya haftalar süren gemi yolculuğuyla giderken, Fransa ve İskoçya, katılmayı geri çeviren diğer ülkeler oluyordu. İlk kez grup maçları uygulamasının yapıldığı 1950 Dünya Kupası, 4 grupta 13 takımla oynandı. Gruplarını lider bitiren takımların oluşturduğu yeni bir grupla şampiyon belirlendi.
   </p>
   <p>
    Tarih, 16 Temmuz 1950. Stat, Maracana. Tribünlerde tam 220 bin seyirci var. Brezilya-Uruguay maçı, kupanın bir anlamda finali. Sambacılar için 1 puan yeterli. Her şey Brezilya’nın zaferine göre ayarlanmış. Avrupa’daki gazeteler, saat farkından dolayı sonucu beklemeden ‘Şampiyon Brezilya’ manşetini atmış. FIFA, şampiyon Brezilya olacak diye altın madalyaların üzerine 13 Brezilyalı oyuncunun adını yazmış. FIFA Başkanı Jules Rimet, Brezilya’nın zaferini tebrik eden konuşmayı Portekizce yazıp cebine çoktan koymuş. Planlandığı gibi Friaça, Sambacıları 1-0 öne geçiriyor. Uruguay adına Schiaffino 66. dakikada beraberliği sağlarken, yıllarca bitmeyecek acıyı yaşatan isim 79. dakikada kaleci Barbosa’nın koruduğu köşeden topu ağlara gönderen Ghiggia oluyor. 220 bin kişilik statta ölüm sessizliği. Statta kalp krizi geçirip ölenler oluyor. Uruguay, 2-1’lik skorla kupaya uzanırken, yıllarca sürecek bir trajedi başlıyor. Ne zaman sıradan bir takım mutlak favoriye karşı maç kazansa, hezimetin adı ‘Maracanazo’ olarak konuyor.
   </p>
   <p>
    Uruguay maçına kadar kupanın en iyi kalecisi gösterilen Barbosa, dar açıdan yediği golden sonra ‘günah keçisi’ ilan ediliyor. O artık uğursuzluğun sembolü oluyor. Gözyaşlarıyla sahayı terk eden Barbosa, Brezilya’nın en iyi kalecilerinden biri olmasına karşın 1950 Dünya Kupası sonrası sadece birkaç kez millî formayı giyme şansı buluyor. Barbosa, kariyerine 1962’de nokta koyarken, hayatını karartan kale direklerinden intikamını 1963’te alıyor. ‘Hediye’ olarak aldığı direkleri evinin önünde yakarak 13 yıllık acısını biraz olsun dindiriyor. Sadece Barbosa olmuyor ‘uğursuz’ ilan edilen. Uruguay maçına beyaz formayla çıkan Brezilya, bu tarihten sonra bir daha beyaz forma giymiyor. Adı uğursuza çıkan Barbosa’nın 1993’te millî takım kampını ziyaretine izin verilmiyor. Barbosa’nın millî maçları televizyondan yorumlamasına da yasak getiriliyor. Barbosa, 7 Nisan 2000’de 79 yaşında vefat etmeden sadece iki hafta önce “Brezilya’da en ağır suça 30 yıl ceza veriliyor. Ancak sorumlu olmadığım bir suçtan dolayı bana tam 50 yıl ceza verildi.” diyor.
   </p>
   <p>
    Barbosa’nın hayatı filmlere ve romanlara konu oldu. “Maracana Darbesi”ni “Bizim Hiroşima’mız” olarak tanımlayan tiyatro yazarı Nelson Rodriguez, bunun nedenini de şöyle açıkıyordu: “Brezilya tarihinde ağır bir savaş ve yenilgi yoktur. Ancak 1950 Dünya Kupası’nı dramatik bir şekilde kaybetmek tarihimizin en ağır travması ve yenilgisidir.”
   </p>
   <p>
    Brezilya, bu Dünya Kupası’nda Maracana travmasından dolayı sadece rakipleriyle değil, 64 yıldır üzerinden atamadığı bu sorunla da mücadele edecek. Açılış maçında Marcello’nun kendi kalesine attığı gol, kısa süreli de olsa akıllara Maracanazo’yu getirdi. Neymar ve Oscar’ın golleriyle Hırvatları 3-1 yenen Sambacılar için 5 kez kazandıkları Dünya Kupası bir yana, bu yıl kazanacakları kupa öbür yana olacak.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-38804-brezilyanin-64-yillik-travmasi.html), [web.archive.org (arşiv bağlantısı)](http://web.archive.org/web/20140916224832/http://www.aksiyon.com.tr/aksiyon/haber-38804-brezilyanin-64-yillik-travmasi.html)
