# Merkel’den bir sağ kroşe daha

*Hasan Cücük 2013.09.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son yıllarda sosyal demokratların büyük oy kaybına uğradığı Avrupa’da sola bir ağır darbe de Almanya’dan geldi. Oylarını 7,7 oranında artıran Angela Merkel, ekonomik gücüne siyasi gücü de ekledi.
  </font>
 </div>
 <div id="newsText">
  <font class="detail-text">
   <p>
    9Eylül’de Norveç’te, 22 Eylül’de Almanya’da yapılan seçimlerden sağ blok partileri zaferle çıktı. Norveç’te 2005’ten bu yana ülkeyi yöneten İşçi Partisi öncülüğündeki sol blokun, seçimlerde çoğunluğu, Muhafazakâr Parti öncülüğündeki sağ bloka kaptırmasıyla başlayan süreç Almanya’da devam etti. Seçimlerde sağ partiler sandıktan güçlenerek çıktı. Angela Merkel, arka arkaya 3. kez zafer kazanınca Avrupa’nın gündemine gelen soru, “Ekonomik krizde en çok işçi sınıfı zarar görmesine karşın, neden ülkeleri sağ partiler yönetiyor?” oldu. Bu sorunun cevabı, sosyal demokrat partilerin Avrupa için çözüm ve lider üretmedeki sıkıntısında gizli. Merkel Almanya’sı, bu sonuçla ekonomik gücüne siyasi gücünü de ekledi.
    <p>
     Fazla değil, 10 yıl geriye gittiğimizde, Avrupa’nın 11 ülkesinde iktidar koltuğunda sosyal demokrat partiler oturuyordu. Bugün ise sadece Danimarka ve Portekiz sosyal demokrat partiler tarafından yönetiliyor. Son birkaç yıl içerisinde sol; İspanya, Yunanistan ve Norveç’te iktidarı kaybetti. Şu an Danimarka’daki kamuoyu yoklamalarında da sağ blok ezici şekilde önde gözüküyor. Eşitlik, dayanışma, işçi hakları ve sosyal devlet kavramlarını bayraklaştıran sosyal demokratlar, ülkelerindeki ‘göçmenlere’ sıcak mesajlar vermeleriyle dikkati çekiyordu. Toplumun önemli bölümü, 1990’lı yıllarda işçi sınıfını oluşturuyordu. Fabrikaların bacalarının tüttüğü bu dönemde, işçi hareketlerini kontrol eden ve bir nevi arka bahçesi konumunda tutan sosyal demokratlar için iktidara gelmek zor olmuyordu. 2000’li yıllarda Avrupa’da ciddi değişimler yaşandı. Fabrikalar birer birer kapanırken; üretim, iş gücünün daha ucuz olduğu ülkelere kaydırıldı. İşçi sınıfı zayıfladı, eğitimli ve zengin bir taban oluşmaya başladı. Fabrikaların kapandığı, işçi sınıfının tarihe karıştığı günümüz Avrupa’sında reformları sağ partiler yapınca, sosyal demokratlar doğal seçmenlerini kaybetmeye başladı. Bunda partilerin savunduğu değerlerin giderek birbirine benzemesi ve ideolojilerin çökmesi de önemli rol oynadı. Ekonomi, sağlık, eğitim ve yabancılar konusunda sağ ile sol arasında küçük farklar kaldı. Yeni nesil ‘dayanışma’, ‘özgürlük’, ‘işçi sınıfı’ gibi kavramlarla yetinmeyince sosyal demokratların oy alması zorlaştı.
     <p>
      2008’de başlayan ekonomik kriz Avrupa için yeni bir milat oldu. Solun iktidar garantisi olan ‘sosyal devlet’, krizin sebeplerinden biri olarak gösterildi. Krizle birlikte işsiz sayısının artması ve ekonomik verilerde görülen küçülmenin faturası solun uyguladığı politikalara bağlandı. Sadece işsizlik değildi sola kesilen fatura. Yıllarca göçmenlere ‘dost’ görünen ancak onların hiçbir sorununu çözmeyen sol partiler, ülkelerin kucağına bir başka sorun bırakmıştı.
      <p>
       Kriz döneminde iktidarda olan sosyal demokrat partiler, yıllardır savundukları ilkelerden vazgeçmek zorunda kalıyorlardı. Devletin gelirinin azaldığı bir ortamda ‘sosyal devlet’ anlayışı yavaş yavaş terk edildi. Devlet kapısı bir geçim kaynağı olmaktan çıktı, işsiz kalanlara verilen işsizlik parası peyderpey azaltıldı. Eskiden çalışmadan devletten aldığı sosyal yardımla rahat bir hayat sürenler, kriz döneminde ancak hayatını idame ettirecek kadar bir yardıma mahkûm oldu. Avrupa’da ülkeler birer birer sağ partilere teslim edildi.
       <p>
        Solun önemli bir açmazı da lider sıkıntısı oldu. 1970’li yıllarda Willy Brandt (Almanya), Anker Jörgensen (Danimarka), Olof Palme (İsveç) ve Bülent Ecevit (Türkiye) gibi efsane sol liderler çıkaran sosyal demokratlar, 2000’li yıllarda lider sıkıntısı yaşamaya başladı. Bir ara Tony Blair (İngiltere) ve Gerhard Schröder (Almanya) ile lider sıkıntısını atlatan sol, bu isimlerin görevi bırakmasıyla sıradan isimlerle yoluna devam etmek zorunda kaldı. Ortaya çıkan yeni durum sol içinde ciddi tartışmaları beraberinde getirdi. İdeoloji değişikliği ortaya çıktı. Merkeze yaklaşan sosyal demokrat partilerle merkez sağ partiler arasındaki farkların giderek ortadan kalkmasıyla geleneksel sol seçmen blok değiştirmeye başladı. Parti isimleri farklı olmasına karşın savunulan değerler aynı olunca, ideolojik seçmen kitlesi giderek azaldı. Önümüzdeki yıllarda sol tekrar iktidara geldiğinde klasik sosyal demokrat görünümünden çok farklı bir portre çizip merkezde yer alacak.
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-36652-merkelden-bir-sag-krose-daha.html), [web.archive.org (arşiv bağlantısı)](http://web.archive.org/web/20131225013131/http://www.aksiyon.com.tr/aksiyon/haber-36652-merkelden-bir-sag-krose-daha.html)
