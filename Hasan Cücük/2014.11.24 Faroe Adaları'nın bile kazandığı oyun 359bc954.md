# Faroe Adaları'nın bile kazandığı oyun

*Hasan Cücük 2014.11.24*

<div class="pNewsDetailMainContent" itemprop="articleBody">
 <p>
  Eski İngiliz golcü Gary Lineker’in “22 kişiyle oynanan ve sonunda Almanların kazandığı oyun” diye tarif ettiği futbol öyle bir noktaya geldi ki Faroe Adaları bile bir Avrupa şampiyonunu yenebiliyor artık. Hem de deplasmanda...
 </p>
 <p>
  UEFA, Euro 2016’da mücadele edecek takım sayısını 16’dan 24’e çıkardığında, futbolun büyük ülkelerinin elini kolunu sallayarak finallere katılacağı yorumları yapılıyordu. Yeni formata göre, gruplarını ilk ikide bitirenler ve en iyi üçüncü direkt katılacak, üçüncüler ise play-off oynayacaktı. Formattaki bu değişiklik büyük takımların işini daha da kolaylaştırırken küçük takımların da Avrupa Şampiyonası hasretine son verecekti. Ancak futbolun değişmez kuralı olan “Hiçbir maç oynanmadan kazanılmış sayılmaz” kuralı kendini gösterdi. Futbolun bazı devleri çökerken sıradan ülkeler Fransa’da düzenlenecek 2016 Avrupa Şampiyonası yolunu yarıladı bile.
  <br/>
  Türkiye’nin yer aldığı grupta mutlak favori Hollanda, doğal favori olarak da Çek Cumhuriyeti ve Türkiye’nin adı zikrediliyordu. Elemeler başladığında 300 bin nüfuslu İzlanda’nın  isyanına şahit olduk. 4 maç sonunda Çekler sürpriz şekilde 12 puanla lider olurken İzlanda’nın 9 puan toplaması kadar Hollanda’nın 6 puanda kalması da iddialı yorumlar yapan otoritelerin kafasını karıştırdı.
  <br/>
  Euro 2016 yolunda hasar alan ülkelerin büyük özelliği, 2014 Dünya Kupası’nda boy göstermeleri. Gruplarda ilk sırada görmeye alıştığımız Almanya, İspanya, İtalya, Portekiz, Hollanda ve İsveç gibi ülkelerin yerinde Çek Cumhuriyeti, Polonya, İsrail, Romanya, Slovakya ve Avusturya gibi ülkeleri görmenin şaşkınlığını yaşıyoruz. Brezilya’daki Dünya Kupası’nda mücadele eden ülkelerden en fazla hasarı Yunanistan, Bosna-Hersek, Rusya ve Belçika aldı. 2004 Avrupa şampiyonu Yunanistan, 4 maçta sadece 1 puan toplayarak dibe demir attı. Yunanları sokağa çıkmaya utandıran sadece bu değil elbette. Hep farklı mağlubiyetlerle anılan 50 bin nüfuslu Faroe Adaları, Yunanistan’ı, hem de deplasmanda, 1-0 devirip resmî maçlarda 3,5 yıl sonra gülmeyi başardı. Romanya ve Kuzey İrlanda yenilgilerinden sonra bu hezimet Claudio Ranieri’nin biletini kestirdi. Hemen hatırlatalım; Faroe’yi, eski Trabzonsporlu, 1992 Avrupa şampiyonu Danimarka’nın kaptanı Lars Olsen çalıştırıyor.
  <br/>
  San Marino da seneler sonra ilk puanıyla tanıştığı gibi 15 yıl sonra bir karşılaşmayı gol yemeden bitirdi. E Grubu’nda San Marino sahasında Estonya ile 0-0 berabere kalırken, 60 maçtır devam eden yenilgi serisine nokta koydu. Hemen hatırlatalım; San Marino, deplasmanda ilk golünü 1994 Dünya Kupası elemelerinde 4-1 yenildikleri maçta Türkiye’ye atmış, rövanşta ise 0-0 berabere kalarak ülkemizden puan almayı başarmıştı.
  <br/>
  Türkiye’nin olmadığı Brezilya 2014’te gönülden desteklediğimiz Bosna-Hersek, Fransa yolunda âdeta tel tel döküldü. Deplasmanda İsrail karşısında alınan 3-0’lık yenilgi Safet Susiç’i koltuğundan etti. Susiç, “Takımı 2014 Dünya Kupası finallerine taşıdığımda ülkede en çok sevilen isimdim. Şimdi ise en çok nefret edilenlerden biri oldum.” diyerek ülkesinin içinde bulunduğu durumu özetliyordu. Boşnaklar, B Grubu’nda 4 maçta 2 puan toplarken, grubun favorisi Belçika’nın 3 maçta 5 puan toplayıp lider İsrail’in 4 puan gerisine düşmesi tahmini güç sonuçlardan biriydi.
  <br/>
  Almanya, Brezilya’da kupayı kaldırırken kadrosu ve oynadığı futbolun kalitesiyle Fransa 2016’nın da en büyük favorisi ilan edilmişti. D Grubu’nda lider Polonya’nın 3 puan gerisine düşen Panzerler, tarihinde ilk kez Polonya’ya yenilmenin şokunu yaşadı. Deplasmanda Polonya’ya 2-0 yenilen Almanlar, İrlanda ile 1-1 berabere kaldı. Futbolun isimsiz ülkesi Cebelitarık’ı 17-0 yenip rekor kırmak için çıktıkları maçta sadece 4 gol atabildiler. Joachim Löw, “Elbette bu sonuçtan memnun değilim.” derken, Dünya Kupası’nın oyuncularını oldukça yıprattığını söylüyordu.
  <br/>
  Brezilya’da hayal kırıklığı yaşatsa da son Avrupa şampiyonu İspanya’nın grubunda Slovakya’nın gerisine düşmesi beklenmeyen bir başka sonuçtu. Del Bosque yönetimindeki Boğalar, Ukrayna ile beraber 9 puan toplarken, lider Slovakya’nın 12 puanı var.
  <br/>
  E Grubu’nda ise İngiltere’nin topladığı 12 puan kadar, İsviçre’nin 6 puanda kalması da sürpriz oldu. Futbolun mucidi İngilizlerin daha önce ortaya koyduğu performansı baz aldığımızda 4 maçta 12 puan gerçekten şaşırtıcı. Bu grupta İsviçre, Slovenya ve Litvanya’nın 6 puanı bulunuyor. G Grubu’nda da Avusturya’nın İsveç ve Rusya’yı geride bırakması futbolun bir başka cilvesi. I Grubu’nda favori Portekiz, lider Danimarka’nın 1 puan gerisinde yer alırken, bir maçının eksik olduğunu hatırlatalım. Bu grupta sürpriz, Sırbistan’ın 1 puanda kalması. Sırbistan-Arnavutluk maçında çıkan olaylardan dolayı maç 42. dakikada tatil edilirken, UEFA maçı 3-0 Sırplar lehine tescil etmiş, ancak çıkan olayların faturası gereği Sırplardan 3 puanı silmişti.
  <br/>
  4. maçlar sonunda bazı takımlar Fransa 2016 yolunun yarısını geçerken, bazıları için şimdiden kupa hayalleri derin darbe aldı. Ortaya çıkan tablo futbolda büyük takım-küçük takım ayrımının giderek kalktığını gösterdi.
 </p>
 <p>
  <strong>
   Sepp Piontek:
   <br/>
   Farklı skorları unutun
  </strong>
  <br/>
  Futbolda ülkeler arasında güç dengesi giderek kapanıyor. Eskiden büyük takımlar; Malta, Lüksemburg, San Marino, Andorra gibi takımlara karşı en az bir elin parmakları kadar, hatta bazen iki elin parmaklarından fazla gol atardı. Artık bu skorları unutma zamanı geldi. Dünya Kupası’nı kazanan Almanya’nın futbolun en yeni ve küçük ülkesi Cebelitarık’ı sadece 4-0 yenmesi bunun son örneği. Yunanistan’ın Faroe Adaları’na yenileceği aklının ucundan bile geçmezdi; ama gerçek oldu. Yine Türkiye’nin durumu ortada. Kim İzlanda’dan böyle bir performans beklerdi? Bu ülkelerin aldıkları bu sonuçlar düzenli çalışmanın sonucu olması kadar, kendilerine özgüvenin geldiğinin göstergesidir. Kısaca kimse kâğıt üzerinde mutlak favori olanların sonuca kolay ulaşacağını beklemesin artık.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/faroe-adalarinin-bile-kazandigi-oyun_540052), [web.archive.org (arşiv bağlantısı)](http://web.archive.org/web/20141209071930/http://www.aksiyon.com.tr:80/dosyalar/faroe-adalarinin-bile-kazandigi-oyun_540052)
