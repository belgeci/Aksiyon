# O formayı herkes taşıyamaz

*Hasan Cücük 2015.10.26*

<div class="pNewsDetailMainContent ctx_content" itemprop="articleBody">
 <p>
  <em>
   Manchester Unıted’da George Best’le efsaneleşen 7 numarayı herkes taşıyamıyor. En son Antonio Valencıa 25’e dönerken; Angel Dı Marıa takımdan ayrıldı. Depay ise henüz beklentiyi karşılayamadı.
  </em>
 </p>
 <p>
  Futbolda bazı numaralara özel anlamlar yüklenir. O numarayı her oyuncu giyemez. Bir numaradan daha ötesidir çünkü. Tıpkı  Manchester Unidet’ın 7 numaralı forması gibi. Son 50 yıldır ‘efsaneler’ tarafından giyilen 7 numaralı forma, 2009’dan bu yana âdeta ‘sahibini’ arıyor.
 </p>
 <p>
  7 numaranın sihri, attığı gol ve çalımlarla Old Trafford tribünlerini ayağa kaldıran George Best’le başladı. Kuzey İrlandalı yıldız oyuncu bazı maçlarda 11 numaralı formayı giyse de en büyük başarılara sırtında 7 yazarken imza attı. 1968’de Benfica karşısında 4-1 kazanılan Avrupa Şampiyon Kulüpler Kupası finalinde Best 7 numaralı formayla tarih yazıyordu. Hemen hatırlatalım, o yıllarda günümüzdeki gibi oyuncuların sabit forma numarası yoktu. George Best, Manchester United’dan ayrılacağı 1974’e kadar 7 numaralı formayı başarıyla giyerken, bu aynı zamanda 7 numaraya farklı bir anlam yüklenmesinin yolunu da açıyordu. Best sonrası 7 numara tam 7 yıl aradığı gerçek yıldızı bulmakta zorlandı. Nihayet 1981’de West Bromwich Albion’dan transfer edilen Bryan Robson, Best’in formasının hakkını veriyordu. Hem de tam 13 yıl boyunca. Robson, 7 numaralı forma ile 500 maçta sahaya kaptan olarak çıkarak kırılması zor bir rekorun da sahibi oluyordu.
 </p>
 <p>
  Premier Lig’de 1993-94 sezonunda oyuncuların sabit numara giyme dönemi başlayınca M. United’da ‘7 numara kimin olacak?’ krizi çıkıyordu. Robson, 1981’de giymeye başladığı 7 numaralı formayı Ralph Milne’ye 1988-91 arasında 3 yıl ‘ödünç’ vermişti. Ancak bu kez durum farklıydı. Artık kariyerinin son sezonlarını yaşarken futbola 7 numara ile veda etmek istiyordu. Ancak takımın yeni yıldızı Fransız Eric Cantano 7 numaranın sahibi olurken, Bryan Robson’a 12 numaralı forma düşüyordu. 7 numaranın kendinden alınmasının da etkisiyle Robson, 1994’te 13 yıl formasını terlettiği Manchester United’a veda edip Middlesbrough’a gidiyordu. M. United efsanesinin Premier Lig’de esmesini sağlayan isimlerden biri olan Eric Cantona için Alex Ferguson, “Topu ayağına aldığında seyirci âdeta çıldırıyordu. Old Trafford’u futboluyla aydınlatıyordu.” diyecekti. Cantona, 1997’de henüz 29 yaşında futbola veda ederken, efsane numaranın sahibi bu kez İngiliz futboluna damgasını vuran David Beckham oluyordu. Beckham, 6 yıl boyunca Old Trafford tribünlerini sırtındaki 7 numaralı forma ile ayağa kaldırdı. 2003’te Real Madrid’e transfer olmasına üzülen taraftarlar, ‘Yerini kim dolduracak?’ sorusunu soruyordu. Alex Ferguson’un efsane numarayı Sporting Lizbon’dan transfer edilen 19 yaşındaki Cristiano Ronaldo’ya teslim etmesine sadece taraftarlar değil, Ronaldo da şaşırıyordu. Ancak daha ilk maçında ortaya koyduğu futbolla Ronaldo hem Beckham’ı unutturuyor hem de 7 numaranın altında ezilmiyordu.
 </p>
 <p>
  2009’da Ronaldo’nun Real Madrid’e gitmesiyle 7 numara Michael Owen’a verildi. İngiliz futbolunun harika çocuğu sakatlıklardan bir türlü başını alamayınca 7 numara âdeta sahipsiz kaldı. Owen’in ayrılmasıyla 2012’de bu kez 7 numarayı Antonio Valencia giydi. Koca bir sezonda sadece 1 gol atabilen Valencia, sezon sonunda 7 numaralı formayı bırakıp eski giydiği 25 numarayı sırtına geçirdi. Efsane Bryan Robson, Valencia’nın doğru bir tercih yaptığını belirtip baskıdan kurtulduğunu söyledi.
 </p>
 <p>
  Geçen sezon 7 numarayı Arjantinli Angel Di Maria giyerken, taraftarları ayağa kaldıracak bir futbol ortaya koyamıyordu. Di Maria’nın Paris Saint Germain’e gitmesiyle teknik patron Louis van Gaal, 7 numaralı formayı vatandaşı Memphis Depay’a teslim etti. Depay, 7 numaranın kulüp için ne anlama geldiğini gayet iyi bildiğini belirterek “Bu formayı taşımak bir şereftir, layık olmaya çalışacağım. Geçen yıl PSV’de 7 numaralı forma ile attığım golleri Manchester United’da da tekrarlamak istiyorum.” diyordu. Ancak 28 milyon Euro bonservis ödenen Depay, Premier Lig’de 8 maçta 1 gol atarken henüz 7 numaranın hakkını veremedi. Bakalım, 6 yıldır değerini bulamayan 7 numaralı formayı Depay eski yıllarına taşıyabilecek mi?
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/o-formayi-herkes-tasiyamaz_552703), [web.archive.org (arşiv bağlantısı)](http://web.archive.org/web/20151101071726/http://www.aksiyon.com.tr:80/dosyalar/o-formayi-herkes-tasiyamaz_552703)
