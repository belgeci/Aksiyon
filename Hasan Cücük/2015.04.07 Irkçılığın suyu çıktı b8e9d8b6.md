# Irkçılığın suyu çıktı

*Hasan Cücük 2015.04.07*

<div class="pNewsDetailMainContent" itemprop="articleBody">
 <p>
  Avrupa’da İslamofobi ve göçmen karşıtlığı giderek artarken, göçmenler de kendilerine yapılan her olumsuz hareket ve davranışı ‘ırkçı saldırı’ olarak nitelendirmeye başladı.
 </p>
 <p>
  Geçen günlerde bir baba, oğluyla alışveriş yapıyordu. Oğlunun yüzündeki kızarıklığı görünce sebebini sordu. “Yaşlı bir Danimarkalı vurdu.” cevabını almasıyla “Irkçı Danimarkalı küçük çocuğu dövdü” haberleri sosyal medyada dolaşmaya başladı. İşin ilginç yanı, olay tek taraflı yansıtılıyor, ‘ırkçı’ suçlamasına maruz kalan Danimarkalının hiçbir açıklaması yer almıyordu. Polis, suç duyurusunda bulunulduğu için soruşturma başlattı. Belki basit bir ‘çarpma’dan ibaret olaya daha ilk anda ‘ırkçı saldırı’ damgası vurulmasının gerekçesi, çocuğa vurduğu iddia edilen Danimarkalının söylediği ‘Hareketlerinize dikkat edin’ cümlesiydi. Bu cümleyi aktaran baba olurken, yaşlı Danimarkalı ne medyaya konuştu ne de olayla ilgili herhangi bir bilgi paylaştı.
 </p>
 <p>
  Benzer bir durum İsveç’te yaşandı. “Camiye ırkçı saldırı”, “Cemaat içerideyken cami ateşe verildi” başlıklı haberleri geçen aralık ayında okuduk. Eskiltuna şehrindeki camiye molotofkokteyli atan ‘ırkçı’nın çıkardığı yangından 5 kişinin yaralandığını, camide ciddi hasarın olduğunu okuyunca ırkçılara lanet ettik. İsveç polisi uzun ve titiz bir araştırma sonucunda caminin kundaklama sonucu değil, muftak bölümündeki kızartma makinesinin kısa devre yapması sonucu elektrik kontağından yandığını tespit etti. Polis bununla da yetinmeyip caminin etrafındaki 70 kişiyi sorgulayıp ‘molotof kokteyl atan ırkçı’yı sordu. Bir kişi dahi saldırganı görmediğini belirtince kesin hüküm verildi.
 </p>
 <p>
  ‘Irkçılık’, ‘İslamofobi’, ‘göçmen düşmanlığı’ gibi kavramlar gerek Avrupalı Türkler arasında gerekse Türk basınında sık sık kullanılıyor. Avrupa’da herhangi bir Türk vatandaşına saldırı olduğunda ‘Yine bir ırkçı saldırı’ gibi başlıklarla Türk medyasında yer buluyor. Durumdan vazife çıkaran ve sadece medyadaki bilgilere sahip devlet yetkilileri, peş peşe açıklama yapıp hem Avrupa ülkelerine haddini bildiriyor hem de Avrupa’daki gurbetçilere ‘yalnız değilsiniz, ardınızda kapı gibi devletimiz var’ mesajını verip rahat uyku uyumalarını sağlıyor! Peki, ırkçılığın kanunen suç olduğu Avrupa’da her saldırı bu kapsamda mı?
 </p>
 <p>
  Ayrımcılık, ırkçılık mı?
 </p>
 <p>
  “Irkçılık nedir?” sorusuna “Danimarkalılar ırkçı mı?” adlı kitaba imza atan Güney Danimarka Üniversitesi’nden Doç. Dr. Mehmet Ümit Necef, “Bir toplumun biyolojik özelliklerinden dolayı hakir görülmesidir.” cevabını veriyor. Necef, Kopenhag Üniversitesi’nden Prof. Dr. Henning Bech ile birlikte, 1990-2010 yılları arasında yaptıkları araştırma ve yazdıkları bilimsel makalelerle ‘Danimarkalılar ırkçı’ diyen bilim adamlarının çalışmalarını inceledi. Sonuç şaşırtıcıydı. “Danimarkalılar ırkçı” diyen çalışmaların tamamına yakını yeterince bilimsel değildi. “Danimarkalılar ırkçı” diyen bilim adamlarının iyi niyetli olduğuna dikkat çeken Necef, “Hatta aşırıya kaçan bir iyi niyet. Bilim adamları doğal olarak çoğunluğa karşı azınlığı savunuyor, altta kalmışa yardım ediyor ve milliyetçiliğin önüne geçmek istiyor ‘Danimarkalılar ırkçı’ diyerek. Ama tam tersi oluyor. İyi niyetin sonu kötü oluyor. Danimarkalıları ‘şeytanlaştırmak’ sorunu çözmüyor.” diyor.
 </p>
 <p>
  En fazla yapılan yanlışların başında, ayrımcılık ile ırkçılığın aynı anlamda kullanılması geliyor. İsminden dolayı göçmen kökenlilerin işe alınmadığı sık sık Avrupa basınında yer alıyor. Ayrımcılıkla mücadele Batı başkentlerindeki tüm hükümetlerin gündeminde önemli yer teşkil ediyor. Eğitimini yaşadığı ülkede almış gençlere işveren tarafından sırf ismi veya ten renginden dolayı ‘hayır’ denmesini Danimarka Başbakanı Helle Thorning- Schmidt utanç verici olarak niteleyip hükümetinin bu konuda mücadele edeceğini açıklıyordu. Göçmenlerin genel nüfusa oranı kadar kamuda istihdam edilmesi hedefi birçok ülkenin hükümet programlarında yer alıyor.
 </p>
 <p>
  Konstanz Üniversitesi, Almanya’da ayrımcılığın boyutlarını ortaya koyan bir çalışmaya imza atarak kâğıt üzerinde tamamen aynı not ortalamasına, eğitime ve özelliklere sahip iki gencin özgeçmişlerini 250 firmaya göndermiş. Türk isimli olanı Alman isimli olana göre yüzde 25 daha fazla ret almış iş başvurularından. Sosyal Demokrat Partili (SPD) Göçmen ve Uyum Bakanı Aydan Özoğuz, ayrımcılığın olduğunu teyit ederken göçmenlerin isimlerinden dolayı iş pazarında zorluklar yaşadığını kabul ediyor. Fakat Özoğuz, “Yavaş da olsa ayrımcılık azalıyor, en azından insanlar artık bu konularda açık açık tartışabiliyor.” diyor.
 </p>
 <p>
  İletişim yok, ayrımcılık var!
 </p>
 <p>
  Ayrımcılığın ırkçılık kategorisinde görülmesinin nedenleri arasında, Türklerin, içinde yaşadığı toplumla iletişim eksikliği geliyor. Yeterli dil bilmeyenler, göçmenlerin yoğun yaşadığı semtlerde oturanlar, toplum hayatında karşılaştıkları her olumsuzluğu ‘ayrımcılık ve ırkçılık’ olarak görüyor. Bu eğilim dil bilen, eğitimli gençler arasında giderek azalıyor. İlginç olan, yeni nesil, göçmenlerin yoğun olarak yaşadıkları semtlerden uzaklaşıp daha az göçmenin olduğu yerleri tercih ediyor. İçinde yaşadığımız toplumu ‘ayrımcı’ olarak nitelerken madalyonun diğer yüzüne bakmamız gerekiyor. Avrupa’da Türklere ait on binlerce işyeri var. Türklerin istihdamda ilk tercihi doğal olarak yine aynı dili konuştuğu, aynı değerleri paylaştığı insanlar oluyor. Hatta hemşehriler öncelikli oluyor. Benzer tercihi Avrupalı yaptığında damga hazır: Irkçı...
 </p>
 <p>
  Avrupa’da giderek oy oranı artan aşırı sağ partiler de genelde ‘ırkçı’ olarak tanımlanıyor. Cezai müeyyidesi olan ‘ırkçı’ kelimesini ‘legal’ bir parti için kullanmanın hukuki sorumluluğu bulunuyor. Bu partiler açıkça göçmen nüfusunun sınırlandırılmasını, çalışmadan devletten geçinenlerin çalışmaya zorlanmasını istiyorlar ancak ‘ırkçı’ olarak tanımlanmaları doğru değil. Çizgiyi aşıp ‘ırkçılık’ tarafına geçenler parti tarafından genelde ihraç ediliyor. Avrupa’da ırkçılık elbette var. İslam ve göçmen karşıtlarının varlığı giderek daha belirginleşiyor. Ancak bunun oranının oldukça cüzi olduğunu ve toplumun büyük bölümünün ırkçılara karşı keskin tavır aldığını, Almanya’da PEGIDA ve İsveç’te camilere yapılan saldırılarda gördük. Türk medyası nasıl Avrupa’daki Türklere yapılan her saldırıyı ırkçılık olarak görüyorsa, Avrupa medyası da göçmenlerin işlediği suçları genele teşmil edecek şekilde yayımlıyor. Ana akım Batı medyası bu konuda daha temkinli bir dil kullanırken, bulvar basını pireyi deve yapan yaklaşımla yayın yapıyor.
 </p>
 <p>
  Irkçı ve yabancı düşmanı olduklarını söyleyip Avrupalıları ‘şeytanlaştırmanın’ sorunu çözmeyeceğini söyleyen Mehmet Ümit Necef, son olarak şunları dile getiriyor: “Her ayrımcılık ırkçılık değil. Hele özel sektörde ırkçılık görmek oldukça imkânsız. Bu, yapılan ayrımcılığı doğru bulduğumuz anlamına gelmiyor. Keşke olmasa ama önüne geçmek imkânsız. Avrupalılara ırkçı demeden önce karşımızdakinin endişelerini anlamaya çalışmalıyız. Duygusallığa kapılıp her şeyi ırkçılık olarak görmemeliyiz.”
 </p>
</div>


Kaynak: [www.aksiyon.com.tr](http://www.aksiyon.com.tr/avrupa-birligi/irkciligin-suyu-cikti_550410), [web.archive.org (arşiv bağlantısı)](http://web.archive.org/web/20150801032359/http://www.aksiyon.com.tr/avrupa-birligi/irkciligin-suyu-cikti_550410)
