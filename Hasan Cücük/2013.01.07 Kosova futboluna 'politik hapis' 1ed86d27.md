# Kosova futboluna ‘politik hapis’

*Hasan Cücük 2013.01.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   98 ülke tarafından tanınan 2 milyon nüfuslu Kosova, Rusya ve Çin’in vetosundan dolayı BM üyesi olamadığı için futbolda kendini gösteremiyor.
  </font>
 </div>
 <div id="newsText">
  <font class="detail-text">
   <p>
    Avrupa’nın çiçeği burnunda ülkelerinden Kosova, bağımsızlığını 17 Şubat 2008’de ilan etti. Türkiye, ABD, İngiltere ve Fransa’nın da bulunduğu 98 ülke tarafından tanınan Kosova, siyaset engelini aşamadığı için futbol sahalarındaki bağımsızlığını henüz ilan edemedi. Futbol her ülkede olduğu gibi Kosova’da da oldukça popüler. 2,1 milyon nüfuslu ülkede 18 bin lisanslı oyuncu bulunuyor. 12 takımlı Kosova Süper Ligi’nin son şampiyonu FK Piriştina, bağımsız Kosova  Ligi’nin kurulduğu 1990’dan beri 9 şampiyonlukla en çok zirveye çıkan takım konumunda.
   </p>
   <p>
    Kosova Futbol Federasyonu başkanlığını ise tanıdık bir isim yapıyor: Fadıl Vokri... 1990-1992 arasında Fenerbahçe formasını giyen Vokri, ülkesinin uluslararası futbol arenasında mücadele etmesi için yılmadan mücadele etmeye devam ediyor. 1983’te formasını giydiği FK Piriştina’yı Yugoslavya 1. Ligi’ne çıkaran Vokri, bağımsızlık sonrası Kosova Futbol Federasyonu (KFF) başkanlığına seçildi. KFF’nin kuruluşu 1946’ya kadar uzanıyor. O dönemler Yugoslavya sınırları içinde ‘özerk bölge’ olan Kosova, kendi ligini ve federasyonunu yıllar önce kurmuştu. Bağımsızlığını ilan etmesinden sonra birçok ülke tarafından tanınan Kosova, Rusya ve Çin’in vetosundan dolayı BM üyesi olamıyor. BM üyesi olamamak, Kosova’nın millî takım düzeyinde temsil edilmesini engelliyor. FIFA ve UEFA üyelik için BM üyeliğini şart koşuyor.
   </p>
   <p>
    Fadıl Vokri, federasyon başkanlığı koltuğuna oturmasıyla ciddi bir lobi çalışması başlattı ancak Kosova’nın UEFA üyeliği konusunda en büyük engeller İspanya ve Sırbistan. İspanya, Katalanya’dan dolayı, Sırbistan ‘toprakları içindeki’ Kosova’nın bağımsız olmasına ve dolayısıyla UEFA üyeliğine karşı çıkıyor. UEFA Başkanı Michel Platini’nin İspanya ve Sırbistan’ın baskısına boyun eğerek ”Kosova, BM üyesi olmadan UEFA üyesi asla olamaz.” açıklamasıyla Vokri, UEFA’yı pas geçip FIFA üyeliği için girişimlere başladı. Sepp Blatter yönetimindeki FIFA, UEFA’dan farklı olarak Kosova kulüplerinin ve 21 yaşaltı millî takımına kadar takımların Kosova sınırları dışında maç yapmasına izin verdi. FIFA, Kosova’nın A millî takım düzeyinde maç yapmasına henüz izin vermezken, tarafsız bir sahada oynanacak maç için Sırbistan’dan izin alınması ve Kosova’ya ait sembollerin kullanılmaması şartı tepkiyle karşılandı. Kosova, her şeye rağmen, FİFA’nın siyasetin gölgesinden kurtulup sportmence bir karar vermesi için ümitli bekleyişini sürdürüyor.
   </p>
   <p>
    Bağımsızlık sonrası Kosova Millî Takımı’nı Edmund Rugova çalıştırmaya başladı. Uluslararası maç yapması yasak olan Kosova Millî Takımı’nın teknik patronluk koltuğunda 2009’dan bu yana ise Albert Bunjaki oturuyor.  Sırplar, 1989’dan bu yana Kosovalılara maç oynamayı yasakladığı için birçok tesis atıl durumda bulunuyor. Federasyon, UEFA ve FIFA ile anlaşarak statların modernize edilmesi için uğraş veriyor. UEFA ve FIFA’ya üye olmayan Kosova, bugüne kadar 8 millî maç oynadı. İlk millî maçını 1993’te Arnavutluk’a karşı yapan Kosova, sahadan 3-1 mağlup ayrıldı. Karşılaştığı rakipleri UEFA ve FIFA üyesi olmayan KKTC, Monaco ve Sameland (İsveç’in kuzeyinde özerk bir bölge) oldu. Karşılaştığı en ciddi rakip ise Suudi Arabistan’dı. Suudi Arabistan’la 2007 yazında Ankara’da karşılaşan Kosova, büyük bir sürprize imza atarak rakibini 1-0 yenmişti. 9 Mart 2010’da ise İsviçre’nin Neuchatel Xamax takımıyla yaptığı hazırlık maçını 2-0 kazanmıştı.
   </p>
   <p>
    Kosova’nın kendi millî takımını kurmak için harekete geçmesi, bağımsızlığın en büyük destekçisi Arnavutluk’la birtakım sıkıntıların yaşanacağını gözler önüne seriyor. FIFA kriterlerine göre futbolcu, anne ve babası, bağımsızlığına yeni kavuşmuş bir ülkenin vatandaşıysa, başka millî takım formasını giymiş olsa dahi yeni ülkesi adına mücadele etme hakkı kazanıyor. Kosova Futbol Federasyonu’nun bu kriterden dolayı takibe aldığı vatandaşları arasında Arnavutluk formasını giyen Besart Berişa ve Lorik Cana ile İsviçre formasını giyen Valon Behrami, Xherdan Şakiri ve Granit Xhaka yer alıyor. Bayern Münih formasını giyen Şakiri, Avrupa’da gelecek vadeden yıldız adayları arasında bulunuyor.
   </p>
   <hr/>
   <p>
   </p>
   <h3>
    <span>
     <strong>
      Fadıl Vokri (Kosova Futbol Federasyonu Başkanı): Maalesef futbol siyasete kurban ediliyor
     </strong>
    </span>
   </h3>
   <p>
    Kosova Futbol Federasyonu Başkanı Fadıl Vokri, bize yabancı biri değil. 1990-1992 arasında Fenerbahçe formasını giyen Vokri, Kosova’nın yetiştirdiği en büyük yıldızlardan. 2008’de federasyon başkanlığına seçilen Vokri ile gelinen süreci, ülke futbolunu ve Fenerbahçe’yi konuştuk. İyi derecede Türkçe konuşan Vokri, sorularımızı içtenlikle cevapladı.
   </p>
   <p>
    <strong>
     -Siyasi bağımsızlık gelmesine rağmen futbolda henüz ‘tam bağımsız’ olamadınız. FIFA ve UEFA üyeliği konusunda ümitli misiniz?
    </strong>
   </p>
   <p>
    Maalesef önümüze politik engeller çıkıyor. Biz 98 ülke tarafından tanınmış bağımsız bir ülkeyiz. Futbol adeta siyasete kurban ediliyor. Yılmadan mücadelemiz devam ediyor. Ama üyelik ne zaman derseniz, doğrusu bunu ben de bilmiyorum.
   </p>
   <p>
    <strong>
     -FIFA ve UEFA üyeliği için BM  şartı öne sürülüyor ama BM üyesi olmayan İskoçya, Kuzey İrlanda, Galler ve Faroe Adaları uluslararası arenada mücadele ediyor. Çifte standart değil mi?
    </strong>
   </p>
   <p>
    FIFA ve UEFA’ya üyelik için BM üyeliği şartı 1991’de kabul edildi. Bu ülkeler daha önce üye oldu. Ancak Danimarka’ya bağlı özerk Faroe Adaları’nın durumunu dikkate alırsak FIFA’nın esnek olması gerekir. Geçen mayısta kulüp takımları ve 21 yaşına kadar millî takımların Kosova dışında hazırlık maçı yapmalarına FIFA’dan izin çıktı. Bu asla beklentilerimizi karşılamıyor ama yine de bir kazanım. UEFA, İspanya ve Sırbistan’ın baskısından dolayı üyeliğimize daha soğuk bakıyor. Biz de tüm temaslarımızı FIFA nezdinde yapıyoruz.
   </p>
   <p>
    <strong>
     -Kosova A Millî Takımı olarak hazırlık maçı yapmanız için Sırbistan’dan izin almanız şartına sert tepki gösterdiniz. Neden?
    </strong>
   </p>
   <p>
    Bu bağımsız bir ülkeye hakarettir. Bu durumu FIFA Başkanı Sepp Blatter’e ilettim. Yıllarca bağımsızlık için mücadele etmiş, bedel ödemiş bir ülkeyiz. Kendi ligimiz, binlerce lisanslı oyuncumuz var. Bizi bağımsız ülke olarak tanımayan Sırbistan’dan neden izin alalım? Bayrağımı ve millî sembollerimi kullanmayacaksam neden millî maç yapayım?
   </p>
   <p>
    <strong>
     -FIFA ve UEFA üyesi olursanız Kosova kökenli oyuncular millî formaya sıcak bakar mı?
    </strong>
   </p>
   <p>
    Bu konuyu doğrusu henüz konuşmadık. Ama Behrami, Şakiri ve Lorik Cana gibi Kosova kökenli yıldız oyuncular var. Bunlar bilinen isimler ama asıl pek bilinmeyen ve gelecekte yıldız olacak 7 genç oyuncumuz Arnavutluk ve İsviçre millî takımlarında top koşturuyor. Üyeliğimiz kesinleştiğinde sıradan bir millî takım olmadığımızı tüm dünyaya göstereceğiz.
   </p>
   <p>
    <strong>
     -FIFA ve UEFA’dan olumlu cevap alamazsanız planınız nedir?
    </strong>
   </p>
   <p>
    FIFA ve UEFA’nın bu tutumu devam ederse elbette bizim de başka planlarımız var. Şu an CAS’a müracaat için hazırlık yapıyoruz. Bağımsız bir ülkenin siyasi sebeplerden dolayı futboldan men edilmesini Lozan’daki CAS’a taşıyıp hakkımızı alacağız.
   </p>
   <p>
    <strong>
     -Kosova’da futbola ilgi nasıl?
    </strong>
   </p>
   <p>
    İki milyonluk ülkede 18 bin lisanslı futbolcunun olması ilgiyi ortaya koyuyor. Süper Lig’de 12, 1. Lig’de 16 takım bulunuyor. Takımların iyi altyapıları var ama sadece kendi içimizde mücadele ettiğimiz için futbolumuzun başarısını ölçme imkânı bulamıyoruz.
   </p>
   <p>
    <strong>
     -F.Bahçe’de iki yıl oynadın. Türkçen gayet iyi. Eski takımını takip ediyor musun?
    </strong>
   </p>
   <p>
    Takip etmez olur muyum? Her hafta maçlarını seyrediyorum. Önümüzdeki ay Priştine’de Fenerbahçe Derneği’mizi açacağız. İki yıl beraber top koşturduğum Aykut’un istifasına üzülmüştüm. Geri dönmesine sevindim. Şike sürecini yakından takip ettim. İnşallah bu sıkıntılı günler çabuk geçer.
   </p>
   <p>
    <strong>
     -Avrupa’da daha çok Galatasaray tanınıyor. Ama Kosova’da farklı bir durum var.
    </strong>
   </p>
   <p>
    Evet, buranın kralı Fenerbahçe’dir. Kosovalıların yüzde 70’i Fenerbahçe’yi tutar.
   </p>
   <p>
    <strong>
     -Bu durumda sizin payınız nedir?
    </strong>
   </p>
   <p>
    (Gülüyor) Elbette oldukça yüksektir.
   </p>
   <p>
    <strong>
     -Son olarak Türkiye ve Fenerbahçe ile ilgili neler söylemek istersin?
    </strong>
   </p>
   <p>
    Türkiye, Kosova’nın bağımsızlığına tam destek verdi. Yardımlarınızı asla unutmayız. Türkiye Futbol Federasyonu da bize her konuda destek veriyor. Fenerbahçe günlerimi hatırladığımda da hep güzel şeyler geliyor aklıma.
   </p>
   <hr/>
   <p>
   </p>
   <h3>
    <span>
     Kosova’nın Mili maçları
    </span>
   </h3>
   <ul>
    <li>
     1993 Arnavutluk-Kosova: 3-1
    </li>
    <li>
     2002 Kosova-Arnavutluk: 0-1
    </li>
    <li>
     2005 KKTC-Kosova: 1-0
    </li>
    <li>
     2005 Kosova-Sameland: 4-1
    </li>
    <li>
     2006 Monaco-Kosova: 1-7
    </li>
    <li>
     2006 Kosova-Arnavutluk All Stars: 4-1
    </li>
    <li>
     2007 Kosova-Suudi Arabistan: 1-0
    </li>
    <li>
     2010 Neuchatel Xamax-Kosova: 0-2
    </li>
   </ul>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=34530), [web.archive.org (arşiv bağlantısı)](http://web.archive.org/web/20130114060440/http://www.aksiyon.com.tr:80/aksiyon/newsDetail_getNewsById.action?newsId=34530)
