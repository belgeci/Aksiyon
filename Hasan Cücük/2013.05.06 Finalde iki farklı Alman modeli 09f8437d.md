# Finalde iki farklı Alman modeli

*Hasan Cücük 2013.05.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şampiyonlar Ligi’nde Bayern Münih ve Borussia Dortmund, neredeyse ellerini kollarını sallaya sallaya final biletini aldı. 25 Mayıs’ta karşı karşıya gelecek iki Alman ekibinden Dortmund altyapısının, Bayern ise paranın gücünü kullanıyor.
  </font>
 </div>
 <div id="newsText">
  <font class="detail-text">
   <p>
    Futbol, insanları bir kez daha yanılttı. Şampiyonlar Ligi’nde iki sezondur kesin gözüyle bakılan Real Madrid-Barcelona finali bu sezon da gerçekleşmedi. Yarı final kuraları çekildiğinde hemen herkes Wembley’deki finalde dünyaca ünlü iki İspanyol takımının karşı karşıya geleceğini düşünüyordu. Barcelona’nın Bayern Münih’i, Real Madrid’in de Borussia Dortmund’u eleyeceği tahmin ediliyordu. Fakat takımlar çimlere çıktığında tahminlerin, düşüncelerin hiçbir hükmü kalmadı. Alman temsilcileri, neredeyse ellerini kollarını sallaya sallaya final biletini aldı. Bayern Münih, Barcelona’yı her iki maçta da (4-0, 0-3) farklı mağlup etti. İlk maçı 4-1 kazanan Borussia Dortmund da rövanşı 2-0 kaybetmesine rağmen Real Madrid’i elemeyi başardı. 25 Mayıs Cumartesi günü Londra’da karşı karşıya gelecek olan iki Alman ekibi, iki farklı özelliği bünyesinde barındırıyor. Borussia Dortmund, altyapıdan yetiştirdiği veya ucuza aldığı genç yeteneklerle başarı kovalıyor. Bayern Münih ise paranın gücünü kullanıp diğer takımlarda (daha çok şampiyonluk yarışında kendisine rakip olan Alman takımlarında) yıldızlaşan oyuncuları kadrosuna katarak başarıya ulaşıyor. Bu girişten sonra kulüplerin yapılarına biraz daha yakından bakalım. Önce Borussia Dortmund…
   </p>
   <p>
    Dünyada Borussia Dortmund gibi bulunduğu şehirle özdeşleşen başka bir takım var mıdır? Bu soruya ‘evet’ demek kolay değil. Şehrin kaderiyle kulübün kaderi tıpatıp benziyor. Dortmund, 800’lü yıllarda çıkan yangınla kül olup yeniden kurulduktan sonra II. Dünya Savaşı’nda İngiliz bombalarıyla yeniden yerle bir oldu. Endüstri şehri Dortmund’dun ancak yüzde 20’si ayakta kalırken, kısa sürede küllerinden yeniden modern bir Dortmund doğuyordu. Tıpkı şehir gibi kulüp de iki kez yıkıldı ve yeniden ayağa kalkmayı başardı. 1966’da Avrupa Kupa Galipleri Kupası’nı kazandıktan sonra inişe geçen Borussia Dortmund, 1972’de küme düşerek ilk yıkılışını gerçekleştirdi. Yeniden Bundesliga’ya dönmesi 3 yıl sürdü. Sonra pahalı transferlerle 1997’de Şampiyonlar Ligi kupasını kaldıran, 2002’de Bundesliga şampiyonu olan, borsaya açılan Borussia Dortmund, yıllarca uygulanan yanlış politikalar yüzünden iflasın eşiğine gelerek Westfalen Stadı’nı bir emlak şirketine satmak zorunda kaldı. Artık oyuncularının paralarını ödeyemeyecek duruma gelmiş bir kulüp vardı. Öyle ki 2003’te ligdeki en büyük rakibi Bayern Münih’ten 2 milyon avro borç almak zorunda kalmıştı. Kulübün borcu 2004’te 100 milyon avroya dayanınca 1990’lardaki ve 2000’lerin başındaki başarının mimarı Başkan Gerd Niebaum, 20 yıldır oturduğu koltuğa veda etti. Yeni Başkan Reinhard Rauball ve Direktör Hans-Joachim Wattke’nin, Düsseldorf Havaalanı’nda buluştukları bir yatırım firmasından 52 milyon avroluk kredi aldıklarında takvim yaprakları 14 Mart 2005’i gösteriyordu. Bu parayla ilk olarak satmak zorunda kaldıkları stadın yüzde 51’lik hissesi geri alındı. Sonra şehir takımına sahip çıktı. Taraftar ve yönetim el ele vererek iflasın eşiğine gelmiş kulübü yeniden ayağa kaldırdı.
   </p>
   <h3>
    <span>
     İflastan zirveye çıkmayı başardı
    </span>
   </h3>
   <p>
    Artık “Biz Borussia’yız” sloganıyla hareket ediliyordu. Barcelona için söylenen “Bir takımdan öte” sloganının uygun geldiği bir takımdı Borussia Dortmund. Taraftarlar aldıkları kombine biletlerle takımlarına destek olurken, kulüp yönetimi de bilet fiyatlarını artırmayarak taraftarlara olan gönül borcunu ödüyordu. 80 bin kişilik stadın 53 bini taraftarlar tarafından kombine olarak satın alınıyordu. Takım da vefa borcunu tüm antrenmanları taraftarlarına açarak ödüyordu. Hangi sebeple ve ne kadar önemli olursa olsun Borussia Dortmund’un tüm idmanları taraftarına açıktır ve en az 3 bin kişi destek için gelir. Ayrıca Borussia Dortmund, 2009’da tüm dünyaya örnek olacak bir uygulamaya imza atarak kulüp bünyesindeki tüm takımların aynı tesislerde antrenman yapmasını gerçekleştirdi. 8 antrenman sahasında minik takım oyuncularından A takım oyuncularına kadar herkes yan yana idman yapma imkânı buluyor. Çocuklar ve gençler, örnek aldıkları ağabeyleriyle aynı tesisleri paylaşmanın gururuyla topa daha bir istekli vuruyor.
   </p>
   <p>
    Ekonomiyi sağlama alan Borussia Dortmund, aradığı teknik adama Mainz’ı Bundesliga’ya taşıyan Jürgen Klopp’u alarak kavuştu. Alman kanalı ZDF’ye Dünya Kupası ve Avrupa Şampiyonası’nı yorumlayan Klopp, tespitleriyle ülke çapında ‘efsane’ olmuş bir isimdi. Teknik adamlıktaki başarısını televizyon yorumculuğuyla perçinleyen Klopp’u diğer Alman teknik adamlardan farklı kılan özelliği, futbolcularıyla kurduğu baba-oğul ilişkisiydi. Klopp, “Yıldız maçı kazandırır, takım oyunu şampiyonluğu getirir” prensibiyle adı sanı duyulmamış gençlerden oluşan bir ekip kurmak için harekete geçti. Sahanın her yerinde pres yapan, geriden ileriye hızlı oynayan bir takım kuran Klopp, 2010-11 sezonunda şampiyon olarak 3 yıllık emeğinin ilk meyvesini aldı. 24,3’lük yaş ortalamasıyla Klopp’un takımı Bundesliga tarihinin en genç şampiyonu olarak tarihteki yerini aldı. Klopp’un öğrencileri, 2011-12 sezonunu da şampiyon tamamlayıp başarılarının tesadüfi olmadığını gösterdi. Mario Götze, İlkay Gündoğan, Marco Reus, Sven Bender, Mats Hummels ve Robert Lewandowski gibi genç yıldızlar Borussia Dortmund’u başarıya taşıyan isimler oldu. Özellikle Reus ve Götze ikilisi oynadıkları futbolla başarıda başrol oynadılar. ‘İmparator’ lakaplı Franz Beckenbauer de “Barcelona’nın Messi-İniesta-Xavi üçlüsü varsa, Dortmund’un da Götze-Reus ikilisi var.” diyerek övgü dolu sözler sarf etmişti.
   </p>
   <p>
    Sütten ağzı yanan Borussia Dortmund, yoğurdu üfleyerek yerken, asla transferde müsrif davranmıyordu. Adını kimsenin duymadığı isimler, Klopp yönetiminde yıldızlaşıyordu. Japonya 2. Ligi takımlarından Cerezo Osaka’dan sadece 350 bin avroya alınan Shinji Kagawa, sadece 2 yıl sonra ‘yıldız’ olarak 16 milyon avroluk bonservisle Manchester United’a satılıyordu. Yine altyapıdan yetişen Mario Götze, geçten günlerde 37 milyon avro karşılığında Bayern Münih’e satıldı. Daha doğrusu Götze’nin sözleşmesinde “37 milyon avroya serbest kalır.” maddesi vardı. Bayern de bu parayı bastırıp bu genç oyuncuyu kadrosuna kattı. Götze, önümüzdeki sezondan itibaren, Borussia Dortmund’un Şampiyonlar Ligi finalindeki rakibi adına ter dökecek.
   </p>
   <p>
    Yarı finalin ilk maçında Real Madrid’e 4 gol atan Polonyalı Robert Lewandowski için de ayrı bir parantez açmak gerekir. Sporun içinde olan bir ailede doğan Lewandowski’nin babası hem judocu hem de futbolcu; annesi ve  kız kardeşi ise voleybolcu. Onun tercihi ise baba mesleği futbol oldu. Lech Poznan’da yıldızını parlatan Lewandowski’nin 2010’daki yeni adresi İngiltere’nin Blackburn Rowers takımı olacaktı. Tüm detaylarda anlaşılmış, transfer imzaların atılmasına kalmıştı. İmza için havaalanına gitti fakat uçak havalanamadı. İzlanda’da patlayan volkandan dolayı uçuşlar iptal edilmişti. Hava trafiği günlerce kapalı kalınca Lewandowski için devreye Borussia Dortmund girdi ve 4,4 milyon avro karşılığında renklerine bağladı. Oynadığı futbol ve attığı gollerle Bundesliga’nın en iyi golcülerinden biri olan Lewandowski için biçilen değer şimdilik 28 milyon avro. Belki yakında o da Götze gibi Bayern Münih’in yolunu tutar. Kim bilir…
   </p>
   <p>
    Şampiyonlar Ligi finalinin diğer Alman takımı Bayern Münih ise başarıya para gücüyle ulaşmasıyla ünlü. Anadolu kulüplerinde sivrilen oyuncuların İstanbul takımları tarafından yüksek bonservis ücreti karşılığında alınması hepimiz tarafından bilinen bir durum. Türkiye’de bu yöntemi Galatasaray, Fenerbahçe ve Beşiktaş uygularken; Almanya’da bunu sadece Bayern Münih yapıyor. Bundesliga’da dikensiz gül bahçesi isteyen bir anlayışa sahipler. Kendilerini zorlayan takımların en önemli oyuncularını alarak şampiyonlukların çoğuna ambargo koyuyorlar.
   </p>
   <p>
    Bundesliga’yı, bu sezon dâhil, 23 kez şampiyon tamamlayan Bayern Münih, Audi ve Adidas’ın ekonomik desteğiyle âdeta Almanya’daki rakiplerini saha dışında ezip geçiyor, parasıyla dövüyor. Bayern Münih’in başarısını sadece paranın gücüne bağlamak haksızlık olur. Futbolun içinden gelenlerin yönettiği bir kulüp olması da başarının bir başka kaynağı. Bu konuyu biraz bekletip önce ekonomik güç-başarı ilişkisine değinelim.
   </p>
   <p>
    Bavyera eyaletinin zenginliğinin yansıdığı Bayern Münih, 187 bin üyeye sahip. Sponsorluk anlaşmaları ve bilet satışlarıyla büyüyen ekonomik gücünü üye aidatları ve ürün satışlarıyla güçlendiren Bayern, yıldız oyuncularını alarak rakiplerini zayıflatma politikasını uzun yıllardır uyguluyor. 2000’li yılların başında Bayer Leverkusen, ligde Bayern Münih’e kafa tutmasının faturasını yıldız oyuncuları Michael Ballack, Ze Roberto, Lucio ve Robert Kovac’ı rakibine kaptırarak ödedi. Ondan sonra Leverkusen’in sesi pek çıkmadı. 2004’te Borussia Dortmund’un yıldız ismi Torsten Frings kadroya katıldı. 2006’da Köln’de oynadığı futbolla sivrilen Lukas Podolski, paranın gücüyle satın alınan bir başka isim oldu. 2007’de Werder Bremen’den Miroslav Klose için 15 milyon, Mönchengladbach’tan Marsell Jensen için 14 milyon avro bonservis ödenerek kadro güçlendirildi. 2009’da ligde takım ayırmaksızın önüne gelene gol atan Stuttgartlı Mario Gomez için artık 30 milyon avro karşılığında Bayernli olma vakti geliyordu. Kasaba takımı olarak ünlenip Bundesliga’da fırtına gibi esen Hoffenheim’ın başarılı ismi Luis Gustova’nın 2010’da Bayernli olması için 17 milyon avro ödemek yeterli oluyordu. Oliver Khan’ın futbolu bırakmasıyla aradığı kaleciyi bulmada zorlanan Bayern Münih’in imdadına Schalke’nin ‘panter’i Manuel Neuer yetişirken; ödenen rakam 32 milyon avroydu. Wolfsburg’da yıldızlaşan Hırvat Mandzukiç Bayern’e imza attığında takvimler 2012’yi, para sayma makineleri de 13 milyon avroyu gösteriyordu. Rakipten koparılıp alınan son isim ise Borussia Dortmund’un genç yıldızı Mario Götze oldu.
   </p>
   <h3>
    <span>
     Alman futboluna yön veriyor
    </span>
   </h3>
   <p>
    Bundesliga’da sivrilen oyuncuları kadrosuna katan Bayern Münih, içeride alınacak yeterli oyuncu olmadığı zaman gözünü diğer liglere dikiyor. Yurtdışından alınan Ribery, Xherdan Şakiri, Boateng, Javi Martinez, Robben, David Alaba, Anatoly Tymoshchuk ve altyapıdan yetişen Philipp Lahm, Toni Kroos, Thomas Müller ve Bastian Schweinsteiger gibi yıldız isimlerle Bayern, yenilmez armada oldu.
   </p>
   <p>
    Bayern Münih’in başarısının diğer yüzünde futbolun içinden gelenlerin kulübü yönetmesi yatıyor. Alman futbolunun ‘İmparator’u Franz Beckenbauer, 1994-2009 arasında kulüp başkanlığı yaptı. Beckenbauer’in başkanlığı döneminde Bayern’in diğer efsaneleri Karl Heinz Rumenigge ve Uli Hoeness kulüpte önemli görevler üstlendi. Hoeness uzun yıllar spor direktörü olurken, Rumenigge kulüp CEO’su görevini hâlâ sürdürüyor. Beckenbauer, başkanlık koltuğunu 2009’da Uli Hoeness’e bırakırken, spor direktörlüğü koltuğunun sahibi Alman futbolunun bir başka yıldızı Matthias Sammer oldu.
   </p>
   <p>
    Alman futbolunun yetiştirdiği en önemli yıldızlar olan Beckenbauer, Rumenigge ve Hoeness, sadece Bayern Münih’i yönetmedi. Âdeta Alman futboluna yön veren isimler oldu. Bu üçlünün onayını alamayan hiçbir isim Alman Millî Takımı’na teknik direktör olamadı. Mesela, Christoph Daum’un millî takım yolunu kapatan bu isimler olduğu gibi, hiçbir teknik adamlık tecrübesi olmayan Jürgen Klinsmann’a millî takımı emanet ettiren yine bu isimlerdi. Kısacası Almanya’da futbol borsasını Bayern Münih belirliyor. Hem saha içinde hem de saha dışında... Wembley’deki final nasıl sonuçlanacak bilmiyoruz ama geçen yıl yine finalde olan Bayern Münih’in gelecek sezon da buralarda olacağını söylemek mümkün.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=CA6DBA84FB3711D9505D4774679BC7B8?newsId=35478), [web.archive.org (arşiv bağlantısı)](http://web.archive.org/web/20130830052709/http://www.aksiyon.com.tr:80/aksiyon/newsDetail_getNewsById.action;jsessionid=CA6DBA84FB3711D9505D4774679BC7B8?newsId=35478)
