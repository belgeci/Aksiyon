# Mültecilerin gözdesi Södertalje

*Hasan Cücük 2014.09.29*

<div class="pNewsDetailMainContent" itemprop="articleBody">
 <p>
  Dünyanın dört bir tarafından İsveç’e gelen mültecilerin adresi büyük oranda Södertalje oluyor. Başkent Stockholm’ün ilçesi olan şehir, Avrupa’da Suriyeli nüfusunun en çok yaşadığı yer.
 </p>
 <p>
  Yıl 2008… ABD’nin başkenti Washington’un sıradan ama sıra dışı bir misafiri var. Başkan Barack Obama’yla görüşen ve kongre üyelerine hitap eden bu kişi, İsveç’in küçük şehirlerinden Södertalje’nin Sosyal Demokrat Belediye Başkanı Anders Lago. Başta Obama olmak üzere Amerikalı yetkililerin en çok merak ettiği konu, ABD ve Kanada’nın toplamından daha çok Iraklı mülteciyi şehrine kabul edip yardım eden Anders Lago’nun bu sorunun üstesinden nasıl geldiği. Lago, “Bu savaşı (Irak) ben başlatmadım ama faturayı ben ödüyorum.” diyerek başladığı konuşmasında öncelikle Iraklıları yerinden yurdundan edenlerin kimler olduğunu yüzlerine söylüyordu. Anders Lago’ya göre, mültecilere sahip çıkmak bir ‘insanlık göreviydi’ ve ilave ediyordu: “Herkes bu konuda sorumluluk alsa, özellikle de olayın sorumluları, konu kısa sürede çözülür.” Lago’dan etkilenen Obama, daha fazla Iraklı mülteci kabul edilmesi yönünde çalışma başlatıyordu.
 </p>
 <p>
  İsveç Dışişleri Bakanı Carl Bildt’in “İsveç, insani süper güç” cümlesinin altında yatan gerçek, 9,5 milyonluk ülkenin yüzde 20’sinin yabancı kökenli olması. 1960’larda kapısını göçmenlere açan İsveç, sadece iş gücüne ihtiyaç duyduğu insanlara vize vermedi. Ülkesinde fikir ve inançlarından dolayı baskıya maruz kalanların da sığındığı bir liman oldu. 1980’den bugüne 700 bin yabancı kökenli İsveç’e geldi. Suriye’de yaşanan insanlık dramına da duyarsız kalmadı İsveç. Tıpkı daha önce Bosna-Hersek, Irak ve Afganistan’dan gelenlere kapılarını açtığı gibi Suriyeli mültecileri de geri çevirmedi. Mültecileri kabul etmede öne çıkan şehir ise 65 bin nüfuslu Södertalje.
 </p>
 <p>
  <img alt="" height="210" src="http://web.archive.org/web/20150914020950im_/http://medya.aksiyon.com.tr/aksiyon/2014/09/29/multecilerin2.jpg"/>
  Göçmenler Dairesi’nden Fredrik Beijer, Suriyelilerin İsveç’i tercih etmesindeki iki ana nedenin altını çiziyor: “Birincisi, çok sayıda Suriyeli İsveç’te bulunduğu için akrabalarının olduğu yere gelmek daha cazip. İkincisi, İsveç’in tüm dünyaya model olan ‘mültecilere kucak açan ülke’ imajı.”
 </p>
 <p>
  Nüfusuna oranla başkent Stockholm’ün 10 katı mülteci kabul eden Södertalje, Avrupa’da Suriyeli nüfusunun en çok yaşadığı yer olma özelliğini elinde bulunduruyor. 22 bin Suriyelinin yaşadığı ilçenin belediye başkanı Boel Godner, 2006’dan sonra mülteci sayısında büyük artış yaşadıklarını söylüyor. Bugün 90 bine yaklaşan ilçe nüfusunun yüzde 39’unu mülteci ve göçmenler oluşturuyor. Sayının hızla artmasındaki nedenlerden biri de İsveç’in Suriye’den gelecek mültecilere sorun ortadan kalkana kadar süresiz oturum hakkı vermesi. Süresiz oturum alanlar geride bıraktıkları aile fertlerini de rahat bir şekilde getirebiliyor. Oturma ve çalışma izni alan mülteciler, iş bulamazsa devletten sosyal yardım alarak geçiniyor. Ayrıca mülteciler, entegrasyon kurslarıyla dil öğreniyor.
 </p>
 <p>
  Önümüzdeki 4 yıl içinde İsveç’e 340 bin mültecinin geleceğini hesaplayan hükümet bunun için bütçeden 48 milyar kron (6,9 milyar dolar) ayırdı. İsveç’in yabancılar politikasının ‘insani’ olduğunu belirten Boel Godner, 290 belediyeden sadece 15’inin ‘her türlü mülteciyi’ kabul etmesini doğru bulmuyor. Aralarında Södertalje’nin bulunduğu bu 15 belediye mülteci sayısına sınırlama getirmezken, 220 belediye yılda ortalama 100’ün üzerinde mülteci kabul ediyor. İsveç kanunlarına göre iltica başvurusu kabul edilen mülteciler istedikleri şehirde yaşama hakkına sahip. Ancak çoğunluğun tercihi, mültecileri bir sorun olarak görmeyen belediyeler oluyor. Sadece Suriyeli sayısının 22 bin olduğu Södertalje’de 2006’dan sonra her ay yeni bir sınıfı dolduracak mülteci öğrenci gelmiş. İlçede işsizlik oranı yüzde 15’lere dayanmış bulunuyor. İsveç’in kamyon, otobüs, çekici ve endüstriyel motorlar üreticisi Scania ile eczacılık markası AstraZeneca’ya ev sahipliği yapan Södertalje, mültecilerin çokluğundan dolayı İsveç’in en borçlu belediyesi olarak öne çıkıyor. 11 milyar kron (1,5 milyar dolar) borcu olan ilçenin artık daha fazla mülteci kabul etmesinin zor olduğuna işaret eden Boel Godner, çözümün diğer belediyelerin elini taşın altına koymasından geçtiğine inanıyor. ‘İnsanlığın merkezi’ olarak ün salan Södertalje, zorda kalan insanlara kapılarını açarak Avrupa’da bir numara olmaya devam ediyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/goc/multecilerin-gozdesi-sodertalje_539492), [web.archive.org (arşiv bağlantısı)](http://web.archive.org/web/20150914020950/http://www.aksiyon.com.tr:80/goc/multecilerin-gozdesi-sodertalje_539492)
