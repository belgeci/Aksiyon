# İşkencede Kopenhag kriterleri!

*Hasan Cücük 2011.01.24*

<font class="agenda2NewsSpot">
 <span>
  Ekrem Şahin'in gardiyanlarla girdiği arbede sonucu ölmesi, gözleri Danimarka hapishanelerine çevirdi. 'Gardiyanların kral olduğu' hapishanelerle ilgili anlatılanlar, film senaryolarını aratmıyor.
 </span>
</font>
<font class="newsDetail">
 <p>
 </p>
 <p class="MsoNormal">
  Ekrem Şahin, henüz 23 yaşındaydı. Danimarka’da doğup büyüyen Şahin, kriminal bir suçtan dolayı 2 yıllık cezasını çekmek için Mayıs 2009’da Kolding Hapishanesi’ne yatmıştı. Hapiste bol vakti vardı, düşünmek için. Yakınlarına hatalarından ders aldığını söylüyor, yeni bir hayat için hayaller kuruyordu. Fakat hayallerine gardiyanlar derin darbe vurdu. Aldığı darbelerden dolayı kalbi durdu. 4 gün süren komadan sonra hayatının baharında yaşama veda etti. Ekrem Şahin’in hikâyesine ve hapishanelerde gardiyanların onur kırıcı davranışlarına geçmeden önce, nezarette ve hapishanede hayatını kaybeden Türkleri hatırlamakta yarar var.
 </p>
 <p class="MsoNormal">
  Ocak 1999’da Kopenhag’da polisin gözaltına aldığı Ramazan Arıcan, nezarette ‘sinir krizleri geçirip kafasını duvara vurma sonucu’ yaşamını yitirdi. Buna inanmayan ailesi, Ramazan’ın polis dayağıyla hayatını kaybettiğini iddia etti. 1 yıl süren soruşturma sonrasında polisler aklandı, dosya kapandı.
 </p>
 <p class="MsoNormal">
  Ağustos 2009’da Belçika’nın Charleroi kentinde trafik kontrolü sonrası çocuğunun velayeti sorunu nedeniyle tutuklanan Sivaslı Mikail Tekin, götürüldüğü Jamioul Hapishanesi’nde hayatını kaybetti. Otopsinin ardından önce kalp krizinden, sonra yemek yerken boğularak öldüğü yönünde açıklamalar yapılmıştı. Cezaevindeki mahkûmların isyan çıkarması üzerine ikinci kez yapılan otopside Tekin’in işkence ve kötü muamele sonucu öldüğü kesinleşti.
 </p>
 <p class="MsoNormal">
  Ekrem Şahin’i ölüme götüren olay, 11 Ocak’ta meydana geldi. Gardiyanlar, polisi arayarak bir mahkûmla problem yaşadıklarını ifade edip yardım istedi. Polis hapishaneye ambulansla gelirken, Şahin’in kalbinin durduğu tespit edildi. Doktorun yoğun müdahalesi sonucu kalbi yeniden çalışan Şahin, acil olarak Odense Üniversitesi Hastanesi’ne kaldırıldı. Yoğun bakıma alınan Şahin için doktorlar fazla ümitli değildi. Ekrem Şahin yaşasa bile, kalbi 10 dakikadan fazla durduğu için, hayatının geri kalan kısmını özürlü olarak geçirecekti.
 </p>
 <p class="MsoNormal">
  Olay saat 11 sularında olurken, hapishane yönetimi ölüm-kalım mücadelesi veren Ekrem Şahin’in durumunu ailesine bildirme gereği duymadı. Anne Nermin Kalkan, oğlunun durumunu tam 6 saat sonra öğrendi. Bilinmeyen bir numaradan anne Kalkan’ı arayan meçhul kişi, 10 gardiyan tarafından dövülen oğlu Ekrem’in kalbinin durduğunu ve hastaneye kaldırıldığını söyledi. Şoke olan anne Nermin Kalkan ve baba Ömer Şahin soluğu hastanede aldı. Doktorlar ümitli konuşmazken, kulak altındaki darbeler dikkat çekiyordu.
 </p>
 <p class="MsoNormal">
  Polis, olaya sıradan bir vaka olarak yaklaşıyordu. Ta ki olay Türk basını tarafından Türkiye gündemine taşınana kadar. Aile şokta olduğu için basınla temasa geçmek kimsenin aklına gelmiyordu. Salı günü meydana gelen olay ancak cuma günü hem Türk basını hem de Danimarka basınında geniş yer buluyordu. Bulvar gazetesi Ekstra Bladet, olayı sürmanşetten “10 gardiyan Ekrem’i komalık etti” başlığıyla veriyordu. Diğer gazeteler de olaya duyarsız kalmıyor ama Ekstra Bladet gibi büyük ve manşetten görmüyordu. Basının olaya müdahil olması, polisin tavrının değişmesini sağladı. Gardiyanları olayın üzerinden 7 gün geçtikten sonra sorgulamayı planlayan polis, sorguyu 3 gün erkene aldı.
 </p>
 <p class="MsoNormal">
  Ekrem’in ailesi ise evlatlarının yaşaması için dua ediyor, doktorlardan gelecek bir ümitli sözü hasretle bekliyordu. Ama işitmek istedikleri söz bir türlü ağızlardan çıkmıyordu. Cumartesi sabah 5 sularında ise acı haber geliyordu. Ekrem Şahin, 23 yaşında hayata veda ediyordu. Evlat acısıyla yıkılan aile, olayın peşini bırakmayacaklarını ifade ediyordu.
 </p>
 <p class="MsoNormal">
  Hapishanenin personel temsilcisi Allan Kjaer ise “10 kişi değil, en fazla 5-6 kişiydik.” diyerek kendilerini savunmaya çalışıyordu. Ekrem’in dövüldüğü esnada hapishanede 5-6 gardiyan olduğunu belirten Kjaer, kendisine sorulan “Bir mahkûmun 5-6 kişi tarafından dövülmesi doğru mu?” sorusuna “Evet, bunu söyleyebilirsiniz ama bazen ne kadar kalabalık olursanız görevinizi o kadar iyi yaparsınız.” şeklinde cevap veriyordu. Kjaer’in “En fazla 5-6 kişiydik.” açıklaması, çok geçmeden, olayı soruşturan Güney Jylland Emniyet Müdürü Verner Pedersen’in “7 gardiyanı iki kez sorguya aldık.” açıklamasıyla çürüyordu. Polis ise soruşturmanın içeriğiyle ilgili ser verip sır vermiyor, sadece ‘soruşturma devam ediyor’ cümlesiyle yetiniyordu. Gardiyanların avukatı, Ekrem Şahin’in ailesine bile açıklanmayan otopsi raporunu basına servis ediyordu. Raporda “Ekrem Şahin’in aldığı darbelerden dolayı ölmediği tespit edildi.” deniliyordu. Ama hiçbir sağlık sorunu olmayan 23 yaşındaki bir gencin kalbinin nasıl durduğu açıklanamıyordu. Sadece gardiyanlar değil, diğer yetkililer de bu soruya verecek cevap bulamıyordu.
 </p>
 <p class="MsoNormal">
  Ekrem Şahin’i ölüme götüren olayla ilgili gardiyanlar, “Başka bir hapishaneye nakledilmesine karşı çıkıp olay çıkardı.” açıklamasını yaparken, Şahin’in avukatı tam tersi bir beyanda bulunuyordu: “Müvekkilimle sürekli görüşüyordum. Birkaç hafta önce bana ‘Artık bu hapishanede kalmak istemiyorum, başka bir hapishaneye naklettir.’ dedi. Gardiyanların açıklaması gerçeği kesinlikle yansıtmıyor.”
 </p>
 <p class="MsoNormal">
  Sosyal Demokrat Parti Milletvekili Hüseyin Araç, Ekrem Şahin’in ölümüyle ilgili Adalet Bakanı Lars Barfoed’e soru önergesi verirken; Dışişleri Bakanı Ahmet Davutoğlu, Ekrem’in amcası Yusuf Şahin’i arayıp başsağlığı diliyor, devlet olarak konunun takipçisi olduklarını ifade ediyordu.
 </p>
 <p class="MsoNormal">
  Danimarka’da yaşayan F.D., Ekrem Şahin’i yakından tanıyan biri. Ekrem’in kimseye kötülük yapmak istemeyen bir yapıda olduğunu söyleyen F.D.nin yolu demir parmaklıklar arkasına birkaç kez düşmüş. Anlattıkları, yıllarca Türkiye’nin imajına derin darbe vuran Geceyarısı Ekspresi’nin benzerinin Danimarka hapishanelerinde yaşandığını gösteriyor. Sözlerine “Hapishanelerin kralı gardiyanlardır.” diye başlayan F.D., “Yattığım hapishanede tek Müslüman ben olduğum için yemeklerde büyük sıkıntı yaşadım. Bana zorla domuz eti yedirmek istediler. ‘Danimarka burası, yiyeceksin!’ dayatmasına karşı çıktım, kavga ettim, ceza aldım.” diyerek neler yaşadığını anlatıyor.
 </p>
 <p class="MsoNormal">
  Danimarka hapishanelerinde koğuş sistemi bulunmuyor. Cezalar birer veya ikişer kişilik hücrelerde çekiliyor. Hücredeyken kapı sürekli kapalı tutuluyor. F.D., “Tuvalet ihtiyacınız oluyor. Zile basıyorsunuz, gardiyan en erken bir saat sonra gelip kapıyı açıyor. Tuvalete girince kapı üstünüze kilitleniyor. İşiniz bitince zile basıyorsunuz ama nafile, en az 30 dakika beklemek zorundasınız. Arkanız sağlam değilse sadece gardiyanlar değil, gardiyanlara yaranmak isteyen mahkûmlar da sizi ezer.” diyerek kâbus günlerini anlatıyor.
 </p>
 <p class="MsoNormal">
  F.D.nin onuruna en çok, hücrede kaldığı 14 günde yaşadıkları dokunmuş. Ailesi kıyafet getirmesine rağmen gardiyanlar elbiseleri F.D.ye vermemiş: “Tam 14 gün, affedersiniz, sadece iç çamaşırlarımla hücrede kaldım.”
 </p>
 <p class="MsoNormal">
  F.D.ye göre, hapishaneye cep telefonu ve uyuşturucu sokmak yasak olmasına rağmen ne hikmetse içeride hiç sıkıntı çekmeden temin edilenler cep telefonu ve uyuşturucu: “Gardiyanların izni olmadan bu imkânsız. Özellikle uyuşturucunun girmesine izin veriyorlar. ‘Onlar uyuşunca idaresi daha kolay oluyor’ diyorlar. Bir de yabancı kökenli karşıt çete üyelerini aynı hapishaneye koyarak birbirlerini kırdırıyorlar.”
 </p>
 <p class="MsoNormal">
  Bir mahkûmun durduk yere hapishane değiştirmek istemesi, gardiyanların sicilini olumsuz etkiliyor. F.D., Ekrem Şahin’in hapishane değiştirmek istemesinin gardiyanları kinlendirdiğini tahmin ediyor. Peki, bu kötülük sadece yabancılara mı yapılıyor? F.D., yemek konusunda sadece Müslümanlara zalimce davranıldığını; ancak diğer uygulamaların yabancı-yerli ayrımı yapılmaksızın herkese uygulandığını söylüyor. Elbette bu ‘herkes’ ibaresi motosiklet çeteleri diye tabir edilen Hells Angels ve Bandidos üyeleri için geçerli değil. Bu çete üyeleri farklı hapishanelere dağıtılıyor ama hiçbir gardiyan çete üyelerine ‘gözünün üstünde kaşın var’ deme cesaretini gösteremiyor. F.D. özellikle cezasının bitmesine bir ay kalan mahkûmların gardiyanlarla kavga etme riskini ortadan kaldırmak için hücre cezası aldığına işaret ederek “Hiç olmazsa hücrede sizi fazla rahatsız etmedikleri için cezanız bitince çıkma imkânınız oluyor.” diyor.
 </p>
 <p class="MsoNormal">
  Arap kökenli Vasim’in yaşadıkları ise çok daha vahim. Aynı hücreyi paylaştıkları Türk gencine gardiyanların uyguladığı şiddete isyan eden Vasim, bunu pahalı ödemiş. Gardiyanlar tarafından acımasızca dövülen Vasim, elleri kelepçeli olarak bir metre yükseğe kaldırılıp defalarca yere bırakılmış. Kolunun kırılmasına aldırış etmeyen gardiyanlar, uzun saçlarını çekerek eziyet etmişler. Vasim, “Polis insafsız diye bilinir; ama gardiyanların yanında polis sütten çıkmış ak kaşık.” tespitinde bulunuyor.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=F890968FB0C74080C2BE37FB8CC680D7?newsId=28506), [web.archive.org (arşiv bağlantısı)](http://web.archive.org/web/20110130031225/http://www.aksiyon.com.tr:80/aksiyon/newsDetail_getNewsById.action;jsessionid=F890968FB0C74080C2BE37FB8CC680D7?newsId=28506)
