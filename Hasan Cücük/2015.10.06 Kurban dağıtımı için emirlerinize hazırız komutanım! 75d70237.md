# Kurban dağıtımı için emirlerinize hazırız komutanım!

*Hasan Cücük 2015.10.06*

<div class="pNewsDetailMainContent" itemprop="articleBody">
 <p>
  Kimse Yok mu Derneği’ne destek veren TIme To Help ile birlikte Kurban Bayramı’nda Filipinler’deydik. Kurban eti dağıtımına genelkurmayın da destek verdiği ülkeden ilginç izlenimlerle döndük.
 </p>
 <p>
  Anladınız siz onu;)” sloganını duyunca, uzun uçak yolculuğunu sevmeyen biri olarak “Filipinler’e gider misin?” sorusuna hiç düşünmeden ‘evet’ diyordum. Kopenhag’dan Manila’ya gitmek, aktarmalarla birlikte 20 saati buluyordu. İstanbul’dan uçağa bindiğimizde “Anladık biz onu;)” diyenlerin sayısının hayli fazla olduğunu görüyordum. Tüm engellemelere rağmen Kimse Yok mu Derneği dünyanın dört bir tarafında kurban keserken; Avrupa çapında faaliyet gösteren Time To Help (Yardım Zamanı) Derneği tarafından da yalnız bırakılmıyordu. Dünyanın diğer ucunda kurban keserken şüphesiz en büyük yardımı bu ülkede bulunan Türk okulları yapıyordu. Dile kolay, binlerce kilometre uzaklıktaki bir ülkenin 13 ayrı şehrinde kurban kesmek ve sorunsuz dağıtmak...
 </p>
 <p>
  Manila’ya indiğimizde bizi boğucu bir hava karşıladı. Ekvator çizgisine yakın Filipinler’de hava sıcaklığından ziyade boğucu bir nem vardı. Hele benim gibi Kopenhag’ın 15 derecesinden gelenler için Filipinler’in havası nefes almakta zorlanmak demekti. Havaalanında Türk okulu yetkileri tarafından karşılandıktan sonra İstanbul’un trafiğine rahmet okutan Manila trafiği bize hoş geldin diyordu. Uzakdoğu ülkelerinin karakteristik özelliği olan motosikletler trafikte önemli bir yer tutarken; Filipinler’e özgü dolmuşlar (jeepney) dikkatimizi çekiyordu. 2. Dünya Savaşı sonrası ülkeden ayrılan Amerikalıların bıraktıkları askerî ciplerin şehirlerde toplu taşıma aracı olarak kullanılmasıyla yaygınlaşan jeepneyler, bugün ülke kültürünün sembollerinden biri hâline gelmiş. 1950’li yıllardan itibaren Sarao Motors şirketi bu araçları modifiye etmeye başlayınca, dünyaca ünlü jeepney denen araçlar ortaya çıkmış. Birçoğu el emeği ile yeniden dizayn edilen bu eski Amerikan cipleri, ortadan kesilip uzatılıyor. Şehir içi ulaşımında önemli bir vazife görüyor.
 </p>
 <p>
  Manila’daki moladan sonra ülkenin güneyinde Müslümanların yoğun yaşadığı Zamboanga’ya gitmek için tekrar uçağa biniyoruz. Ülkenin güneyinde Moro Müslümanları yaşıyor. Moro isminin hikâyesi ise ilginç. İspanyollar, Filipinler’i işgal ettiklerinde ‘Moroklara’ (Faslılara) benzeyen insanları (Müslümanları) ‘Moro’ diye tanımlıyor. Zamboanga’da bizi 1996’dan bu yana faaliyet gösteren Tolerance School (Hoşgörü Okulu) yetkilileri karşılıyor. Okulun salonunda kılınan bayram namazı ve birlikte yapılan kahvaltıdan sonra kurban kesimi başlıyor. Avustralya, Danimarka, Almanya, ABD ve Türkiye’den gönderilen kurbanlar, kurban sahiplerinin ismi okunup tekbirlerle kesiliyor ve kısa sürede dağıtılmaya hazır hâle getiriliyor. Bayramı dört gözle bekleyen Müslümanlar, okulun bahçesinde uzun kuyruklar oluşturuyor. Çocuklara da oyuncaklar dağıtılıyor.
 </p>
 <p>
  Dağıtıma vali de geldi
 </p>
 <p>
  Zamboanga’ya gelip de Sultan Abdülhamit tarafından Moro Müslümanlarına hediye için yaptırılan camiyi ziyaret etmemek olmazdı elbette. Bahçesinde Osmanlı döneminde gelip buraya yerleşenlerin yattığı caminin adı Taluksangay. Halk arasında Sultan Abdülhamit Camii olarak da biliniyor. Sultan Abdülhamit Han, caminin aydınlatılması için avize dahi göndermiş. Ancak o avize 2004’te çalınmış. Konu Fethullah Gülen Hocaefendi’ye açılınca camiye yardım kararı almış. 2009’da Hocaefendi adına bir avize takılmış. Bu arada, Filipinler’de aşırı nemden dolayı camilere halı serilmiyor. Zamboanga’da dikkatimizi aşırı fakirlik çekiyor. Deniz üstünde kurulmuş barakalarda yaşayanların çoğunun Müslüman olduğunu öğreniyoruz.
 </p>
 <p>
  Zamboanga’da dağıtımları yaptıktan sonra Manila’ya dönüyoruz. Bayramın ikinci günü kurbanlarımızı şehrin en modern mezbahasında kesiyoruz. Burada Türk okulu öğretmenleri yine en büyük yardımcımız oluyor. Cuma namazını bahçede eda ediyoruz. Arkadaşlar sabahın erken saatinden itibaren kurban kesmekten yorgun düşüyor ama ‘Asıl gün yarın’ demelerine pek bir anlam veremiyorum. Misafir olarak kaldığım İCAD Foundation binasına geldiğimde ‘asıl günün’ ipuçlarını görüyorum. Binada hummalı bir çalışma var. Misafirler için masalar hazırlanıyor, dışarıda çadırlar kuruluyor. ‘Asıl günün’ 13 yıldır bir şölen havasında devam eden kurban eti dağıtmak olduğunu anlıyorum. Filipinler Genelkurmayı, Albay Arnulfo Burgos komutasında 25 askeri dağıtıma yardımcı olmak için gönderirken; Genelkurmay’ı Tümgeneral Joselito Kakilala temsil ediyor. Kurban eti dağıtımı, Manila’nın San Juan Bölgesi Valisi Guia Gomez, Tümgeneral Joselito Kakilala ve ICAD Foundation yetkililerinin kestikleri kurdela ile başlıyor. Vali Guia Gomez ve Tümgeneral Joselito Kakila sıcağa aldırmadan ellerinde fişleriyle gelenlere paylarını dağıtıyor. Bir kilometreyi bulan kuyruktakiler sakin bir şekilde sıranın kendilerine gelmesini bekliyor. Hiçbir kargaşanın olmaması dikkatimizi çekiyor. Kimse diğerinin önüne geçmiyor. Kurban eti dağıtımından sonra yenilen yemekte Türklere olan minnettarlıklarını yetkililer bir kez daha dile getiriyor.
 </p>
 <p>
  Filipinler’de -acı ama- Müslüman denince işsiz güçsüz, kavgacı, sorunlu kişiler akla geliyor. Ülkede bulunan Türk okulları ve eğitim için giden öğrenciler sayesinde bu algı yavaş yavaş değişiyor. Arkadaşlarımızın Müslüman olduğunu öğrenenler, “Ama sen diğerlerine hiç benzemiyorsun!” diyerek hayretlerini ifade ediyor. Yazıyı, Türk okulundan sonra üniversite için Gaziantep’e giden ve bugün mezun olduğu okulda matematik öğretmeni olarak görev yapan Filipinli Emmanuel’in sözleriyle bitirelim: “Bu yıl 16 kurban topladım. İnşallah seneye bu rakamı ikiye katlayacağım.”
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/kurban-dagitimi-icin-emirlerinize-haziriz-komutanim_552481), [web.archive.org (arşiv bağlantısı)](http://web.archive.org/web/20151015005127/http://www.aksiyon.com.tr:80/dosyalar/kurban-dagitimi-icin-emirlerinize-haziriz-komutanim_552481)
