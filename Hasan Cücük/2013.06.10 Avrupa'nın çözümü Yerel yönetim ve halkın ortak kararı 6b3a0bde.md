# Avrupa’nın çözümü: Yerel yönetim ve halkın ortak kararı

*Hasan Cücük 2013.06.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Taksim’de yaşananların kaynağında Avrupa’da uygulanan ‘katılımcı demokrasi’ eksikliği bulunuyor. Halk karar mekanizmasında yer alıp, görüş belirtiyor. Siyasiler tek taraflı karar almıyor.
  </font>
 </div>
 <div id="newsText">
  <font class="detail-text">
   <p>
    Türkiye, son yılların en büyük sokak eylemleri zincirine sahne oluyor. Aslında meselenin temelinde Taksim Gezi Parkı’nda yapılması düşünülen bir dizi değişiklik var. Sokağa çıkan kalabalıkların önemli bir bölümü, şehrin imarında kendilerine de söz hakkı verilmesini istiyor. Bugün demokratik ülkelerde halkı doğrudan ilgilendiren konuların sadece vekiller veya temsilciler eliyle yürütülmesi yeterli bulunmuyor. Taksim’de olduğu gibi değişiklik kararlarında koruma kurulları ve belediye meclislerinin onayı insanları tatmin etmiyor. Avrupa’da bu kanalların ardından değişiklikler tekrar ondan etkilenecek vatandaşa soruluyor ve rızası olmadan adım atılmıyor. Danimarka, Hollanda ve Belçika örneklerine bakıldığında ‘katılımcı demokrasi’ kanallarının sonuna kadar kullanıldığı görülüyor. Görüşü sorulan halk da ideolojik davranmıyor. Projeyi kimin sunduğuna değil, bölgesine olan katkısını dikkate alarak karar veriyor.
   </p>
   <p>
    <span>
     <strong>
      Danimarka:
     </strong>
    </span>
    Yerel yönetimlerin geniş yetkililerle donatıldığı ülkede belediyelerin yetkileri ‘çerçeve anlaşması’ ile tanımlanıyor. Belediye sınırları içinde yetki yerel yönetimde toplanıyor. Devlet tarafından koruma altına alınan park ve tarihî binalar üzerinde tasarruf hakkı Anıtlar Kurulu’nda. Belediye bu yerlerle ilgili hazırladığı projeyi kurula sunuyor. Kurul, olumlu veya olumsuz cevap veriyor. Mesela Kopenhag’ın ünlü Faelled Parkı koruma altında olan bir yer. Kopenhag Büyükşehir Belediyesi, parkta gece koşan veya yürüyenlerin önünü görmesi için ışıklandırma projesi hazırladı. Anıtlar Kurulu’na sunulan proje, tam 3 yıl sonra, takılacak lambaların parkla uyumlu olması ve sadece insanların adım attığı yeri görecek kadar ışıklandırılması şartıyla onaylandı.
   </p>
   <p>
    Belediye tasarrufundaki bir yer için hazırlanan proje önce Belediye Meclisi’nden geçiyor. Siyasilerin karar vermesi, ‘proje gerçekleşecek’ anlamına gelmiyor. Projenin bulunduğu bölgedeki halka tek tek mektup gönderilerek proje hakkında bilgi veriliyor, görüşleri soruluyor. Sadece halkın değil, bölgede bulunan STK’ların ve konuyla ilgisi olan kurumların görüşü isteniyor. Bölgeye yayın yapan yerel gazetelerin tamamına projeyle ilgili ilanlar veriliyor. Belediye yetkilileri vatandaşlarla toplantılar yapıyor. Bu süreç yaklaşık 6 ay devam ediyor. Halkın görüşü alınırken önemli bir noktaya dikkat çekmek gerekiyor. Halk projeye ideolojik yaklaşmıyor. Projeyi kimin hazırladığından ziyade, bulunduğu yere olumlu veya olumsuz katkısını dikkate alarak karar veriyor. STK’lar da konuya ideolojik bakmıyor. Siyasi görüşler bayraklaştırılmıyor. Belediye, halk ve STK’lardan gelen tepkileri değerlendiriyor. Olumsuz görüş ortaya çıkmışsa Belediye Meclisi’nin tamamı evet demiş olsa bile o proje rafa kaldırılıyor. Danimarka’da katılımcı demokrasi halkı ilgilendiren her konuda uygulanıyor. Okul veya hastane için bile aynı yönteme başvuruluyor.
   </p>
   <p>
    Peki, bu kuralın hiç istisnası olmuyor mu? Elbette oluyor. Bu daha çok ülke genelini ilgilendiren projeler için söz konusu. Örneğin yapılacak bir köprü veya tünel için bölge halkı olumsuz karar vermiş olsa bile ülkenin genelinin menfaati düşünülerek yetkililer projeyi hayata geçiriyor. Katılımcı demokrasi sonunda onaylanan bir proje, herkesin ortak kararıyla çıktığı için sadece iktidara mal edilmiyor. Muhalefet partileri “İktidara gelirsek bu projeyi iptal edeceğiz” gibi bir söylemde bulunmuyor.
   </p>
   <p>
    <span>
     <strong>
      Belçika:
     </strong>
    </span>
    Başkent Brüksel’de 19 belediye bulunuyor. Büyükşehir Belediyesi’nin olmadığı Brüksel’de tüm belediyelerin üst kuruluşu, Bölge Hükümeti. Brüksel’de imar alanları, yeşil alanlar yıllar öncesinden belirlenmiş. Yeşil alan olarak karar kılınan bir yerin imara açılması söz konusu bile olmuyor. Bu konuda yapılacak her türlü girişim içeriğine bakılmaksızın ret cevabı alıyor. Belediye bir bölgenin imar planında yapacağı değişlikle ilgili hazırladığı projeyi Bölge Hükümeti’ne sunuyor. Hükümet, halkın proje ile ilgili görüşünü almak için anket çalışması yapıyor. Bununla yetinmeyip halkın görüşünü beyan edeceği masalar kuruyor. Bir aylık süre sonunda gelen tüm sonuçları değerlendiren hükümet, Danışma Kurulu oluşturarak projeye itiraz eden halkla bire bir temas kuruyor. Şikâyetler dinleniyor, proje hakkında bilgiler veriliyor. Sonra kurul, kendi görüşlerini de ekleyerek raporu Bölge Hükümeti’ne sunuyor. Kararların tamamına yakını halkın görüşü doğrultusunda çıkıyor.
   </p>
   <p>
    Belçika’da parkların adeta dokunulmazlığı var. Park alanlarındaki tüm ağaçlar birer kimliğe sahip. Ağaç kesmeyi bırakın, park içinde ağaçların yerini değiştirmek bile ‘teklif edilemez’ maddeler arasında. Halk tıpkı Danimarka’da olduğu gibi karar verirken siyasi ve ideolojik görüşüne göre hareket etmiyor. Brüksel dışındaki diğer belediyelerde ise bir proje hakkında siyasi karar çıktıktan sonra nihai karar için halkın görüşü soruluyor. Halk onaylarsa proje hayata geçiyor. Onaylanmasına rağmen ciddi protesto gösterileri oluyorsa proje yine rafa kaldırılıyor. Brüksel Bölge Hükümeti’nden bilgi veren yetkililer, Taksim benzeri bir protesto ile karşılaşılması halinde projenin kesinlikle iptal edileceğini ifade ediyor.
   </p>
   <p>
    <span>
     <strong>
      Hollanda
     </strong>
    </span>
    : Yerel yönetimler, belediye meclisine veya halka sorarak karar alıyor. Genelde tercih edilen yol halka sormak. İlgili projeyi hazırlayan belediye, çeşitli kanallarla halkı bilgilendiriyor. Bu  iletişim daha çok mektupla oluyor. Proje hakkında bilgilendirilen halkla yetkililer bire bir temas için toplantılar yapıyor. Belediyenin projesi hakkında sadece halk görüş beyan etmiyor, kurulan bağımsız komisyonlar da gerekli değerlendirmeyi yapıyor. Halkın ve bağımsız komisyonun verdiği karar doğrultusunda proje hayata geçiyor.
   </p>
   <p>
    Herhangi bir proje hakkında belediye meclisinden salt çoğunlukla bir karar alınmışsa gelen tepkiler dikkate alınmıyor. Amsterdam’da şu ana kadar belediye meclisinden geçip de halkın tepkisi sonucu değiştirilen bir proje veya uygulama olmadı. Ancak burada dikkat çeken bir nokta, siyasilerin halkın nabzını çok iyi tutması. Halkın büyük tepki göstereceği bir projeyi teklif dahi etmiyorlar.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=5CDD4D6543AA49675EF6E541765AA523?newsId=35740), [web.archive.org (arşiv bağlantısı)](http://web.archive.org/web/20130705183901/http://www.aksiyon.com.tr:80/aksiyon/newsDetail_getNewsById.action;jsessionid=5CDD4D6543AA49675EF6E541765AA523?newsId=35740)
