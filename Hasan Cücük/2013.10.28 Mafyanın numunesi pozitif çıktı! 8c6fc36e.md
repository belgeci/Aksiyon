# Mafyanın numunesi pozitif çıktı!

*Hasan Cücük 2013.10.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ölümlere sebep olan doping haplarının gizli borsasının Danimarka’nın Arhus şehrinde olduğu tespit edildi. Mafya, cezası az, kazancı çok olduğu için, uyuşturucudan doping sektörüne kayıyor.
  </font>
 </div>
 <div id="newsText">
  <font class="detail-text">
   <p>
    İsveç polisi, 2010’da Operation Liquid (Sıvı Operasyonu) adını verdiği soruşturmayı başlattığında, Avrupa’nın en büyük doping merkezinin izine ulaşacağını bilmiyordu. Polisin uzun araştırmaları sonunda 20 bin sayfalık bir iddianame ortaya çıktı. Hâkim karşısına çıkan 57 kişiye toplam 65 yıl hapis cezası verildi. Avrupa’daki ‘doping borsasının’ merkezinin Danimarka’nın Arhus şehri olduğu tespit edildi. Satışlar gizli gizli devam ederken; her iki ülkede doping mafyasının beynine ulaşmak için araştırma ve operasyonlar sürüyor.
    <p>
     Türkiye’de son günlerde vücut geliştirme uğruna bilinçsizce kullanılan doping haplarının sebep olduğu ölümlerle ilgili haberleri okuyoruz. Vücut geliştirme merkezlerinde kontrolün olmadığını, gösterişli bir vücut uğruna alınan hapların insan bünyesine ne denli zararlar verdiğini uzmanlar dile getiriyor. Aslında doping, hiç de yabancı olmadığımız bir kavram. Doping denince aklımıza sporcuların performanslarını artırmak için kullandıkları yasak haplar geliyor. Ancak bu hapları sadece sporcular kullanmıyor.
     <p>
      Doping haplarıyla ilgili en detaylı araştırmayı, 2007 yılında İtalyan Sandro Donati yaptı. Donati’nin ulaştığı sonuçlar gerçekten korkutucu boyuttaydı. Avrupa ülkeleriyle birlikte Ürdün, Birleşik Arap Emirlikleri, Suudi Arabistan ve Güney Afrika’da yaşayan 15,5 milyon kişi illegal doping borsasının müşterisiydi. Milyonlarca kişi ya doping haplarını kullanıyor ya satıyor ya da üretiyor. Bu rakam, bu ülke nüfuslarının yüzde 1,9’una tekabül ediyor. Performans artıran steroidleri kullanan kişiler kalp, ciğer ve sinir hastalıkları ile beyin kanaması gibi rahatsızlıklara davetiye çıkarmış oluyor. Donati’nin raporu, doping haplarının sadece sporcular değil, ‘sıradan’ kişiler arasında da yaygın olarak kullanıldığını ortaya koyuyordu. Donati’nin ‘World Traffic in Doping Substances’ adını verdiği rapor, Uluslararası Antidoping Ajansı (WADA) tarafından da onaylanıyordu. Kullanıcı sayısının 15 milyonu aştığı doping pazarında dönen para, baş da döndürüyordu. Donati’ye göre doping borsasının cirosu, 3 rakamlı milyar doları aşıyordu. Rapora göre, Asya’dan kilosu 3 bin avroya alınan 1 kilo steroid tozu, Avrupa’da ‘uzman eller’ tarafından 200 bin hapa dönüştürülüyor. Elde edilen gelir ise 125 bin avroya kadar çıkıyor.
      <p>
       İllegal haplara karşı mücadele etmesiyle ünlenen İsveçli emniyetçi Gunnar Hermansson’un tespiti ise oldukça dikkat çekici. Ona göre, mafya doping hapları ticaretini kontrol ediyor. Gerekçe ise basit: Uyuşturucu kaçakçılığına ve ticaretine verilen cezalar çok yüksek olmasına karşın, doping ticaretine düşük ceza veriliyor.
       <p>
        Avrupa’da doping satışıyla ilgili en kapsamlı soruşturmayı İsveç polisi yaptı. 2010 yılında başlayıp 2011’de sona eren soruşturmada onlarca polis görev yaptı. Şüpheli kişilerin telefon ve Skype görüşmeleri dinlendi. İnternet siparişleri ve gönderdikleri e-postalar kayıt altına alındı. İsveç’te doping borsasını kontrol eden kişinin ‘Rocky the King’ kod adını kullanan Hindistan asıllı Veerpal Singh olduğuna ulaşan polis, çeteye önemli bir darbe vurdu. Singh liderliğindeki 57 çete üyesi toplam 65 yıl hapis cezası alırken, Singh’e verilen ceza 4,5 yıldı. Singh’in bağlantılarını takip eden İsveç polisi, Avrupa doping borsasının merkezinin Danimarka’nın Arhus şehri olduğunu tespit ederken, arkasındaki kişinin 20’li yaşlarda bir Türk olduğu bilgisine ulaştı. Operasyon hakkında Danimarka polisini Haziran 2010’da bilgilendiren İsveç polisi, şüpheli kişinin adını verdi. Danimarka polisi adı geçen Türk’ü gözaltına alıp 30 gün içeride tuttu. Ancak yapılan araştırmalarda bir arpa boyu yol alınamadığı için şüpheli serbest bırakıldı.
        <p>
         İsveç polisi, doping satışıyla mücadelede telefon dinleme ve gizli kamera kayıtlarını delil olarak mahkemeye sunarken, Danimarka yasalarına göre 6 yıldan az ceza davalarında polis telefon dinleme ve gizli kamera kayıtlarını delil olarak mahkemeye sunamıyordu. Doping için verilen en yüksek cezanın 2 yıl olması, Danimarka’nın doping hapları üssü olmasının önünü açıyordu. Arhus Emniyeti’nden Poul Gade, soruşturmayı derinlemesine yapamadıkları için sonuca ulaşamadıklarını söylerken, mevcut kanunların ellerini bağladığını ifade ediyordu. Gade, 30 günlük gözaltı sonunda serbest bırakılan Türk’ün, doping ticaretinin merkezinde bulunmadığını, sadece vitrinde gözüken kişi olduğunu, asıl sorumlulara ise ulaşamadıklarını sözlerine ekliyordu.
         <p>
          İllegal doping ürünlerinin satışı internet üzerinden yapılıyor. Bu konuda iki internet sitesi öne çıkıyor: Euroking Gear ve Eroids... Doping hapı almak isteyenler, sitede açtıkları kullanıcı adıyla rahatça istedikleri ürüne ulaşıyor. Euroking Gear, 337 değişik doping ürününün satışını yapıyor. Polis sahte isimlere açılan kullanıcı adlarını takipte zorlanıyor. Satışlar sadece internet üzerinden olmuyor. Legal olarak açılan bitkisel ürünler satan aktarlarda da masa altından doping haplarını almak mümkün. İnternet üzerinden verilen siparişlerde para transferi bankadan değil, MoneyGram ve Western Union üzerinden gerçekleştiriliyor. Bu iki kurum üzerinden yapılan para transferinin rakamları yüksek olmadığı için polisin dikkatini çekmiyor.
          <p>
           Araştırmalar, illegal doping haplarının satışının tamamen mafyanın kontrolünde olduğunu gösteriyor. Silah ve uyuşturucu ticaretini kontrol altında tutan mafya ve illegal örgütler, polisiye tedbirler karşısında rahat hareket edemeyince doping olayına el attılar. Cezaların az, gelirin yüksek olması, mafyanın doping borsasına yönelmesinin en önemli sebebi.
          </p>
          <h3>
           Avrupa’daki büyük doping operasyonları
          </h3>
          <p>
           <span>
            <strong>
             İSPANYA
            </strong>
           </span>
           Haziranda İspanya polisi ülkeye Çin, Yunanistan ve Portekiz’den illegal yollarla sokulan 750 steroid ve büyüme hormonuna el koydu, 80 kişi gözaltına alındı. Çetenin günlük gelirinin 15 bin avro olduğu açıklandı
           <p>
            <span>
             <strong>
              NORVEÇ
             </strong>
            </span>
            Ocak 2013’te başlayıp eylülde sona eren ‘Operasyon Gilde’ adlı soruşturma sonunda 100 kişi gözaltına alındı. Son 7 yılda 13 milyon avro kazandıkları belirtilen doping çetesinin steroid tozunu Çin’den getirdiği tespit edildi
            <p>
             <span>
              <strong>
               İSVEÇ
              </strong>
             </span>
             Martta İsveç polisi Operasyon Robin adını verdiği soruşturma ile 23 kişiyi gözaltına alırken, çetenin 2009-2012 arasında 6 milyondan fazla doping ürünü satıp 4 milyon avro kazandığı tespit edildi
             <p>
              <span>
               <strong>
                POLONYA
               </strong>
              </span>
              Ekim 2011’de Polonya gümrük görevlileri sınırda durdurdukları İsveç plakalı TIR’da binlerce doping hapı buldu. Piyasa değeri ise milyonlarca avro olarak açıklandı. Yine Aralık 2011’de Varşova’da polisin yaptığı operasyonda piyasa değeri 10 milyon avro olan doping hapları ele geçirildi
              <p>
               RUSYA Nisanda iki halterciyi gözaltına alan Rus polisi, bu kişilerin ülkeye Beyaz Rusya’dan doping hapları soktuğunu tespit etti. Polis tam 2 ton anabolik steroide el koydu. Piyasa değerinin milyonla ifade edildiği açıklandı
               <p>
                <span>
                 <strong>
                  ÇEK CUMHURİYETİ
                 </strong>
                </span>
                Ekim 2012’de Çek polisi doping haplarından milyonlarca avro kazanan 11 kişiyi gözaltına aldı. Çetenin, doping ürünlerinin hammaddesini Tayland’dan getirerek Çek Cumhuriyeti, Slovakya, Almanya, İspanya ve Ukrayna’daki müşterilerine doping hapları sattığı tespit edildi.
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-36924-mafyanin-numunesi-pozitif-cikti.html), [web.archive.org (arşiv bağlantısı)](http://web.archive.org/web/20140107133711/http://www.aksiyon.com.tr:80/aksiyon/haber-36924-mafyanin-numunesi-pozitif-cikti.html)
