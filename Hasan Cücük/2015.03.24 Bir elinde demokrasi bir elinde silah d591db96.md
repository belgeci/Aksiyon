# Bir elinde demokrasi bir elinde silah

*Hasan Cücük 2015.03.24*

<div class="pNewsDetailMainContent" itemprop="articleBody">
 <p>
  Nobel ödüllerinin verildiği İsveç, hem barışın hem de savaşın tarafında olarak ilginç bir görüntü sergiliyor. İskandinav ülkesi, küresel silah satışının yüzde 1,9’unu gerçekleştiriyor.
 </p>
 <p>
  İsveç, Suudi Arabis-tan’la 2005’te imzalanan askerî işbirliği anlaşmasını, bu ülkede görülen demokrasi ihlallerini gerekçe gösterip uzatmayacağını açıkladı. Suudlar, Stockholm büyükelçisini geri çekerken, İsveç’in yıllarca aynı rejimle yönetilen Suudi Arabistan’a takındığı tavır ikiyüzlülük olarak tanımlanıyor. Zira, Suudlar İsveç’in silah ihraç ettiği ülkeler listesinde 6. sırada yer alıyor.
 </p>
 <p>
  Bir tarafta demokrasi, insan hakları ve eşitlik, diğer tarafta dünyanın en çok silah satan 11. ülkesi. İsveç’in bu çifte standartlı duruşu tam 100 yıllık bir geçmişe sahip. 1700’lere kadar askerî bir güç olan İsveç, 1800 ve 1900’lerde Avrupa’da cereyan eden savaşlar sırasında tarafsız kalıp arabuluculuk yaptı. 2. Dünya Savaşı’nda ‘tarafsızlığını’ ilan eden İsveç, Nazi Almanya’sının silah sanayiine katkı sağlayan demir cevherini satmaktan geri durmadı. Yine Almanların topraklarından geçmesine izin vererek ‘tarafsızlığını’ sürdürdü. Soğuk Savaş sürecinde de ‘tarafsız’ kalmaya devam eden İsveç, yetiştirdiği Dag Hammerskjöld ve Olof Palme gibi devlet adamlarıyla uluslararası krizlerde arabuluculuk görevini üstlendi.
 </p>
 <p>
  Uluslararası askerî ittifakların bir parçası olmayan İsveç, kendini savunmak için güçlü bir silah sanayii kurdu. Temel gerekçesi ‘savunma amaçlı silah üretmek’ olan İsveç, silah ihraç ederken hassas davrandığını belirtip ‘savaş hâlindeki ülkelere, demokrasinin ve insan haklarının ihlal edildiği rejimlere’ silah satmayacağını kanunlaştırdı. Tabii bütün bunlar hep kâğıt üzerinde kaldı. Soğuk Savaş döneminde Doğu Bloku’nun bir parçası Yugoslavya’ya silah satan İsveç, diğer taraftan ABD ile yakın askerî işbirliği yapıp bu ülkeye hatırı sayılır silah sattı. Tarafsızdı ama her iki bloktan ülkelere silah satmaktan geri durmadı. Olof Palme, 1972’de ABD’nin Vietnam’ı işgal etmesini Nazi Almanya’sının 2. Dünya Savaşı’ndaki tutumuyla eş tutarken, 1975’te Küba lideri Fidel Castro ile düzenlediği basın toplantısında Kamboçya’da Kızıl Kmerler’in işbaşına gelmesini ‘halkın büyük bir zaferi’ olarak tanımlıyordu. İsveç’in savaş hâlindeki ülkelere ve diktatörlük rejimlerine silah satışı 1970’lerden itibaren daha da artmaya başladı. 2003’te ABD’nin öncülüğünde başlayan II. Irak Savaşı’nda kullanılan silahların büyük bir kısmı İsveç’ten geliyordu.
 </p>
 <p>
  Stockholm Barış Araştırmaları Enstitüsü’nün (SIPRI) küresel silah satışıyla ilgili hazırladığı son rapora göre, İsveç’in silah satışı 2005-2009 yıllarına göre 2009-2014 arasında yüzde 23 artış gösterdi. İsveç küresel silah satışının yüzde 1,9’luk payını elinde bulunduruyor. Güney Afrika, Tayland, Birleşik Arap Emirlikleri, Suudi Arabistan, Mısır, Pakistan ve Katar İsveç’in müşterileri arasında yer alıyor. SIPRI’nın uzmanlarından Pieter Wezeman, İsveç’in hem silahların azaltılması ve kontrol altına alınması için çalışmasını hem de Hindistan, Suudi Arabistan ve Tayland gibi çatışan veya demokrasi sorunu olan ülkelere silah satmaya devam etmesini çifte standardın göstergesi olarak tanımladı. Wezeman’a göre, bir başka ironi ise çalıştığı kurum olan Stockholm Barış Araştırmaları Enstitüsü’nün giderlerinin devlet tarafından karşılanması.
 </p>
 <p>
  İsveç, Tayland’a silah satarken, bu ülkenin Kamboçya ile olan anlaşmazlığını barış içinde çözmesi için de arabuluculuk yapmaya çalışıyor. İşin daha ilginci, İsveç’in ‘darbeci iktidarlara silah satması’ yasak olmasına rağmen Tayland’a 2007’den itibaren savaş uçakları satması. Bu ülkedeki askerî darbeyi ‘geçici bir süreç’ olarak addedip silah satışına ara vermedi. Para mı ahlaki değerler mi sorusunda tercihini paradan yana kullandı. 2014’te yapılan bir kamuoyu yoklamasında İsveçlilerin yüzde 52’si silah satışına karşı çıktığını ifade etti. Ülke ekonomisine silah satışının katkısı yıllık 10 milyar kron (1,5 milyar dolar). Silah sanayiinde çalışanların sayısı ise 20 bin. Kısaca İsveç bir taraftan demokrasi bayraktarlığına diğer taraftan silah satışına devam ediyor.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/bir-elinde-demokrasi-bir-elinde-silah_550267), [web.archive.org (arşiv bağlantısı)](http://web.archive.org/web/20150707072413/http://www.aksiyon.com.tr/dosyalar/bir-elinde-demokrasi-bir-elinde-silah_550267)
