# Sıla yolunda hüzünlü mola!

*Hasan Cücük 2010.07.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son bir ayda, okulların kapanmasıyla birlikte Türkiye yollarına düşen gurbetçilerin karıştığı ölümlü kazalar dikkat çekiyor. Bazı kazaların ardından ilginç aile hikâyeleri çıkıyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Gurbetçiler için haziran, sıla yolunun gözükmesi demektir. Günler öncesinden hazırlıklar yapılır. Yılda bir gidilen anavatana kovuşma zamanı yaklaşmıştır. Emekliler, haziran ayını beklemeden, uçak yolculuğunu tercih ederek birkaç saat içinde doğduğu topraklardadır. Çocuklu aileler ise okulların kapanmasını bekler. Ailenin nüfusu kalabalıksa tercih karayoludur. Çünkü havayolu masraflıdır. Hem zaten Türkiye’de arabaya ihtiyaç vardır. Okulların kapandığı hafta sıra sıra arabalar dizilir Türkiye istikametine. Norveç’ten, İsveç’ten, Danimarka’dan, Belçika’dan, Hollanda’dan, Fransa’dan, Almanya’dan, Avusturya’dan, İtalya’dan ve İsviçre’den binlerce Avrupalı Türk için vuslat vaktidir, uzaklardaki sevdiklerine. Ancak sevincin hüzne dönüşmesine sık sık şahit oluruz bu dönemde. ‘Gurbetçi aile’ diye başlayan cümleler kurulur haberlerde. Sonu hüzündür. Hem de ne hüzün!
    </p>
    <p class="MsoNormal">
     Ömer Baydak, sevdiklerini geride bırakıp ‘ithal damat’ olarak geldi Danimarka’ya. Yaptığı evlilikten en büyüğü 17, en küçüğü 8 yaşında 4 erkek çocuğu oldu. Yaklaşık 5 yıl önce eşi Nevin Baydak, geçimsizliği gerekçe göstererek boşandı. Danimarka kanunlarına göre çocukların velayeti anneye ait olmasına rağmen, anne Nevin çocuklarını almak istemedi. Çocuklarına hem annelik hem de babalık yapan Ömer Baydak, ayrıldığı eşinin kimseye haber vermeden Danimarka’dan ayrılıp İzmir’e yerleştiğini öğrendi. Kendine yeni bir yol çizmenin zamanıydı artık. Karşısına kendisi gibi evlilik yapıp boşanmış olan Hatun Bayhan çıktı. Kaderde evlilik varmış. Yeni bir yuva kurdular. Hatun Baydak’ın ilk iki evliliğinden iki çocuğu vardı. Ailede çocuk sayısı 6 oldu. Hatun Bayhan, ‘üvey anne’ gibi davranmadı eşinin çocuklarına. Kendi çocuklarından ayırmadı onları. Ömer-Hatun çifti, mutluluğu yeniden yakalamıştı. 11 ay önce Sudenaz adını verdikleri bir kızları oldu.
    </p>
    <p class="MsoNormal">
     Ailede çocuk sayısı 7’ye yükselmişti. Anne ve baba ile birlikte 9 kişi olmuşlardı. Sıra sıla yolculuğuna geldiğinde bir planlama yapmaları gerekiyordu. Çünkü arabaları 7 kişilikti. Ailenin büyük çocuklarının Türkiye’ye uçakla gitmesine karar verildi. Okulların kapanmasıyla Kopenhag’dan Sivas’a uzanacak binlerce kilometrelik yolculuk başladı. Ömer Baydak, büyük oğlunu yanında bıraktığı Danimarka’daki ablası Alime’ye yol boyunca attığı mesajlarla nerede olduklarını bildiriyordu. İstikamet Sivas’tı. Ancak güzergahta değişiklik yapıldı. Türkiye topraklarına girildikten sonra ilk durak Çanakkale oldu. Şehitlikler ziyaret edildi, Anadolu’yu ebedi Türk toprağı kılan isimsiz kahramanların ruhuna Fatihalar okundu. Evlatlarının bizi biz yapan manevi ruhtan nasiplenmesi sağlandı.
     <span>
     </span>
    </p>
    <p class="MsoNormal">
     Çanakkale’den sonra yeni istikamet, asırlardır ‘gel’ diyen Hz. Mevlana’nın çağrısına kulak vermek için Konya’ydı. Ömer Baydak, binlerce kilometre araba sürmekten dolayı yorgundu. 28 Haziran’da saat 5 sularında Afyon’un Çay ilçesinde alt geçidin bariyerlerine çarpıp kaza yaptığında ise geriye hüzün kaldı. Jandarma raporuna göre, aracın hızı 140, kaza nedeni ise şoförün direksiyon başında uyumasıydı. Bariyerlere çarpan araç, aşırı hızdan dolayı defalarca takla atmıştı. Arabanın içinde olan her şey savrulmuş; Ömer Baydak, Sudenaz Baydak ve Yaren Bayhan olay yerinde hayatını kaybetmişti. Yaralı Semih ve Serhan ise hastane yolundayken ambulansta ebediyete intikal etmişti. Serdar Tolga Baydak ve Hatun Bayhan da ağır yaralı olarak hastaneye kaldırılmıştı.
    </p>
    <p class="MsoNormal">
     Sabahın erken saatinde çalan telefon hayra alamet değildi. Danimarka’da bulunan abla Alime Polat’ın
     <span>
     </span>
     telefonu yerel saat ile 06.30 sularında çaldı. Cep telefonunun ekranında arayan kişi olarak kardeşi Ömer’in adı vardı. Heyecanla telefonu açıp ‘alo’ bile demeden ‘Kardeş, vardınız mı?’ diyen Alime Polat’a acı haberi jandarma verdi.
    </p>
    <p class="MsoNormal">
     Acı haber, Ömer Baydak’ın Sivas’ta yaşayan ailesine de ulaştı. Vuslat, ahirete kalmıştı. Ömer Baydak ve Hatun Bayhan’ın ailesi, cenazeleri teslim almak için Afyon’a doğru yola çıktı. Alime Polat, babasının vefat ettiğini Ömer Baydak’ın büyük oğlu Selahattin’e söylemedi. Kopenhag’dan İstanbul’a uçakla gelen Alime Polat, karayoluyla kazadan 24 saat sonra Afyon’a ulaştı. Alime Polat’ın gelmesi önemliydi. Zira cesetler teşhis edilirken yanlışlık yapılmıştı. Yaralı Serdar Tolga, kayıtlara ölü diye geçmiş, ölen Semih de yaralı olarak gözükmekteydi.
    </p>
    <p class="MsoNormal">
     Alime Polat, 5 yıl önce çocuklarını terk edip İzmir’e yerleşen Nevin Baydak’a ulaşarak hiç olmazsa çocuklarını son bir kez görmesini sağladı. Ancak Nevin Baydak’ın gelmesi, yeni dramlara sebebiyet verdi. Danimarka’da boşanmalarına rağmen Türkiye’de boşanmamış gözüktükleri için baba ölünce çocukların velayeti anne Nevin Baydak’a geçmişti. Nevin Baydak, kazada vefat eden Semih ve Serhan’ın, babalarıyla beraber Sivas’ta toprağa verilmelerine karşı çıktı. Tüm çabalara rağmen ikna olmayan Nevin Baydak, kanunların verdiği hakla çocuklarını alarak İzmir’de toprağa vermek üzere yola çıktı. Baba Ömer Baydak Sivas’ta, çocuklar Sudenaz Baydak ve Yaren Bayhan, Sivas’ın Şarkışla ilçesinde toprağa verildi. Kolundan ve belinden yaralanan Serdar Tolga kendine gelince Danimarka’dan gelen ambulans uçakla Kopenhag Devlet Hastanesi’ne nakledildi. Hatun Bayhan’ın ölümle yaşam arasında verdiği mücadele ise haftalardır devam ediyor.
    </p>
    <p class="MsoNormal">
     Baydak ailesinin 5 ferdini kaybettiği kaza, bu yıl ‘gurbetçi’ adının geçtiği ilk kaza değil, görünen o ki son da olmayacak. Acı bir gerçek olarak bu kazaları haberlerde üzülerek okumaya, seyretmeye devam edeceğiz.
    </p>
    <p class="MsoNormal">
     Gurbetçi kazalarının sebepleri arasında yorgunluk başta geliyor. Avrupa’dan yola çıkılırken ‘Acelemiz yok, yavaş yavaş gideriz’ sözü yola revan olununca unutuluyor nedense. Bir an evvel anavatana ulaşmak arzusu öne çıkıyor. Yolculuk uzadıkça yol bitmez oluyor.
    </p>
    <p class="MsoNormal">
     24 SAATTE SINIRDAN İÇERİ GİRDİM!
    </p>
    <p class="MsoNormal">
     Avrupa’daki yollar otoban. Hız yapmaya müsait. Ancak unutulmayan bir gerçek ise cezaların caydırıcılığı. Zar zor biriktirilen izin parasının trafik cezası olarak ödenmesine vicdanlar el vermez. Arabalar lükstür; hıza ve uzun yola müsaittir. Kapıkule’den içeri girildiğinde ise farklı bir kimliğe bürünür gurbetçi. Artık vatan topraklarındadır. Avrupa’da yıllarını geçirmesine rağmen üzerindeki ‘yabancı’ etiketinden Türkiye topraklarına girdiğinde sıyrılır. ‘Bir başkadır benim memleketim’ havası, sınırdan içeri geçildikten sonra hemen hissedilir. Binlerce kilometreyi sabırla aşan gurbetçi için Kapıkule’den girince hasret dayanılmaz noktadadır. Vuslat için saatler geçmek bilmez. Yol yorgunluğu unutulur. Ayak gaz pedalına daha güçlü basar. Sonuç ise hüzün olur. Yorgunluktan dolayı ya şarampole yuvarlanan ya da kafa kafaya çarpışarak kaza yapan yabancı plakalı araba, vuslatı ebediyete bırakır.
    </p>
    <p class="MsoNormal">
     Avrupa’da trafik kurallarına harfiyyen uymak zorundadır gurbetçi. Park cezasının bile 70-80 Euro olduğu Avrupa’da hız limitini belirli bir oranda geçince ehliyeti kaybetme riski vardır. Ehliyet almak ise oldukça masraflıdır. Hem teoriden hem de pratikten geçmek gerekir. Bu süre ise minimum birkaç aydır. Gecenin hangi saati olursa olsun ve yol ne kadar boş olursa olsun kırmızı ışıkta geçmeyi kimse düşünmez. Kimse olmasa da ışıktaki kameralar kayıttadır. Geçmenin cezasına ise af yoktur.
    </p>
    <p class="MsoNormal">
     Türkiye’deki cezaların caydırıcı olmaması gurbetçiyi olumsuz etkiliyor. Avrupa’da olsa 500 Euro ödemek zorunda kalacağı bir trafik ihlalini Türkiye’de en fazla 100 Euro’ya kapatmaktadır. Yine de kurallara azami uymaya çalışır gurbetçi. Ancak Türkiye’deki şoförlerin kural tanımazlığı bir virüs gibi kısa sürede gurbetçiye bulaşır. Kırmızı ışıkta beklemenin ‘saflık’ olduğunu kısa sürede öğrenir. Şeritler arasında arabayla ‘dans etmeyi’ kural sanar. Yılların şoförleri Türkiye yollarında kendilerini acemi gibi görür. Şehirler arasındaki gece yolculuğunda ışıksız giden traktör ve kamyonlar kazaya davetiye demektir. Yine bu yollardaki virajları bilmeyen gurbetçinin kaza yapması kaçınılmazdır.
    </p>
    <p class="MsoNormal">
     İzin mevsimi bittiğinde Avrupa’daki kahvehane, cami ve dernek lokallerinde izin hatıralarının yanında olmazsa olmaz, ‘Kapıkule’den içeriye kaç saatte girildiğidir’. ‘Hiç durmadan 24 saatte sınırdan içeri girdim’ diye cümleler kurulur övünülerek. Yola çıkarken ‘Acelem yok’ sözü unutulmuştur. Daha az saatte anavatana ulaşmak övünme vesilesidir. Yaşanan acı hatıralara rağmen maalesef bu diyaloglar her sene tekrar edilmektedir.
    </p>
    <p class="MsoNormal">
     Sılaya sağ salim ulaşan gurbetçi, sevdikleriyle hasret giderip iznini geçirmeye başlayınca da kazalar devam eder. Özellikle gençlerin hız tutkusu ve ‘hava atma’ isteği, acıyı beraberinde getirir.
     <span>
     </span>
    </p>
    <p class="MsoNormal">
     1980 ve 90’lı yıllarda gurbetçi kazalarının bir diğer önemli sebebi, Türkiye yollarının bozukluğuydu. Avrupa’da otobanda seyahat eden gurbetçi, patates tarlasını andıran Türkiye yollarında çaresiz kalıyordu. Ancak 2000’li yıllarda yapılan modern otobanlar ve son yıllarda yaygınlaşan bölünmüş yollar, bu mazereti ortadan kaldırdı. Gurbetçilerin ortak kanaati, ‘Türkiye’nin yolları Avrupa’yı aratmıyor’ şeklinde. Yollar ne kadar iyi olursa olsun insan faktörü devreye girmeye devam ediyor. Kazaların ardı arkası kesilmiyor. Sevinç, hüzne dönüşmeye devam ediyor.
    </p>
    <p class="MsoNormal">
    </p>
    <p class="MsoNormal">
     Son bir ayda gurbetçilerin yaptığı veya karıştığı kazalar
    </p>
    <p class="MsoNormal">
    </p>
    <p class="MsoNormal">
     30 Haziran 2010: Danimarka’dan tatil için Türkiye’ye gelen gurbetçi aile, Afyon’da trafik kazası geçirdi. Kazada hayatını kaybeden 5 gurbetçiden 3’ünün cenazeleri Sivas’ta, 2’sinin cenazeleri İzmir’de toprağa verildi (Haberin girişinde geniş şekilde bahsedilen aile).
    </p>
    <p class="MsoNormal">
     4 Temmuz 2010: Düzce TEM otoyolu Üç Köprü köyü yakınlarında, gurbetçi ailenin içinde bulunduğu otomobil şarampole yuvarlandı. Fethi Dalkılıç idaresindeki LDK QD 21 plakalı özel otomobil 65 metre sürüklendi. Kazada sürücü Fethi Dalkılıç ile Semanur Dalkılıç, Sevda Dalkılıç, Medine Dalkılıç ve Melek Dalkılıç yaralandı. Yaralılar, ambulansla Düzce Atatürk Devlet Hastanesi’ne kaldırıldı.
    </p>
    <p class="MsoNormal">
     11 Temmuz 2010: Sakarya’nın Akyazı ilçesinde meydana gelen kazada, Kadir Doğruer’in kullandığı yabancı plakalı otomobil, önünde giden İsa Şimay’ın kullandığı motosiklete çarptı. Kazada motosiklet sürücüsü Şimay (25) olay yerinde öldü. Almanya’dan tatil için memleketi Akyazı’ya geldiği öğrenilen otomobil sürücüsü Doğruer, jandarma tarafından gözaltına alındı.
    </p>
    <p class="MsoNormal">
     12 Temmuz 2010: Balıkesir’in Ayvalık ilçesinde meydana gelen trafik kazasında, tankerle çarpıştıktan sonra alev alan otomobildeki 3 kişi yanarak öldü. Tuncay Kavçak’ın kullandığı 35 PTŞ 29 plakalı gaz yüklü tanker, Altınova kavşağında, önce Mümin Varol’un (50) kullandığı 35 AF 5578 plakalı otomobile, ardından da Fransa’dan Denizli’ye giden Suat Karakuş’un kullandığı 3551 YV 68 plakalı otomobil ile Almanya’dan Aydın’a gittiği öğrenilen İbrahim Günay’ın kullandığı HBİE 104 plakalı otomobile çarptı. Tankerin çarptığı 35 AF 5578 plakalı otomobil kaza sonrasında alev alarak yanmaya başladı. Otomobilin sürücüsü Mümin Varol ile araçtaki Ahmet Uçar (66) ve Metin Yenigün (63) yanarak hayatını kaybetti. Kazaya karışan Fransız plakalı otomobilin sürücüsü Suat Karakuş ile eşi Selma, kızı Gündoğan ve oğlu Bekir Karakuş yaralandı. Yaralılar, Ayvalık Devlet Hastanesi’ne kaldırıldı.
     <span>
     </span>
    </p>
    <p class="MsoNormal">
     14 Temmuz 2010: Konya-Ankara karayolunun 18. kilometresi Aşağıpınarbaşı Kavşağı’nda, tatil için Almanya’dan Karaman’a gitmekte olan gurbetçilerin içinde bulunduğu minibüsle yağ tankerinin çarpışması sonucu Ömer (48), Sultan (48), Hatice (19) ve Emine Başlamış (14) hayatını kaybetti. Cenazeler, Karaman’ın Ayrancı ilçesinde toprağa verildi. Başlamış ailesi, memleketlerine vardıktan sonra bir akrabalarının düğünü için Sivas’a gitmeyi planlıyordu.
    </p>
    <p class="MsoNormal">
     19 Temmuz 2010: Düzce’den Akçakoca istikametine gitmekte olan 81 AJ 780 plakalı otomobil, önünde seyreden ve içinde Almanya’dan tatile gelen gurbetçi ailenin bulunduğu öğrenilen araca arkadan, sağ şeritten aynı istikamete gitmekte olan başka bir araca da yandan çarptı. Üç aracın karıştığı kazada üç kişi yaralandı.
    </p>
    <p class="MsoNormal">
     21 Temmuz 2010: İstanbul’dan Ankara istikametine gitmekte olan ve 3’ünün gurbetçi taşıdığı belirtilen 5 aracın Bolu Büyüksu Köprüsü Mevkii’nde çarpışması sonucu meydana gelen zincirleme trafik kazasında 1 kişi öldü, 10 kişi yaralandı.
    </p>
    <p class="MsoNormal">
     22 Temmuz 2010: Danimarka’dan yakınlarını görmek üzere Batman’a gelen gurbetçi ailenin içinde bulunduğu otomobil, Gercüş’ten Seyit Bilal köyüne giderken Koçak köyü yakınlarında takla attı. Kazada Nurşin Aslan (14) adlı kız çocuğu hayatını kaybetti, 10 kişi de yaralandı. Gercüş ve Midyat’taki hastanelere kaldırılan yaralılardan durumu ağır olanlar Batman Bölge Devlet Hastanesi’ne sevk edildi.
    </p>
    <p class="MsoNormal">
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=58DFA0EA54DA93E4439BAB9128CEB011?newsId=27232), [web.archive.org (arşiv bağlantısı)](http://web.archive.org/web/20140810130314/http://www.aksiyon.com.tr:80/aksiyon/newsDetail_getNewsById.action;jsessionid=58DFA0EA54DA93E4439BAB9128CEB011?newsId=27232)
