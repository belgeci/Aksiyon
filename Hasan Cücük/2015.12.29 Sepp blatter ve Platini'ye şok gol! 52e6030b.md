# Sepp blatter ve Platini'ye şok gol!

*Hasan Cücük 2015.12.29*

<div class="pNewsDetailMainContent ctx_content" itemprop="articleBody">
 <p>
  Fifa Etik Kurulu, FİFA Başkanı Sepp Blatter ve UEFA Başkanı Michel Platini’yi, ikili arasında açıklanamayan para transferinden dolayı 8 yıl futboldan men etti.
 </p>
 <p>
  Sepp Blatter ve Micheal Platini, dünya futboluna yön veren en önemli iki isimdi. İsviçreli Blatter FIFA’nın, Fransız Platini de UEFA’nın başındaydı. İkilinin adının karıştığı futbol tarihinin en büyük yolsuzluklarına, yönettikleri kurumlardan af çıkmadı. FIFA Etik Kurulu, daha önce ‘rüşvet’ ve ‘kara para aklama’ iddialarıyla 90 gün hak mahrumiyeti verdiği FIFA Başkanı Sepp Blatter ve UEFA Başkanı Michel Platini’yi, ikili arasında açıklanamayan 2 milyon İsviçre Frangı para transferinden dolayı 8 yıl futboldan men etti. Ayrıca Platini’ye 80, Blatter’e 50 bin İsviçre Frangı ceza kesildi.
 </p>
 <p>
  Dünya futbolunun patronu FIFA’nın başkanlığına 1998’de seçilen Blatter sürekli şaibelerle anıldı. Son skandalı anlamak için dosyası hayli kabarık Blatter’in geçmişine kısa bir yolculuk yapmak gerekiyor.
 </p>
 <p>
  Blatter’e ilk ciddi suçlama, başkan seçilirken yapıldı. Afrika delegelerinin oylarını ‘rüşvet’ karşılığında alan Blatter’in seçim vaadi, Dünya Kupası’nı ilk kez Afrika’ya vermekti. Ancak 2006 Dünya Kupası ev sahipliği yarışında Almanya bir oyla Güney Afrika’yı geride bırakınca Blatter zor durumda kaldı. Güney Afrika’yı ikna eden Blatter, 2010 Dünya Kupası organizasyonunu bu ülkeye vererek Afrika’nın desteğini 2007’de yapılacak seçimler öncesi tekrar aldı.
 </p>
 <p>
  Blatter’e en büyük suçlamalardan birini ise FIFA Genel Sekreteri Michel Zen-Ruffinen yaptı. Ruffinen, 2002’de hazırladığı raporda Blatter’in FIFA’nın ekonomik yardım bütçesini kendi istediği doğrultusunda kullandığını belgeleriyle açıkladı. Blatter, Ruffinen’in geleceğini tehlikeye atarak hazırladığı raporu örtbas etmekle kalmadı, görevine son vererek genel sekreterlik makamını ortadan kaldırdı.
 </p>
 <p>
  Blatter’in adının karıştığı skandallar hiç bitmedi; ama o her defasında suçlamalardan tereyağından kıl çeker gibi kurtuldu. Ancak çekirgenin son sıçrama tarihi 2 Aralık 2010 oldu. Blatter, 2018 Dünya Kupası’nın Rusya’ya, 2022 Dünya Kupası’nın da Katar’a verildiğini ilan etmesiyle Pandora’nın kutusu açılmış oldu. Bu sürpriz ev sahipliklerinden sonra uluslararası basın, rüşvet iddialarını gündeme getirdi. Özellikle kupaya ev sahipliği yapmayı bekleyen ABD ve İngiltere, adaylık süreçlerinin masaya yatırılmasını talep etti. İtirazlar neticesinde Rusya ve Katar’ın dosyaları raftan indirildi. FIFA Etik Kurulu Soruşturma Komisyonu’nun Amerikalı başkanı Michael Garcia, 430 sayfalık rapor hazırladı. Blatter ve avukatları aracılığıyla Platini, savunmalarını FIFA Etik Kurulu yargıçlarına verdi. Dünya Kupası’nın canlı yayın haklarının satışında usulsüzlük yapmakla suçlanan Blatter ve FIFA’dan 2011’de aldığı 2 milyon frank için belge gösteremeyen Platini, 8 yıl tüm futbol organizasyonlarından men edildi.
 </p>
 <p>
  Platini, bu parayı 1998-2002 arasında Blatter’e verdiği danışmanlık hizmeti için aldığını savunuyordu. Ancak paranın neden kendisine 2011’deki başkanlık seçimlerinden önce ödendiği konusunda tatmin edici bir açıklama yapamıyordu. Ödemenin FIFA başkanlık seçiminden hemen önce yapılması ve Platini’nin FIFA başkanlığı adaylığından çekilmesi ödemenin ‘masum’ bir alışveriş olmadığının bir başka gerekçesi oluyordu. Platini, “Vergisini ödediğim, kayıtlara geçmiş bir para transferini 4 yıl sonra mı fark ettiniz?” derken, asıl amacın 26 Şubat’ta yapılacak FIFA başkanlığı seçiminde önünü kesmek olduğunu ifade ediyordu. 40 yıldır futbola hizmet ettiğini belirten 79 yaşındaki Sepp Blatter de “Çok üzgünüm. FIFA başkanı olarak suçlu hâline geldim. Kendim için üzgünüm çünkü bana insancıl davranılmadı.” ifadelerini kullanıyordu.
 </p>
 <p>
  FIFA Etik Komitesi’nin bu kararı, ülke federasyonları ve binlerce kulübe önemli mesaj içeriyor. Sporda şeffaflık ve fair-play üzerine çalışmalar yapan uluslararası organizasyon Play the Game Başkanı Jens Sejer Andersen, kararın çok ağır olduğunu belirterek “FIFA Etik Kurulu, kararıyla tüm dünyaya net mesaj vermiş: Adı şaibeye karışan kim olursa olsun acımadan cezayı keseriz. Bu karar FIFA’nın prestijini arttırdı.” diyor.
 </p>
 <p>
  İkili, haklarında verilen cezayı bozmak için Uluslararası Spor Tahkim Mahke-mesi’ne (CAS) gideceğini açıkladı. Futbol çevreleri Blatter ve Platini’nin artık futbol dünyasında bir geleceğinin olmadığı görüşünde birleşiyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/spor/sepp-blatter-ve-platiniye-sok-gol_553410), [web.archive.org (arşiv bağlantısı)](http://web.archive.org/web/20160102211315/http://www.aksiyon.com.tr:80/spor/sepp-blatter-ve-platiniye-sok-gol_553410)
