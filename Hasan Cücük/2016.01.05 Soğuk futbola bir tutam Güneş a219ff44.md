# Soğuk futbola bir tutam Güneş

*Hasan Cücük 2016.01.05*

<div class="pNewsDetailMainContent ctx_content" itemprop="articleBody">
 <p>
  Şike süreci futbolumuzu iyice soğutmuştu. Statlar yenilendi ama tribünler hâlâ ısınmadı. Ortamı güzel futbol ısıtabilirdi biraz. Onu da Şenol Güneş ile sıcak bir hava yakalayan beşiktaş yaptı ilk devrede.
 </p>
 <p>
  Daha sezonun başındayız. Yeni transferlerimiz uyum sağladıkça güzel futbolun sahaya yansıyacağını düşünüyoruz.” “Bizden beklenen futbolu bir türlü oynayamadık ama devre arasını iyi değerlendirip ikinci yarıda göze hoş gelen bir futbol oynamak istiyoruz.”
 </p>
 <p>
  Takımlarımızın güzel futbol oynamayı beceremediği, teknik adamların ve futbolcuların bunu hep vaat olarak dile getirdiği Süper Lig’de bir ilk yarı daha bitti. Futbolseverler sezon başında da ilk yarı sonunda da unutamayacağı güzellikte bir maça pek şahitlik edemedi. Türkiye şartlarında Beşiktaş’ın ortaya koyduğu futbolu, diğerlerinden ayırarak alkışlayabiliriz.
 </p>
 <p>
  2015-16 sezonu başlarken G.Saray, unvanını devam ettirmek, F.Bahçe 4. yıldızı takmak, Beşiktaş da şampiyonluk hasretine son vermek istiyordu. Şampiyonluk için Trabzon’a şans tanınmıyor, Samuel Eto’o’lu Antalya’nın performansı merak ediliyordu.
 </p>
 <p>
  Yeni stadı bitmediği için ‘göçebe’ bir hayat süren Beşiktaş’ta dümene geçen Şenol Güneş etkisi kısa zamanda varlığını hissettirdi. Siyah-beyazlı takım oynadığı futbolla zirveye adım adım yürürken; Oğuzhan, Gomez, Gökhan Töre ve Sosa yıldızını parlattı, ‘sorunlu yıldız’ Querasma bile ‘uysal’ sayılacak bir tavır takınıp katkı sağladı. Beşiktaş, Tolga Zengin’in yaptığı ‘amatör’ hatalarla Sporting Lizbon’a yenilip UEFA Avrupa Ligi’ne erken veda etse de Süper Lig’de 41 gol ve 41 puanla hedefi tutturmanın sevincini yaşadı.
 </p>
 <p>
  Sezon başlarken Van Persie, Nani, Fernandao, Kjaer, Markoviç, Volkan Şen ve Ozan Tufan gibi yıldızları kadrosuna katan F.Bahçe’den beklenen, bol gollü galibiyetlerdi. Zira teknik patronluk koltuğuna oturan Vitor Pereira, ‘hücum oynayan’ bir takım sözünü vermişti. Ancak oynanan futbol taraftarı tatminden çok uzaktı. Genelde alınan tek farklı galibiyetler tribündeki ve ekran başındaki taraftarlara çileli 90 dakikalar yaşattı. Hakkını teslim edelim; Pereira kolay gol yemeyen bir takım kurmayı başardı. Bu aslında zoru başarmak demekti. Çünkü Türk futbolunun klasik hastalığı çok kolay gol yemesiydi. Van Persie’nin takıma tam adapte olamaması, Fernandoa’nın oyundan alındığında gösterdiği fevrilikler, Nani’nin attığı goller kadar topla oynamayı sevmesi ilk yarıda öne çıkanlar arasında yer aldı.
 </p>
 <p>
  Hamza Hamzaoğlu, daha ilk sezonunda kazandığı 3 kupa ve taktırdığı 4. yıldızla adını Galatasaray’ın efsaneleri arasında yazdırmıştı. Genel kanaat, sarı-kırmızı camianın, Fatih Terim’den sonra kulübü uzun yıllar taşıyacak bir teknik adam çıkardığı yönündeydi. Mayısta başkan seçilen Dursun Özbek, Hamzaoğlu ile devam edeceğini seçilmeden önce beyan etmekle kalmamış, haziranda yapılan 3 yıllık anlaşma ile bunu resmiyete dökmüştü. F.Bahçe’nin yıldızlar topluluğu transferlerine karşılık G.Saray sadece Podolski’yi kadrosuna katarken, maddi gerekçelerden dolayı Hamzaoğlu’nun eski talebesi Bilal Kısa’yı transfer ettirmesi taraftarın hoşuna gitmiyordu. Borussia Dortmund’dan transferin son gününde 1,5 milyon Euro’ya alınan Kevin Grosskreutz’un işlemleri zamanında yetişmeyince bu ‘transfer başarısızlığı’ yönetimin hanesine yazıldı. Yeni sezona aksayan mevkilere transfer yapmadan girmenin faturası Şampiyonlar Ligi’nde alınan başarısız sonuçlar oldu. Umut Bulut’un sözleşmesi sonrası yönetim ile Hamzaoğlu arasındaki açıklama düellosu sonucu ise başarılı teknik adam gönderildi. 23 yıl aradan sonra Mustafa Denizli tekrar dümene geçerken; Beşiktaş’ın 11, F.Bahçe’nin 10 puan gerisine düşülmesi, işlerin kolay olmadığını gösteriyordu.
 </p>
 <p>
  Trabzonspor, sezona Şota ile başlarken hedefi aynıydı: 32 yıla çıkan hasrete son vermek. İlk haftalardaki futbol ve deplasmandaki Beşiktaş galibiyeti, ‘bu yıl olacak galiba’ beklentisini artırsa da kısa süre sonra hayaller suya düştü, Şota ile yollar ayrıldı.
 </p>
 <p>
  <img alt="" src="/web/20160126032417im_/http://www.aksiyon.com.tr/spor/ http:/medya.aksiyon.com.tr/aksiyon/2016/01/05/574183.jpg "/>
 </p>
 <p>
  Hüsran yaşayan bir başka takım Bursaspor’du. Tarihindeki tek şampiyonluğu yaşadığı Ertuğrul Sağlam ile üst sıraları hedefleyen Timsahlar, peş peşe alınan kötü sonuçlarla ligin altına demir atınca yol ayrımı kaçınılmaz oldu. Kasımpaşa, Başakşehir ve Akhisar’ın aldığı başarılı sonuçlar kadar Eskişehir, Bursa ve G.Birliği’nin kötü performansı, Eto’o’nun Antalya’ya kazandırdığı puanlar ilk devreye damgasını vuran gelişmelerdi.
 </p>
 <p>
  Vasat futbol kadar seyircisizliğe de şahitlik ettik ilk yarıda. F.Bahçe, Kadıköy’de 32 bin seyirci ortalamasını yakalarken; lider Beşiktaş 15 bin, Galatasaray ise 22 bin seyirciye oynadı. Bursaspor’un 10 bin, Konyaspor’un 16 bin 500 seyirci ortalaması Anadolu adına ümit verirken; ligin üstünde yer bulan Akhisar 1600, Kasımpaşa ise 2 bin seyirci ortalaması yakaladı. Süper Lig’de oynanan 9 maç için statlara gelen seyirci toplamının Borussia Dortmund’un bir maçında tribünleri dolduranların yarısı kadar olması futbolumuz adına üzüntü vericiydi.
 </p>
 <p>
  İlk yarıda teknik adam kıyımında âdeta enflasyon yaşandı. G.Saray, Trabzon, Bursa, G.Birliği, Eskişehir, Sivas ve Antalya, lige başladığı teknik adamlarla yollarını ayırdı. G.Birliği Başkanı İlhan Cavcav, yarım sezonda 5 teknik adam kovarak rekor kırdı. Stuart Baxter’ı 2, Mehmet Özdilek’i 12, Mustafa Kaplan ve Yılmaz Vural’ı birer maç sonunda kovdu. Fuat Çapa’ya ise 1 saat dayanabildi!
 </p>
</div>


Kaynak: [www.aksiyon.com.tr](http://www.aksiyon.com.tr/spor/soguk-futbola-bir-tutam-gunes_553469), [web.archive.org (arşiv bağlantısı)](http://web.archive.org/web/20160126032417/http://www.aksiyon.com.tr/spor/soguk-futbola-bir-tutam-gunes_553469)
