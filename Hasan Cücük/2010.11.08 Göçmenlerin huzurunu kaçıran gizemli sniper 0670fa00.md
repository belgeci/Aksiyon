# Göçmenlerin huzurunu kaçıran gizemli sniper

*Hasan Cücük 2010.11.08*

<font class="agenda2NewsSpot">
 İsveç’in Malmö kentinde yaşayan göçmenlerin huzurunu, son bir yıldaki 18 saldırı kaçırdı. İsveç polisi, saldırganın izini hâlâ bulabilmiş değil.
 <span>
 </span>
</font>
<font class="newsDetail">
 <p>
  <p class="MsoNormal">
   Tarih, 10 Ekim 2009... Yer, İsveç’in Malmö kenti... 22 yaşında bir erkek ve 20 yaşında bir kadın arabanın içinde oturuyordu. Nereden geldiği belli olmayan bir kurşun sessizliği bozdu. Kadın hayatını kaybederken, erkek ağır yaralandı. Hedef alınan şahısların ortak özelliği, yabancı kökenli olmalarıydı. Polis, olaya önce ‘adi bir cinayet’ olarak yaklaştı. Ancak benzer olaylar devam ediyordu. Vurulan kişilerin hepsinin yabancı kökenli olması, 1991 ve 1992 yıllarında aynı şekilde suç işleyen ‘Lazer Adam’ John Wolfgang Alexander Ausonius’u akıllara getirdi. Günümüze ışık tutması için önce maziye bir yolculuk yapıp ‘Lazer Adam’ı hatırlayalım.
  </p>
  <p class="MsoNormal">
   Alman bir anne ve Alman asıllı İsviçreli bir babanın çocuğu olarak 1953’te doğan Ausonius, Stockholm’ün işçilerin çoğunlukta yaşadığı banliyölerinde büyüdü. Göz ve ten renginden dolayı okulda sürekli alay konusu olan Ausonius, gençlik döneminde önce Alman soyadını değiştirip John Alexander Wolfgang Stannerman adını aldı. Bununla da yetinmeyip lens takarak göz rengini değiştirdi, saçlarını sarıya boyatıp İsveçlilere benzemeye çalıştı. Eğitim hayatı parlak geçmeyen Ausonius, çeşitli hırsızlık ve gasp olaylarına karıştı. 28 Şubat 1986’da öldürülen eski İsveç Başbakanı Olof Palme’nin katil zanlıları arasında ilk sırada gösterilen Ausonius, cinayet sırasında hapiste olduğunu ispatladı.
  </p>
  <p class="MsoNormal">
   Hapishanede tanıştığı Sırp Miro Berasiç’ten etkilenen Ausonius, dışarı çıktığında komünistlerden, sosyalistlerden ve yabancılardan nefret ediyordu. Hapis hayatı sonrası ticarete atılan Ausonius, borsadan büyük paralar kazandı. Kısa sürede zengin olan Ausonius’un çöküşü de hızlı oldu. 1990’ların başında iflas edip beş parasız kalınca tekrar eski hayatına dönmek için banka soydu, tam 18 kez hırsızlık yaptı. 1979’da İsveç vatandaşlığına geçen Ausonius, nefret ettiği yabancıları korkutup ülkeden gitmelerini sağlamanın yolunun onları birer birer öldürmekten geçtiğine karar verdi. 3 Ağustos 1991’de Afrikalı bir göçmeni vuran Ausonius, lazerli tüfek kullanmasından dolayı, ‘Lazer Adam’ olarak tanımlandı. Peş peşe göçmenleri hedef alan ve işini bitirdikten sonra ortadan kaybolan Ausonius, 1991 ve 1992’de 11 kişiyi vurup birini öldürdü.
  </p>
  <p class="MsoNormal">
   İsveç polisi, Olof Palme cinayetinden sonra en kapsamlı soruşturmayı başlattı. Stockholm’ü yabancılar için güvensiz kılan Lazer Adam, yakayı bir banka soygununda ele verdi. 12 Haziran 1992’de banka soyarken yakalanan Ausonius, 1994’te ömür boyu hapse mahkûm edildi. Polis, göçmenleri vuranın Ausonius olduğunu, Ausonius’un 2000 yılında hapiste suçlarını itiraf etmesiyle öğrendi. Mahkeme, eldeki tüm delillere rağmen ‘sniper’in Lazer Adam olduğunu belgeleyememişti.
  </p>
  <p class="MsoNormal">
   İsveç, Lazer Adam’ı tam unutmaya başladığı sırada bu kez sahneye yeni bir sniper çıktı. Bu kez seçilen şehir, Malmö’ydü. Malmö, son 10 yılda ciddi bir gelişim gösterdi. İsveç ile Danimarka’yı, Kopenhag ile Malmö’yü birbirine bağlayan 17 kilometrelik Öresund Köprüsü’nün yapılmasından sonra şehir kısa sürede cazibe merkezi oldu. Danimarka’nın uyguladığı sert yabancılar yasasından dolayı binlerce yabancı asıllı Danimarka vatandaşı eşlerini getirmek için Malmö’ye taşınınca, şehrin ekonomisi gelişti. Şehirde artan yabancı sayısının birilerini rahatsız ettiği, 10 Ekim 2009’da işlenen cinayetle ortaya çıktı. Modernliğinin yanında güvenli olmasıyla dikkat çeken Malmö, yabancılar için kâbus olmaya başladı.
  </p>
  <p class="MsoNormal">
   10 Ekim’de ilk vukuatını işleyen ‘gizemli’ sniper, 23 Ekim’de tekrar sahneye çıktı. Yabancıların yoğun olarak yaşadığı Hyacint Caddesi’ndeki sessizliği silah sesleri bozdu. Peş peşe sıkılan kurşunların insanları hedef almaması sevindirici gelişmeydi. Ama artık yabancılarda korku hâkimdi. Saldırgan, 2009’un son gününde cuma namazını kıldıran bir imamı hedef aldı. Kurşunlar isabet etmedi ancak kırılan cam parçaları imamın ensesine saplandı.
  </p>
  <p class="MsoNormal">
   Malmö polisi, peş peşe gelen saldırılar karşısında çaresiz kalıyordu. Gizemli sniper, 10 Ekim 2009-24 Ekim 2010 arasında tam 18 saldırı düzenlemişti. Kurbanların tamamı yabancı kökenliydi. Saldırılarda bir kişi hayatını kaybetmiş, yaralı sayısı iki haneli rakamlara ulaşmıştı. Aslında saldırganın kullandığı yöntem hep aynıydı. Akşam ve gece sessizliğinde otobüs duraklarında yalnız başına olan yabancılar ilk hedefti. Kurbanını vurduktan sonra sırra kadem basan sniper, geride hiçbir iz bırakmıyordu. Ortaya atılan tüm teorilere rağmen şahsın kimliği hakkında en küçük bir ipucu bulunamıyordu.
  </p>
  <p class="MsoNormal">
   Eylülde yapılan genel seçimlerde yabancı karşıtı ve aşırı sağcı İsveçli Demokratlar adlı partinin ilk kez mecliste temsil edilmesi, gözlerin bu ülkeye çevrilmesine sebep olmuştu. Yabancıların âdeta keklik gibi avlanması bu ülkenin dünya kamuoyundaki imajına derin darbe vuruyordu. Barış ve özgürlük ülkesi olan İsveç, dünya kamuoyunda, ‘yabancı karşıtlarının mecliste olduğu ve yabancıların vurulduğu’ bir ülke konumuna geliyordu.
  </p>
  <p class="MsoNormal">
   Malmö polisi, yeni bir ‘Lazer Adam’la karşı karşıyaydı. Saldırganın bulunması bir ‘onur’ meselesi olmuştu artık. Oluşturulan özel ekip tüm ayrıntıları mercek altına aldı. 1992’de Ausonius’u yakalayan Eiler Augustsson ekibe dâhil edildi. Augustsson’un teorisi ilginçti. Ona göre, sniper kurbanlarla aynı bölgede yaşıyor, hedefini etkisiz hâle getirdikten sonra olay yerinden kaçarken paniğe kapılmıyor, araba ile kaçma yerine daha hızlı hareket etmek ve dikkat çekmemek için bisiklet kullanıyordu. “İnsanlar güvende olduğunu hissettikleri yerlerde daha kolay suç işlerler.” diyen Augustsson, en küçük delilin bile kendileri için çok önemli olduğunu söylüyordu.
  </p>
  <p class="MsoNormal">
   Polis geride hiçbir delil bırakmayan saldırgana ulaşmak için yoğun bir çalışma başlatırken, gelen asılsız ihbarlar işlerini daha da zorlaştırıyor. Polisi sadece asılsız ihbarlar uğraştırmıyor. Polisten geldiği imajı verilerek yabancı kökenlilere gönderilen ‘geceleri dışarı çıkmayın’ mesajları halkı iyice paniğe sevk ediyor. Polis şimdi bir taraftan mesajın kaynağını bulmaya, diğer taraftan da yabancıların panik hâlinin önüne geçmeye çalışıyor.
  </p>
  <p class="MsoNormal">
   Bir yıl içindeki 18 saldırı, Malmö’deki yabancıların huzurunu kaçırıyor. Şehir son günlerde uluslararası basının merkez üssü konumuna geldi. CNN, BBC ve El- Cezire gibi uluslararası televizyonlar, Kanada’dan Avustralya’ya onlarca gazete, Malmö’deki saldırılara önemli yer vermeye başladı. Yabancı basının Malmö’nün güvenli bir şehir olmaktan uzaklaştığını yazması, İsveç’i zor durumda bırakıyor.
  </p>
  <p class="MsoNormal">
   Eylüldeki seçimlerde barajı aşıp meclise giren yabancı karşıtı aşırı sağcı İsveçli Demokratlar da saldırgandan rahatsız. Kendileri yabancı karşıtı olmasına rağmen, yabancıların vurulmasını asla tasvip etmeyen İsveçli Demokratlar, saldırganı ihbar edene 25 bin kron ödül vereceklerini açıkladı.
  </p>
  <p class="MsoNormal">
   Malmö’nün huzurunu kaçıran saldırılar, silahlanma tartışmalarını da beraberinde getirdi. Silah sahibi olmanın giderek sıradanlaşması ve özellikle gençlerin silahlanması, artık önlem alınması gereken noktaya ulaşmış bulunuyor.
  </p>
  <p class="MsoNormal">
   Lazer Adam Ausonius ile Malmö’nün gizemli saldırganının ortak noktası sadece yabancı kökenlileri hedef almak değil. İki isim de yabancıların en çok tartışıldığı dönemde sahneye çıktı. 1990’larda İsveç ülkedeki yabancıları ilk kez tartışmaya açarken, son dönemde aşırı sağ İsveçli Demokratlar varlık nedenini yabancı karşıtlığı üzerine kurdu.
  </p>
  <p class="MsoNormal">
   İsveç, 1986’da Başbakan Olof Palme’yi, 2003’te de Dışişleri Bakanı Anna Lindh’i cinayete kurban verdi. Palme’nin katili hâlâ bulunamazken, Lindh’inki yakalanmıştı. Palme cinayetinden dolayı kötü bir sicili bulunan İsveç polisi, Malmö saldırganını mutlaka yakalayarak imajının daha da bozulmasını önlemeye çalışıyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-27902-231-gocmenlerin-huzurunu-kaciran-gizemli-sniper.html), [web.archive.org (arşiv bağlantısı)](http://web.archive.org/web/20110204074153/http://www.aksiyon.com.tr:80/aksiyon/haber-27902-231-gocmenlerin-huzurunu-kaciran-gizemli-sniper.html)
