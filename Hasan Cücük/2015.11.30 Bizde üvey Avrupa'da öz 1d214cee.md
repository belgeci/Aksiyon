# Bizde üvey Avrupa'da öz

*Hasan Cücük 2015.11.30*

<div class="pNewsDetailMainContent ctx_content" itemprop="articleBody">
 <p>
  Türkiye’de arada bir koltuğa oturtulup en ufak bir sarsıntıda gönderilen ‘evlatlara’ avrupa’da planlı bir şekilde görev veriliyor.
 </p>
 <p>
  Türk futbolunun yazılı olmayan değişmez kuralları vardır. Üç büyüklerde uzun yıllar forma giyen ‘evlatlar’ futbola veda ederken ‘Kulübümüze hizmeti devam edecek’ klişesi kullanılır. Günün birinde nadir olarak ‘evlada’ takım teslim edilir. Puan kayıpları başlayınca yönetim tam kadro ‘Hocamızın arkasındayız’ açıklaması yapar. Bu bir anlamda ‘bavulunu topla’ mesajıdır. Nitekim kısa süre sonra o ‘evlat’ takımın başından alınır. Bunun örnekleri Beşiktaş’ta Rıza Çalımbay ve Ertuğrul Sağlam, Fenerbahçe’de Oğuz Çetin ve İsmail Kartal, Galatasaray’da da Hamza Hamzaoğlu. Yaşananlar, Türkiye’de ‘evlat’ anlayışının ‘üvey’den ileri gitmediğini gösteriyor. Hamzaoğlu’nun geçen sezonu 3 kupa ile kapatıp 4. yıldızı formaya işletmesi bile makûs talihini değiştirmeye yetmedi. Türkiye’de durum bu. Peki, Avrupa’da nasıl?
 </p>
 <p>
  Avrupa yolculuğumuzda ilk durağımız Hollanda ve tabii ki Ajax. Ajax kültürü, ‘evladına’ sahip çıkma üzerine kurulu âdeta. Hollanda futbolunun ‘sarı fırtınası’ Johan Cruyff, 1984’te futbolu bıraktıktan sadece bir yıl sonra, futbola başladığı Ajax’ın başına geçiyordu. Takımı 3 yıl çalıştıran Cruyff, lig şampiyonluğu yaşayamazken; 2 Hollanda Kupası ve 1 Avrupa Kupa Galipleri Kupası kazanıyordu. 1988’de veda ederken ‘kovulmuyor’, kendi isteğiyle bir başka göz ağrısı Barcelona’nın başına geçiyordu. Ajax’ın yakın döneminde de Ronald Koeman, Danny Blind ve Marco Van Basten örneklerini görüyoruz. 2010’da ise Ajax, daha önce genç takımı çalıştıran bir başka evlat Frank de Boer’a teslim edildi. 5 yıldır takımı çalıştıran Boer ile Ajax 4 şampiyonluk yaşadı.
 </p>
 <p>
  Barcelona da evladına sahip çıkanlar listesinde üst sırada yer alıyor. Johan Cruyff, 1988’de Ajax’ı bırakıp Barcelona’nın başına geçerken sadece 3 yıllık tecrübeye sahipti. Tam 8 yıl Barcelona’yı çalıştıran Cruyff’la ilk şampiyonluk 3 yıl sonra 1990-91 sezonunda geldi. Cruyff, 1996’da sağlık nedenlerinden dolayı sadece Barcelona’ya veda etmiyor, teknik direktörlük kariyerini de sonlandırıyordu. Barcelona, 2006’da futbolu bırakan eski oyuncusu Josep Guardiola’ya 2007’de B takımı emanet ediyordu. Teknik adamlık tecrübesi sadece bir yıl olan Guardiola, henüz 37 yaşındayken 2008’de Barcelona’nın başına geliyordu. 4 yılda Guardiola kazanmadık kupa bırakmazken, 2012’de kendi isteğiyle takımdan ayrılıyordu. Takım bir başka evlat Tito Vilanova’ya teslim edilirken bu birlikteliğin sadece bir yıl sürmesi İspanyol teknik adamın kansere yakalanıp hayata veda etmesinden kaynaklanıyordu. Takvim yaprakları 2014’ü gösterdiğinde bu kez teknik adam olarak Luis Enrique takımın başına geçiyordu. Futbolu bıraktıktan sonra stajını B takımında yapan Enrique ile Barcelona yoluna kupaları kazanarak devam ediyor.
 </p>
 <p>
  Son yıllarda eski gücünden oldukça uzaklaşan İtalyan devi Milan, teknik adam arayışına girdiğinde ilk olarak eski oyuncularına bakıyor. 2001’de Fatih Terim’in görevine son verilince takım, 1987-1992 arasında formasını giyen Carlo Ancelotti’ye teslim edildi. 8 yıl görevde kalan Ancelotti ile Milan sadece bir kez Serie A şampiyonluğu yaşarken, 2 kez Şampiyonlar Ligi kupasını kaldırdı. Bu süreçte Ancelotti’nin kovulması gündeme bile gelmedi. 8 yılın sonunda kendi isteğiyle ayrılıp Chelsea’yi çalıştırmaya başladı. Ancelotti’den sonra Milan’ı yine eski oyuncuları Leonardo, Clarence Seedorf ve Filippo Inzaghi birer yıl çalıştırdı. Son dönemlerde Didier Deschamps ve Antonio Conte gibi isimleri takımın başına getiren Juventus’un da evlatlarına görev vermekte tereddüt etmediğini söyleyebiliriz.
 </p>
 <p>
  Evladına sahip çıkma konusunda Werder Bremen için ayrı bir parantez açmak gerekiyor. 1961 doğumlu Thomas Schaaf, Werder Bremen’in kapısından içeriye adımını attığında henüz 11 yaşındaydı. 1978’de profesyonel olup A takım formasını giymeye başlayan Schaaf, kariyerini 1995’te futbola başladığı kulüpte sonlandırmanın mutluğunu yaşadı. Schaaf daha formasını çıkarmadan 1993-95 arasında oyuncu-antrenör olarak görev yaptı. Schaaf, 1999’da A takımın başına getirildi. Tam 14 yıl görevde kalan Schaaf ile bir kez Bundesliga şampiyonluğu yaşandı. Schaaf kendi isteğiyle 41 yıl oyuncu ve teknik adam olarak hizmet verdiği Werder Bremen’e 2013’te veda etti.
 </p>
 <p>
  Alman futbolunun panzeri Bayern Münih ise evladına sahip çıkmada başka bir taktik izliyor. Eski oyuncularına takımı değil, kulübü teslim ediyor. Franz Beckenbauer ile başlayan gelenek, Uli Hoeness’in ardından Karl-Heinz Rummenigge ile devam ediyor.
 </p>
</div>


Kaynak: [www.aksiyon.com.tr](http://www.aksiyon.com.tr/futbol/bizde-uvey-avrupada-oz_553107), [web.archive.org (arşiv bağlantısı)](http://web.archive.org/web/20160129181651/http://www.aksiyon.com.tr/futbol/bizde-uvey-avrupada-oz_553107)
