# Danimarka’da vekil transferi para etmiyor

*Hasan Cücük 2005.04.04*

<div>
 <p>
  <font>
   KOPENHAG - Türkiye’de milletvekillerinin parti değiştirme furyası yine başladı. Bazı partiler, hazineden yardım almak için vekil transferi yapıyor. Oysa bu Danimarka’da kanunen yasak. Bir vekil partisinden istifa etse bile başka bir partiye geçemiyor. Sadece bağımsız kalabiliyor.
   <br/>
   <br/>
   Türkiye’de son günlerde milletvekillerinin art arda istifa ederek başka partilere geçmesi vekil transferini gündeme getirdi. Meclis’e girdiği partiyi terk eden milletvekili, daha önce ilkelerini ve siyasi görüşünü benimsemediği partiye geçmekte bir sakınca görmüyor. Türkiye, en büyük projesi olan AB müzakerelerine vekil transferi tartışmalarının gölgesinde giriyor. Peki Avrupa’da vekil transferi oluyor mu? Bu konuda kuzeyin küçük ülkesi Danimarka ilginç bir deneyime sahip.
   <br>
    <br>
     Danimarka 5 milyon nüfusuyla AB’nin küçük ülkelerinden biri. Meclis’te toplam 175 milletvekili bulunuyor. Uzun yıllardır koalisyonlarla yönetiliyor. Ülke barajı yüzde iki. 8 Şubat’ta yapılan erken genel seçimlerde 7 parti barajı aşarak meclise girdi. Ülkeyi liberal-muhafazakar parti azınlık koalisyon hükümeti yönetiyor. Seçimlere barajı geçen her parti katılabiliyor. Barajın altında kalan bir partinin seçimlere katılması için en az 20 bin imza ile seçim kuruluna müracaat etmesi gerekiyor. Genel seçimlerde oy hakkı sadece Danimarka vatandaşlarına tanınırken, yerel seçimlerde süresiz oturma hakkı olan yabancılar da oy kullanıyor.
     <br>
      <br>
       Danimarka’da parti değiştirmek pek  olağan bir davranış değil. Bir milletvekilinin A partisinden seçilip B partisine geçmesi mümkün değil. Parti değiştirmek kanunla yasak olduğundan, bir vekil partisinden istifa ettikten sonra sadece “bağımsız” kalabiliyor. Fakat, partisinden istifa etmiş bir milletvekili bir sonraki seçimde başka partiden aday olabiliyor. Bu adaylığın önünde kanuni bir engel bulunmuyor. Bu yolu son iki genel seçimde seçen milletvekili sayısı sadece dört. Her milletvekilinin bir de yedeği bulunuyor. İstifa eden, ölen veya belirli bir süre izin alan milletvekillerinin yerine yedeği yemin ederek göreve başlıyor.
       <br>
        <br>
         Yasal düzenlemeden başka bir milletvekilinin parti değiştirmesi etik kurallarına göre de yasak. Vatandaşın meclise gönderdiği X şahsın Y partisine transfer olması ‘halkın iradesine saygısızlık’ olarak nitelendiriliyor. Her partinin tüzüğü ve siyasi duruşu belli olduğu için parti değiştiren milletvekili halka neden partisinden ayrıldığını anlatmakta zorluk çekiyor. Dolayısıyla, Danimarka meclisinde parti değiştirme olayı yaşanmıyor.
         <br/>
         <br/>
         Türkiye’de olmayan; ama Danimarka’da sık sık yaşanan bir olay ise milletvekillerinin belirli süre izin alıp meclis çalışmalarına katılmamasıdır. Bu durum sadece vekiller için geçerli değil. Bazen bakanlar da aynı yolu takip ediyor. Geçen yıl doğumdan dolayı 9 ay izin alan Adalet Bakanı’nın görevini Kültür Bakanı üstlenmişti.
         <br/>
         <br/>
         Milletvekili transferinin hazine yardımından yararlanmak için yapıldığı ididası Türkiye gündemini meşgul ederken, Danimarka hazine yardımına da kesin çözüm getirmiş durumda. Hazine yardımı partilerin seçimlerde aldığı oya göre yapılıyor. Yüzde 2’lik ülke barajını aşıp Meclis’e giren partiye aldığı her oy karşılığı yıllık 22,50 kron (3 Euro) yardım yapılıyor. Partilere hazine yardımı vekil sayısına göre değil de aldıkları oya göre yapıldığı için vekil transfer etmek para getirmiyor.
         <br/>
         <br/>
         Seçimlere bağımsız olarak katılıp seçilmeyi başaranlar için de aynı durum söz konusu. Yani, aldıkları oy başına partilere verilen yardımın aynısı bağımsız vekillere de veriliyor. Ayrıca, yasaya eklenen bir madde  ile hazineden haksız yere alınan yardımlar için hapis ve para cezası öngörülüyor. Aldığı oyları manipüle edip fazla yardım alan kişilere para ve 4 ay hapis cezası veriliyor. Ancak, şimdiye kadar bu madde hiç kullanılmamış. Yerel seçimlerde ise partilere her oy için 6,50 kron (0,90 Euro) yardım yapılıyor.
         <br/>
         <br/>
         Hazine yardımının asıl amacı partileri zengin etmek değil, siyasi faaliyetlerini idame ettirmelerini sağlamak. Hazineden gelen para seçim kampanyalarında ve partinin günlük diğer harcamalarında kullanılıyor. Partiler üyelerinin ödediği aidatlar ve seçim döneminde aldıkları bağışlarla ayakta duruyor. Milletvekili maaşlarının asgari ücretin en fazla üç katı olduğu Danimarka’da, milletvekili sekreterlerinin maaşının yarısını meclis, diğer yarısını ise partiler karşılıyor. Seçim döneminde partiler harcayacakları parayı kamuoyuna kaynaklarıyla beraber açıklıyor. Her yıl maliyenin sıkı denetime tabî tuttuğu partilerde yolsuzluk olayları minimum seviyesinde.
         <br/>
         <br/>
         Vekil transferinin yasak olduğu Danimarka’da partisinden istifa eden milletvekili yeni bir parti kurabiliyor. Bunun önünde kanuni engel yok. 1973 yılında Sosyal Demokrat Parti’den ayrılan Eihard Jakobsen Merkez Demokrat Parti’yi, 1995 yılında Terakki Partisi’nden ayrılan Pia Kjaersgaard ise Danimarka Halk Partisi’ni kurdu. Merkez Demokrat Parti son iki seçimde ülke barajını aşamazken, aşırı sağ görüşlü Danimarka Halk Partisi her seçimde oyunu artırdı. Son seçimlerde 24 milletvekili çıkaran parti, şimdi meclisin üçüncü büyük partisi konumunda.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1255 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20736), [web.archive.org (arşiv bağlantısı)](http://web.archive.org/web/20051201002937/http://www.aksiyon.com.tr:80/yazdir.php?id=20736)
