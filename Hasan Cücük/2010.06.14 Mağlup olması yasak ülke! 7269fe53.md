# Mağlup olması yasak ülke!

*Hasan Cücük 2010.06.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kuzey Koreliler, geçtiğimiz cuma başlayan 2010 Dünya Kupası’nda takımlarını canlı izleyemeyecek. Eğer takımları hiçbir maçı kazanamazsa, bu büyük organizasyona banttan bile şahitlik edemeyecekler.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     2010 Dünya Kupası’nda boy gösterecek 32 ülke arasında hiç şüphesiz en gizemli olanı Kuzey Kore. Tarihinde sadece 1966 Dünya Kupası’nda mücadele eden Kuzey Kore’yi, komünist yönetimi ve ‘düşman kardeşi’ Güney Kore’ye karşı geliştirdiği nükleer silahlarla tanıyoruz. Küba’nın bile dış dünyaya açıldığı, komünizm kalelerinin yıkıldığı günümüzde Kuzey Kore zamanı geriye çevirmeye devam ediyor.
    </p>
    <p class="MsoNormal">
     Kuzey Kore’nin 2010 Dünya Kupası macerasına geçmeden önce, 1966 Dünya Kupası günlerine gitmek gerekiyor. 1966 Dünya Kupası’nda Şili ile berabere kalan Kuzey Kore, İtalya’yı 1-0 yenip adını çeyrek finale yazdırarak tarihî bir başarıya imza attı. Tıpkı bugün olduğu gibi o yıllarda da Kuzey Kore bilinmeyen bir takımdı. Hatta kupaya ev sahipliği yapan İngiltere’nin seyircisi Kuzey Kore için ‘aydan gelen takım’ diyordu. Böyle bir takımın sansasyonel bir şekilde gruptan çıkması tarihî bir başarıydı. Kuzey Kore, Dünya Kupası tarihinde gruptan çıkmayı başaran ilk Asya ülkesi oluyordu. Çeyrek finalde Portekiz’le karşılaşan Kuzey Kore, ilk 24 dakikada 3-0 öne geçince, herkes ‘yeni bir sansasyonel başarı geliyor’ yorumunu yapmaya başlamıştı; fakat sahneye Mozambik asıllı efsane oyuncu Eusebio çıkıp attığı 4 golle takımını kurtardı. 90 dakika sonunda skor tabelasında Portekiz’in 5-3’lük üstünlüğü vardı.
    </p>
    <p class="MsoNormal">
     Kuzey Kore’nin bu başarısını, İngiliz yönetmen Daniel Gordon’un çektiği The Game of Their Lives (Hayatlarının Maçı) adlı belgesel taçlandırdı. Gordon, 2002 yılında, 1966 kadrosundan hayatta kalan 7 isimle görüşerek belgeseli hazırlamıştı.
    </p>
    <p class="MsoNormal">
     2010 Dünya Kupası elemelerinde Kuzey Kore, ‘düşman kardeşi’ Güney Kore’nin yanı sıra İran, Suudi Arabistan ve Birleşik Arap Emirlikleri’yle aynı grupta yer aldı. Kuzey Kore’nin gruptan çıkacağına pek ihtimal verilmiyordu. Deplasmanda Birleşik Arap Emirlikleri’ni 2-1 yenerek elemlere iyi başlayan Kuzey Kore’nin kendi sahasında oynayacağı Güney Kore maçı problemi de beraberinde getirdi.
    </p>
    <p class="MsoNormal">
     Maç programına göre iki ülke, Kuzey Kore’nin başkenti Pyongyang’da 26 Mart 2008’de karşılaşacaktı. Ancak maçın oynanmasına günler kala Kuzey Kore yönetimi, stada Güney Kore bayrağı asılmayacağı ve millî marşı çalınmayacağını ilan etti. FIFA kurallarına aykırı bir durum söz konusuydu. Kurallar çok açıktı; millî maçlarda statlara ülke, federasyon ve FIFA bayrakları asılmak zorundaydı ve millî maçlar millî marşsız olamazdı. Güney Kore, sorunun çözümü için Kuzey Kore ile 3 kez görüşmeyi deneyip cevap alamayınca konuyu FIFA’ya taşıdı. FIFA, itirazı yerinde bularak Kuzey Kore’ye ‘uluslararası yükümlülüklerini’ hatırlattı. Ancak bu baskı Kuzey Kore’nin inadını kırmaya yetmeyince, FIFA maçı tarafsız bir sahaya aldı. Çin’in Şanghay şehrinde oynanan maç 1-1 berabere bitti. İran’a yenilip Suudi Arabistan ve Birleşik Arap Emirlikleri’ni yenen Kuzey Kore, 1 Nisan 2009’da deplasmanda Güney Kore ile Seul’da karşılaştı. Maçın sonunda Güney Kore 3 puanı 1-0’lık skorla hanesine yazdırırken, maçtan çok Kuzey Kore Teknik Direktörü Kim Jong-Hun’un açıklamaları hafızalarda kaldı. Kim, hakemin nizami gollerini saymadığından yakınıp “Hakem oyunuyla kaybettik.” derken; asıl bombayı, “Oyuncularımı zehirlediler.” diyerek patlattı. Bu cümlelerden sonra basının ısrarlı sorularına cevap vermeyip salonu terk etti. Oyunculara ise konuşma yasağı vardı.
    </p>
    <p class="MsoNormal">
     Kuzey Kore, 8 maç sonunda 12 puan toplayarak aynı puandaki Suudi Arabistan’ı averajla geçip Güney Kore ile birlikte adını finallere yazdırmayı başardı. ‘Ölüm grubu’ olarak tanımlanan G Grubu’nda Brezilya, Portekiz ve Fildişi Sahilleri ile karşılaşacak olan Kuzey Kore’nin gruptan çıkmasına imkânsız gözüyle bakılıyor. Ancak Kuzey Kore, saha sonuçları ne olursa olsun, kupada adından söz ettirmeyi yine başaracak. Çünkü Kuzey Kore lideri Kim Jong II, millî takıma yenilgiyi yasakladı.
    </p>
    <p class="MsoNormal">
     Dünya Kupası’nda uğranılacak muhtemel mağlubiyetlerin faturasının futbolculara ödetileceğine kesin gözüyle bakılıyor. Bu fatura, eski Irak lideri Saddam Hüseyin’in oğlu Uday’ın yaptığı gibi falaka da olabilir, Kuzey Kore usulü bir ceza da...
    </p>
    <p class="MsoNormal">
     Komünist liderin yasağı sadece millî takıma değil. Ülkeleri 44 yıl aradan sonra Dünya Kupası’nda mücadele edecek çok sayıda Kuzey Koreli bu büyük organizasyona şahitlik eder diye düşünüyorsanız, yanılıyorsunuz. Zira Kim Jong İl, Kuzey Kore vatandaşlarına da Dünya Kupası finallerini yerinde izleme yasağı getirdi. Zaten ülkeden çıkmanın imkânsız olduğu bir rejimde Kuzey Korelilerin futbol şölenine tanıklık etmesi ihtimal ötesi bir şey. Kuzey Kore Millî Takımı’na tek destek, şeref tribününde oturacak birkaç diplomattan gelecek.
    </p>
    <p class="MsoNormal">
     Yasaklar bunlarla sınırlı değil. 2010 Dünya Kupası, televizyondan canlı yayınlanmayacak. Daha doğrusu banttan bile yayınlanmayacak. Sadece Kuzey Kore’nin galip geldiği maçlar banttan verilecek. Kuzey Koreli futbolseverler, millî takımlarının berabere kaldığı veya yenildiği maçları izleyemeyecek. Galip gelinen maçların ise tamamı banttan yayınlanmayacak. ‘Altın makas’ devreye girecek ve sansür uygulanacak. Kameraların tribünleri ve saha kenarındaki reklam panolarını gösterdiği anlar kesilecek.
    </p>
    <p class="MsoNormal">
     Kuzey Koreliler, yenilen gollerin yanı sıra, defans oyuncularının yediği çalımları veya verilen hatalı pasları da göremeyecek. 90 dakikalık maçın büyük bölümü sansüre uğradıktan sonra televizyondan yayınlanmış olacak. Hani olmaz ya, farz edelim ‘balık kavağa çıktı’ ve Kuzey Kore, Dünya Kupası’nı kazandı. Kural yine geçerli olacak ve sansür uygulanacak. Ayrıca Kuzey Koreliler, hangi ülkeye yenildiklerini, hangi ülkeyle berabere kaldıklarını öğrenemeden kupayı kazandıklarına sevinecek. Tabii farz edelim dediğimizi unutmamak lazım.
    </p>
    <p class="MsoNormal">
     Kuzey Kore Millî Takımı’nın iskeletini yerel ligde oynayan oyuncular oluşturuyor. Forvet oyuncusu Hong Yong Jo, Rusya’nın FK Rostov takımında yedek kulübesinin müdavimi olurken; Kawasaki Frontale takımında top koşturan Japonya doğumlu Jong Tae Se için “Asya’nın Rooney’i” deniliyor. Jong Tae Se, gol yollarında Kuzey Kore’nin tek umudu. Serbest vuruşlarda usta olan Tae Se, tıpkı Rooney gibi rakibine sert giriyor, tekme atıyor ve hakemle problem yaşıyor.
     <span>
     </span>
     Yenilginin yasak olduğu Kuzey Kore Millî Takımı, 4-5-1 düzeniyle defansif ağırlıklı bir oyun anlayışını benimsiyor. Takımın gücünün ‘kontratak ve disiplinde’ yattığını ifade eden teknik patron Jong- Hun Kim, 1966’daki başarıyı tekrarlayacaklarına inanıyor. Kuzey Kore için gol atmaktan ziyade gol yememek önemli. ‘Gol yemeden de puan almak mümkün’ prensibiyle hareket ediyorlar.
    </p>
    <p class="MsoNormal">
     Kuzey Kore’nin kapalı yapısı, özellikle yerel ligde top koşturan oyuncular hakkında bilgi sahibi olmamıza engel oluyor. Güney Kore’nin Manchester United’da top koşturan yıldızı Ji-Sung Park’ın açıklamaları, takım hakkında az da olsa bilgi sahibi olmamızı sağlıyor. Kuzey Koreli futbolcular, kondisyon olarak dünyanın en iyileri arasında bulunuyor. Tam bir asker gibi yetiştiriliyorlar. Millî oyuncuların kamp dönemi tam 1 yıl devam ediyor. Park, “Dünya Kupası’nda hiçbir ülkede görmeyeceğimiz bir kondisyonu Kuzey Korelilerde görürsek şaşırmayın. Çünkü oyuncuların kamp dönemi tam 1 yıl sürüyor ve oyuncudan çok asker gibi hazırlanıyorlar.” diyor.
    </p>
    <p class="MsoNormal">
     Zaten teknik patron Kim de oyuncularının tekniğinden ziyade kondisyonuna ve disiplinine güveniyor. Takım oyunuyla, daha doğru ifadeyle, takım savunmasıyla Brezilyalı Kaka, Portekizli Ronaldo ve Fildişi Sahilleri’nden Drogba’yı durdurmayı hedefliyorlar. Alacakları sonuç ne olursa olsun, Kuzey Kore, 2010 Dünya Kupası’na damgasını vuracak. Özellikle saha dışı gelişmeleriyle...
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Sirac ABDULLAYEV, 17 June 2010, 00:00
> İyi ki, bu kadar yasağın olduğu bir ülkede yaşamıyoruz!!!

Kaynak: [www.aksiyon.com.tr](http://www.aksiyon.com.tr/aksiyon/haber-26977-maglup-olmasi-yasak-ulke.html), [web.archive.org (arşiv bağlantısı)](http://web.archive.org/web/20140108122435/http://www.aksiyon.com.tr/aksiyon/haber-26977-maglup-olmasi-yasak-ulke.html)
