# NATO genel sekreter!

*Hasan Cücük 2009.04.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Karikatür krizinde inançlara saygısızlığı ‘ifade özgürlüğü’ ile savunmakta ısrar eden ve İslam dünyasının tepkisini çeken Rasmussen, şimdi dünya barışını sağlamak için NATO genel sekreteri oldu. Rasmussen’i zor bir dönem bekliyor.
  </font>
 </div>
 <div id="newsText">
  <font class="detail-text">
   Anders Fogh Rasmussen, artık eski Danimarka başbakanı, yeni NATO genel sekreteri olarak uluslararası arenada beş yıl süreyle adından söz ettirecek. NATO tarihinde ilk kez bir başbakan, görevini bırakıp genel sekreterliğe talip olurken; yine ilk kez bir Danimarkalı, bu prestijli makamı dolduracak. Danimarka gibi küçük bir ülkenin başbakanı olan Rasmussen, adını daha çok Aralık 2002 AB Zirvesi ve Eylül 2005’te patlak veren karikatür kriziyle duyurmuştu.
   <br>
    <br>
     Çiftçi bir ailenin çocuğu olarak 26 Şubat 1953’te doğan Rasmussen, politikaya 17 yaşında ilgi duymaya başladı. 68 Kuşağı’nın estirdiği sosyalist dalgadan rahatsız olan Rasmussen, 1970’te Liberal Parti’nin gençlik kollarını kurarak ilk genel başkanı oldu. Genç yaşta giriştiği bu politik eylem parti yönetiminin dikkatini çekti. 19 yaşında milletvekilliği teklifi alan Rasmussen’in önündeki tek engel yaşıydı. O tarihte seçme ve seçilme yaşı 20 olduğu için milletvekili adayı gösterilemedi. 1972-1978 arasında Arhus Üniversitesi’nde ekonomi okudu. Rasmussen’in politikadaki dönüm noktası, üniversiteden mezun olduğu 1978 yılıdır. Önce Anne-Mette ile hayatını birleştiren Rasmussen, 1 Haziran 1978’de Aksel Pedersen’in belediye başkanlığını milletvekilliğine tercih etmesiyle, yedek vekillikten asilliğe terfi etti. Böylece, 25 yaşında meclisin en genç milletvekili olan Rasmussen için hızlı politik yaşamının startı verilmiş oldu.
     <br>
      <br>
       1985’te Liberal Parti’nin genel başkan yardımcılığına seçilen Rasmussen, 10 Eylül 1987’de vergi bakanı olurken, ilk kez kırmızı plaka ile tanıştı. 1990’da bakanlık sayısını ikiye çıkaran Rasmussen, ekonomi bakanlığını da üstlendi. Beş yıl vergi bakanlığı yaparak bakanlık tarihinin en uzun süreli ismi oldu. 1992’de hazırlanan bir raporun kamuoyuna sızdırılmasıyla bakanlıktan istifa etti. Liberal-Muhafazakâr koalisyon hükûmetinin 1993’te iktidarı kaybetmesiyle, 1993-98 arasında Liberallerin politik sözcülüğünü yaptı. Parti başkanı Uffe Ellemann Jensen’in 11 Mart 1998’de görevinden ayrılmasıyla da 18 Nisan’da parti başkanlığına seçildi.
       <br>
        <br>
         20 Kasım 2001’de yapılan seçimlere ‘şimdi değişim zamanı’ sloganıyla giren Rasmussen başkanlığındaki Liberaller, tarihî bir seçim başarısı göstererek 8 yıl sonra yeniden hükûmeti kurma görevini aldı. Liberaller ile Muhafazakârların kurduğu azınlık koalisyon hükûmetinin başbakanı olan Anders Fogh Rasmussen, Şubat 2005 ve Kasım 2007’de yapılan seçimlerden zaferle çıkarak üst üste 3 seçim kazanan tek lider olarak Danimarka tarihine geçti.
         <br/>
         <br/>
         Anders Fogh Rasmussen’in yıldızı, 1 Temmuz 2002’de Danimarka’nın AB dönem başkanlığını üstlenmesiyle parladı. Avrupa Birliği, tam 10 ülkeyle müzakereleri yürütmekteydi. ‘One Europe-Bir Avrupa’ sloganıyla dönem başkanlığını devralan Danimarka’nın hedefi, müzakereleri nihayetlendirip tam üyelik vizesinin aralıkta Kopenhag’da yapılacak zirvede karara bağlanmasıydı. Özellikle Polonya ile yapılan müzakereler çok çetin geçti. Tarım yardımları konusunda Polonya bastırınca, işler çoğu zaman durma noktasına geldi. AB başkentleri arasında mekik dokuyan Rasmussen, diplomasinin tüm inceliklerini kullanarak iyi bir müzakerecilik örneği sergiledi. Aralık 2002 AB Zirvesi, Rasmussen’in liderliğinin tescili oldu. Polonya’nın son dakika krizleri ikili görüşmelerle çözüldü.
         <br/>
         <br/>
         Başbakan Abdullah Gül ve AK Parti Genel Başkanı Recep Tayyip Erdoğan’ın temsil ettiği Türkiye’nin bu zirveden beklentisi ise müzakereler için bir tarihin verilmesiydi. Ancak görüşmelerde beklenen olumlu gelişme olmuyordu. Zirveden aylar sonra ortaya çıkan ‘Sahnenin Ardındaki Fogh’ belgeselinde Rasmussen, Türkiye ile yaşanan krizi anlatırken “Almanya, Fransa gibi ülkeler dışarıda Türkiye’ye karşı olumlu mesaj verirken, içeride karşıt bir tavır sergiliyorlar. Almanya dışişleri bakanı açıkça ‘Bunları oyalayalım’ diyor bana. Sorunu çözmek bana düşüyor.” diyecekti. Kopenhag’da istediğini alamayan Gül-Erdoğan ikilisi uçağa hazır ol talimatı verince Rasmussen, Dışişleri Bakanı Möller’i ‘elçi’ göndererek kararlarından döndürdü. Türkiye ile ilgili karar 2004’te yayınlanacak İlerleme Raporu’na bırakılırken, zirve sonunda birliğin 10 yeni üye ile genişlemesine onay verildi.
         <br/>
         <br/>
         2. Dünya Savaşı sonrası doğu-batı diye ikiye ayrılan Avrupa’yı yeniden birleştiren lider olarak tarihe geçen Rasmussen, ‘küçük ülkenin büyük lideri’ olarak sahnedeki yerini aldı. Sosyal demokratların yıllarca uyguladığı ‘sosyal devlet’ anlayışı yerine ‘serbest pazar’ ekonomisini getirerek devletin işsiz ve fakirlere yaptığı yardımları kesen Rasmussen, Danimarka’nın barışçı dış politikasını da değiştirdi. Amerika’nın Irak’ta en yakın müttefiki oldu. Bush ile âdeta ‘kanki’ idi. Saddam Hüseyin’in kitle imha silahlarına sahip olduğunun, istihbarat örgütü PET’in hazırladığı raporla ispatlandığını iddia etti. Basra bölgesine asker gönderen Rasmussen’in bu yalanı, PET’in raporlarının basına sızdırılmasıyla ortaya çıktı. Mart 2003’te Irak savaşını protesto için meclise gelen iki genç, Rasmussen ve Möller’e kırmızı boya ile saldırdı. Yıllar sonra bu olay için “İçimden o an saldırganları dövmek geçti; ancak görevim buna engel oldu.” diyen Rasmussen’in bir başka itirafı ise Irak savaşıyla ilgili. “Yeterli hazırlık yapmadan saldırdık.” diyen Rasmussen, Danimarka’nın neden Irak’ta olduğunu izah etmekte zorluk çekti. Bush’un yakın ilgisine mazhar olarak iki kez ABD’ye giden Rasmussen, yakın müttefikini bir kez Kopenhag’da ağırladı.
         <br/>
         <br/>
         Türkiye ile Rasmussen’in arası, Roj TV’nin Kopenhag’dan yayına başlamasıyla açıldı. İngiltere, Belçika ve Fransa’da yayın izni iptal edilen bölücü yayın organı, Danimarka’dan izin alarak yayına başladı. Türkiye’nin ‘kapatın’ başvurusuna kaçamak cevaplar verildi. 2005 yılında başlatılan soruşturma bir türlü bitirilemediğinden dava açılmadı. Polis ve savcıların yıllar süren incelemesi her defasında ‘yeni araştırmalar’ için devam edip gitti. Türkiye’nin baskısına ‘Danimarka yasalarına ters yayın yapmayan televizyon kapatılmaz’ cevabı verilirken, ısrarla terörle mücadelede Türkiye’nin yanında olunduğu vurgulandı. PKK, terör örgütü olarak kabul edilirken; yan kuruluşlarına ise kesinlikle dokunulmadı.
         <br/>
         <br/>
         İlişkilerin kopma noktası, 30 Eylül 2005’te Jyllands Posten gazetesinin yayınladığı Peygamber Efendimiz’e hakaret içeren karikatürlerdi. Efendimizi terörist gibi gösteren karikatürler, İslam dünyasını ayağa kaldırdı. Gözler Başbakan Anders Fogh Rasmussen’e çevrildi. Ülkede yaşayan 150 bin Müslüman, başbakandan içlerini rahatlatacak bir açıklama bekliyordu. Rasmussen ise karikatürleri ‘ifade özgürlüğü’ sınırları içinde görüp Avrupa’nın temel değerinin bu özgürlük üzerinde yükseldiğini ifade etti. Ortam giderek gerginleşiyordu. Kriz artık global boyutlara ulaşmıştı. Aralarında Türkiye’nin de bulunduğu 11 Müslüman ülkenin büyükelçilerinin görüşme talebini geri çeviren Rasmussen, yargıyı adres gösterip tüm diyalog kapılarını kapattı.
         <br/>
         <br/>
         Kasım 2005’te Başbakan Erdoğan’ın Kopenhag ziyareti öncesi karşılıklı atışmalar oldu. Erdoğan’ın ‘Kutsalım ifade özgürlüğünden önce gelir’ sözüne, ‘Ona ifade özgürlüğü dersi vereceğim’ cevabını verdi. Bu ortamda başlayan ziyarette gerginlik, NATO toplantısı için Kopenhag’da bulunan Roj TV muhabirinin Erdoğan-Rasmussen ortak basın toplantısına katılacak olmasıyla doruk noktasına ulaştı. Muhabirin salondan çıkartılmasını isteyen Erdoğan, olumsuz cevap alınca, basın toplantısına katılmadan Türkiye’ye dönme kararı aldı. Rasmussen’in tüm ikna çabaları yetersiz kaldı. Konuğu olmadan basın toplantısını tek başına yapan Rasmussen, tarihî hezimetlerinden birini yaşadı.
         <br/>
         <br/>
         Şubat 2006’dan itibaren Danimarka’ya olan öfke seli giderek arttı. Büyükelçilikler basıldı, Danimarka ürünleri boykot edildi, bayrakları yakıldı. Ekonomik boykot, ifade özgürlüğünün yılmaz savunucularına geri adım attırdı. Önce Jyllands Posten gazetesi amaçlarının Müslümanları incitmek olmadığını açıkladı, iş dünyasından gelen baskı üzerine. Ardından Rasmussen El-Arabiya televizyonuna konuşarak amaçlarının İslam’a saldırmak olmadığını söyledi. Daha önce kabul etmediği 11 Müslüman ülkenin büyükelçilerinin de içinde olduğu 56 elçiyi toplayarak ülkesinin görüşünü aktardı. Dışişleri Bakanı Per Stig Möller’in gayretleriyle tepkiler biraz durulurken, Rasmussen bildiğini okumaya devam etti. Hakaret karikatürlerinin yayınlanmasının birinci yılında çıkan ‘Muhammed krizi’ adlı kitapta ilk kez diplomatik sınırları aşıp şahsi görüşünü dile getirdi. Rasmussen krizle ilgili kitabın yazarı gazeteci Per Bech Thomsen’e yaptığı özel açıklamada “Aralarında benim de bulunduğum birçok Danimarkalı için karikatürler incitici değildi. Bütün dinlerin inançlıları şunu iyi bilmelidir ki kendileri gibi inanmayanlar onların yaşam şartlarına uymak zorunda değildir.” dedi. Rasmussen, Ritzau Haber Ajansı’na yaptığı açıklamada ise ifade özgürlüğünün pazarlık konusu olmadığının altını çizerek “İslam Konferansı Teşkilatı veya BM, inançlara saygıyı ifade özgürlüğünün üstüne çıkartamaz. Taviz verdiğimiz birçok değer için mücadele etmemiz lazım. İfade özgürlüğü vazgeçilecek bir değer değildir. En son örneğini Berlin’de bir operada gördüğümüz birçok güç, ifade özgürlüğüne sınır getirmek istiyor ve benim ifade özgürlüğünü savunma konumumda haklılığımı ortaya koyuyor.” dedi. Bu tavrı, başta BM ve Avrupa Komisyonu temsilcileri olmak üzere birçok kesimin tepkisini çekti.
         <br/>
         <br/>
         2007’nin yeni yıl konuşmasında 2006’nın Danimarka’ya yönelik dramatik boykot ve saldırılara sahne olduğunu vurgulayan Başbakan Rasmussen, “Bayrağımızın yakılması, elçiliklerimize saldırılar ve ülkemize yönelik tehditler, bizde derin izler bıraktı. Bu beklemediğimiz bir durumdu. Birçoğumuz 12 karikatürün bu tür bir öfkeye sebebiyet vermesini anlamada zorluk çektik. Danimarka için zor haftalar geçirdik. Ancak pozisyonumuzu koruyup birlik içinde zor durumdan başarıyla çıktık.” dedi.
         <br/>
         <br/>
         “İfade özgürlüğünün bekçiliğini yaptık. En önemli değerimizi baskı altında savunmasını bildik. İnsanlar düşüncelerini yazı, konuşma ve karikatürlerle ifade etme hakkına sahiptir. Avrupa’nın gelişmesini sağlayan, ifade özgürlüğüdür. Sadece totaliter rejimler bu özgürlüğü sınırlandırmaya çalışmaktadır.” sözleri de yine Rasmussen’e aitti.
         <br/>
         <br/>
         Avrupa’yı birleştiren lider konumundan krizi yönetemeyen lider konumuna düşen Rasmussen, 2004 yılından itibaren uluslararası bir görev için kulis yapıyordu. Prodi sonrası Avrupa Komisyonu Başkanlığı için adı geçen Rasmussen, bu isteğine ulaşamayınca hedefine NATO Genel Sekreterliği’ni koydu. 2008 yılını âdeta yurtdışında geçirdi. Yaptığı kulis faaliyetleri Nisan 2008’de basına yansıyınca, ısrarla görevine devam edeceğini söyleyip haberleri yalanladı. 2009 yılının ilk aylarını yine yurtdışında geçiren Rasmussen, genel sekreterlik yolunda Almanya, Fransa ve İngiltere gibi NATO’nun ağır toplarının desteğini aldı. ‘Kanki’si Bush’un gitmesiyle biraz olsun gözünden düştüğü ABD’den de destek almayı başardı. Tek engel olarak karşısına çıkan Türkiye’nin olurunu da tavizler vererek aldı ve NATO Genel Sekreterliği’ne seçilmeyi başardı.
         <br/>
         <br/>
         Liberal Parti’nin en uzun süre başbakanlık yapan ismi olan Rasmussen, 7,5 yıllık görevi sırasında ekonomik olarak Danimarka’nın güçlenmesini sağladı. Ancak bu zenginlik, halka adaletli bir şekilde yansımadı. Zengin-fakir uçurumu daha da açıldı. Yine Avrupa’nın en sert yabancılar yasası, Rasmussen hükûmeti döneminde hayata geçti. Yasa ile Danimarka’nın kapıları göçmenlere âdeta kapatıldı.
         <br/>
         <br/>
         3 seçim üst üste kazanarak tarihe geçen Rasmussen’in oyları, 2008’den itibaren düşmeye başladı. Yapılacak bir seçimde koltuğu kesin kaybedecek olan Rasmussen’i hezimetten NATO Genel Sekreterliği kurtardı. İstanbul’da İslam dünyasına işbirliği ve diyalog mesajları veren Rasmussen’in geçmişteki tavırları, ‘Bunu nasıl gerçekleştirecek?’ sorusunu akıllara getiriyor ister istemez. Türkiye’nin hırpalamasıyla göreve yıpranmış bir şekilde başlayan Rasmussen’i zor bir dönem bekliyor.o
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-21316-nato-genel-sekreter.html), [web.archive.org (arşiv bağlantısı)](http://web.archive.org/web/20140420050525/http://www.aksiyon.com.tr/aksiyon/haber-21316-nato-genel-sekreter.html)
