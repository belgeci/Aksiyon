# La Masia, Messi’leri gururla sunar

*Hasan Cücük 2011.01.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   FIFA’nın geçtiğimiz pazartesi Zürih’te düzenlediği Altın Top ödülüne üç aday vardı: Messi, Xavi, İniesta... Üçünün ortak özelliği, Barcelona’nın altyapı okulu La Masia’dan yetişmeleriydi. Altın Top, bu üçlüden Messi’nin oldu.
   <span>
   </span>
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     2008-09 sezonunda Barcelona’nın yaptığı transferlerden biri, özellikle dikkat çekiyordu. Bu isim Manchester United’dan alınan Gerard Pique’ydi. 5 milyon avro bedelle kadroya katılan Pique’nin 4 yıllık Manchester United macerası oldukça silikti. Hatta silikten de öteydi. Pique, 4 yılın bir sezonunu Real Zaragoza’da kiralık geçirmiş, geri kalan sürede İngiliz ekibinde sadece 22 kez forma şansı bulmuştu. Pique’nin mazisini bilmeyenler için bu transfer, anlamsızın da ötesindeydi. Ama Pique’yi alan isim teknik direktör Josef Guardiola olduğu için ‘anlamsız’ demeden önce biraz düşünmek gerekiyordu.
    </p>
    <p class="MsoNormal">
     Zlatan İbrahimoviç, Malmö’de başlayan kariyerini Ajax, Juventus ve İnter gibi devlerde başarıyla devam ettirmişti. 2009-10 sezonunda Barcelona, İnter’den İbrahimoviç’i kadrosuna katarken 69,5 milyon avro ödemiş ve Samuel Eto’o’yu da bu kulübe bedelsiz vermişti. İbrahimoviç bir yıldızdı. Hatta sıra dışı bir yıldızdı. Saha içi başarısı kadar saha dışında da taraftarın sevgilisiydi. Ama bütün bu artı değerlere rağmen İbrahimoviç’in Barça günleri sadece bir yıl sürdü. Sezon sonunda Milan’a kiralandı. Milan’a, isterse 20 milyon avro bonservisle İbrahimoviç’i alma önceliği tanındı.
    </p>
    <p class="MsoNormal">
     Görünürde bu işte bir terslik vardı. Sadece İbrahimoviç değildi Barça’da dikiş tutturamayan. Shaktar Donetsk’ten 25 milyon avroya transfer edilen Dmytro Chygrynskiy, Brasil’den 14 milyon avroya alınan Keirrison, Arsenal’den 15 milyon avroya alınan Aleksandr Hleb ve Villarreal’den 16,5 milyon avroya alınan Martin Caceres tutmazken ve hatta Arsenal’den büyük umutlarla transfer edilen Thierry Henry eski performansını mumla aratırken; Manchester United’da forma şansı bulamayan Pique, takımın değişmezi oluyor ve FIFA’nın 2010’un en iyi 11’inde kendine yer buluyordu. Pique’nin başarısının altında yatan sebep, Barcelona’nın altyapısı La Masia’dan yetişmiş olmasıydı.
    </p>
    <p class="MsoNormal">
     Barcelona’nın başarısının temel kaynağı La Masia, geçen pazartesi FIFA tarafından İsviçre’nin Zürih kentinde düzenlenen Altın Top ödülleriyle bir kez daha tüm dünyanın gündemine girdi. Altın Top için aday gösterilen üç futbolcu vardı: Messi, İniesta ve Xavi. Üçünün ortak özelliği, sadece Barcelona forması giymeleri değil, aynı zamanda Barcelona’nın altyapısından yetişmeleriydi. Dünya devlerini geride bırakan Barcelona’yı rakiplerinden farklı kılan da altyapısına verdiği önemdi. Takımın iskeleti, altyapıdan gelen, yıllarca beraber oynamanın verdiği alışkanlıkla birbirlerini âdeta ezbere tanıyan oyunculardan oluşuyordu. Doğal olarak da başarı kendiliğinden geliyordu. Peki, La Masia neydi, nasıl bir sistemi vardı? Kimler La Masia’dan A takıma yükselmişti?
    </p>
    <p class="MsoNormal">
     Nou Camp Stadı’nın yanında bulunan La Masia, 1702’de bir çiftlik evi olarak inşa edildi. Bina, 1954’te Barcelona Kulübü tarafından satın alındı. Bir süre kulübün idari binası olarak hizmet verdi. Mekân sıkıntısından dolayı kulüp başka bir binaya taşınınca, La Masia, futbolcu ve teknik adam olarak Barcelona’ya yıllarını veren Hollandalı Johan Cruyff’un önerisiyle futbol akademisine dönüştürüldü. ‘Sarı Fırtına’ Cruyff, Ajax’ı örnek almıştı. Hollanda takımının en belirgin özelliği, altyapısıydı. Dünyanın her tarafına gönderdiği yetenek avcılarının keşfettiği ‘çocuk yıldızlar’, Ajax’ın akademisinde yetişerek yeşil sahalara birer yıldız olarak dönüyordu. Cruyff, mentalitesine uygun isimlerin La Masia’dan yetişmesini istiyordu. Topa sahip olma ve hızlı paslaşma üzerine kurulu Cruyff felsefesine İspanyolların ünlü ‘tek pas’ı eklenince ortaya seyir zevki yüksek bir oyun çıkıyordu.
    </p>
    <p class="MsoNormal">
     Yetenekli çocuklar La Masia’ya 6 yaşından itibaren adım atıyor. Öyle ‘futbolcu olmak istiyorum’ diyen herkese ‘buyur gel’ denmiyor. Gelecek vadeden çocuklar en az 5 yetenek avcısı tarafından izleniyor, verilen rapor doğrultusunda La Masia’ya kabul ediliyor. Yıllık maliyeti 5 milyon avro olan La Masia’da ‘çocuk yıldızlar’ futbolun yanında eğitimlerine devam ediyor. Barcelona dışından gelenler ‘yatılı’ olarak kalıyor. Barcelona’nın Katalanya ve İspanya’da 15’er, ülke dışında 10 yetenek avcısı bulunuyor. Her oyuncu elbette Barcelona’da oynama şansı bulmuyor. Bunun çözümü ise şehirdeki 15 kulüple varılan anlaşma ile bulunmuş. Bu kulüplere her türlü maddi desteği veren Barcelona, futbolcu olmak için La Masia’nın yolunu tutanların hayallerine darbe vurmamış oluyor.
    </p>
    <p class="MsoNormal">
     La Masia’nın 2001’den beri müdürlüğünü yapan Carles Folguera; genç oyuncular, teknik adamlar, öğretmenler ve aileler arasındaki ilişkiden sorumlu. Folguera, “Onlarla tartışılmaz değerler hakkında konuşuyoruz. Saygıyı, takım çalışmasını, alçak gönüllülüğü, fedakârlığı, kendini tamamen yaptığı işe vermeyi ve bağlılığı öğreterek onların daha iyi oyuncu ve insan olmalarını istiyoruz.” diyerek La Masia’nın başarısının sırlarını özetliyor.
    </p>
    <p class="MsoNormal">
     La Masia’dan yetişerek A takıma yükselen ilk isim Guillermo Amor oldu. Geçen yıl kulübün spor ve genç takım direktörlüğüne getirilen Amor, 1988’de A takıma yükselerek 311 La Liga maçında Barça formasını başarıyla giydi. Amor’u sırasıyla kaleci Carles Busquets, Josep Guardiola, Alberto Ferrer izledi. Bu isimler 1990’lı yıllarda Cruyff ile fırtına gibi esen ‘Rüya Takım’ın değişmezleri oldu. 1998’de Xavi, 1999’da Carles Puyol, 2002’de İniesta ve kaleci Victor Valdes, La Masia’dan A takıma yükselirken; elden kaçan büyük balık ise Cesc Fabresgas oluyordu. Henüz 10 yaşındayken La Masia’da kendini bulan Fabregas, 13 yaşında genç takımın değişmez ismi oldu. Fabregas’ı göz hapsine alan sadece Barcelona değildi. Arsenal’in Fransız teknik adamı Arsene Wenger de Fabregas’ı dikkatle izliyordu. Barcelona ise tarihî hatasını yaparak Fabregas’ı A takıma almayınca genç yıldız soluğu Arsenal’de alıyordu. Henüz 16 yaşında Premier Lig’de forma giymeye başlayan Fabregas, 23 yaşında olmasına rağmen takımın iki yıldır kaptanlığını yapıyor. Barcelona ise hatasını telafi etmek için son iki yıldır sürekli Arsenal’in kapısını çalıyor. Gerard Pique’yi kadrosuna katarak hatasını telafi eden Barcelona, Fabregas için 40 milyon avroyu gözden çıkarmasına rağmen amacına henüz ulaşamadı.
    </p>
    <p class="MsoNormal">
     Fabregas ve Pique’yi elinden kaçıran Barcelona, Arjantinli Messi ile teselli bulurken; La Masia’nın Messi sonrası düştüğü dağınıklığı toparlayan isim Josep Guardiola oldu. 2007’de Barcelona’nın B takımını çalıştırmaya başlayan Guardiola, hem B takımına çekidüzen verdi hem de La Masia’ya... Genç oyunculara B takımında yer açmak için, 21-26 yaş arasındakilerin B takımında en fazla 2 yıl oynadıktan sonra gelecek vadetmiyorsa satılması kararını aldı. Bu karar gençlerin önünü açtı. La Masia, yeniden yıldız yetiştirme günlerine döndü. 2007’de Pedro Rodriguez ve Bojan Krkiç, 2008’de de Sergio Busquets, La Masia sıralarından A takıma yükselen isimler oldu.
    </p>
    <p class="MsoNormal">
     La Masia’dan yükselen yıldızlar ‘altın yıllarını’ Josep Guardiola’nın 2008’de teknik patronluğa getirilmesiyle yaşamaya başladı. Guardiola’nın teknik adamlık geçmişi sadece 1 yıldı ama La Masia kültürüyle yetiştiği için takımın ruhunu biliyordu. Guardiola’nın ilk yılında Barcelona, ulusal ve uluslararası düzeyde kazanılması gereken tam 6 kupayı müzesine götürdü. 2009 Şampiyonlar Ligi finalinde Barcelona, Manchester United’i âdeta sahadan silip 2-0’lık skorla kupayı havaya kaldırırken; ilk 11’de La Masia’dan yetişen tam 7 oyuncu bulunuyordu. La Masia’nın ‘yetenekli talebeleri’ sadece Barcelona’yı zafere taşımıyordu. 2010’da, tarihinde ilk kez Dünya Kupası’nı kazanan İspanya’nın başarısının altında yine La Masia’nın imzası vardı. İspanya’nın kadrosunda 8 Barcelonalı oyuncu Güney Afrika’da ter dökerken; bu isimlerden 7’si (Victor Valdez, Gerard Pique, Carles Puyol, Andres İniesta, Xavi Hernandez, Sergio Busquets ve Pedro Rodriguez) La Masia patentliydi.
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### habib yuksel, 20 January 2011, 11:16
> Tüm dünyada büyük kitleleri peşinden sürükleyen futbolda alt yapının önemi çok fazla alt yapıya önem veren ülkeler ve alt yapıya önem veren kulüpler Dünya futbolunda söz sahibi oluyorlar  bu konuda da son yıllarda bunun en büyük bariz örneği tabiiki Barcelona ve ispanya futbolu tek başına ispanya fu...

Kaynak: [www.aksiyon.com.tr](http://www.aksiyon.com.tr:80/aksiyon/haber-28447-la-masia-messileri-gururla-sunar.html), [web.archive.org (arşiv bağlantısı)](http://web.archive.org/web/20131107030447/http://www.aksiyon.com.tr:80/aksiyon/haber-28447-la-masia-messileri-gururla-sunar.html)
