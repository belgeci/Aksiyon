# Brezilya’yı bırak Belçika’ya bak

*Hasan Cücük 2013.04.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   2002 dünya ve 2008 Avrupa üçüncüsü Türk Millî Takımı, Brezilya’daki 2014 Dünya Kupası’na gitme şansını neredeyse tüketirken yeni bir jenerasyon yakalayan Belçika yolu çoktan yarıladı.
  </font>
 </div>
 <div id="newsText">
  <font class="detail-text">
   <p>
    Belçika’nın bir zamanlar futbolda söz sahibi bir ülke olduğunu söylesek, yeni nesil ‘Hadi canım sen de!’ diyecektir. Bu tepkiyi verenler hiç de haksız değil. Belçika’nın Avrupa’da üst düzey futbol ülkesi olduğunu ispat etmek için 1980’lere gitmek gerekiyor. Jan Ceulemans, Enzo Scifo, Franky Vercauteren, Eric Gerets gibi yıldızlarla Belçika Millî Takımı o döneme damgasını vurmuştu. Belçika, 1986 Dünya Kupası’nda 4. olurken; kulüp düzeyinde de Anderlecht, Avrupa’nın korkulan takımlarından biriydi. Ama bütün bu başarıların üzerinden uzun yıllar geçti.
    <p>
     Türkiye’nin 2014 Dünya Kupası finallerini büyük ölçüde kaçırdığı şu günlerde Belçika, tıpkı bizim 1990’ların başında temelini attığımız, 2000’li yılların başında da meyvesini yediğimiz bir kadroya sahip. Aradaki en büyük fark, bizim oyuncularımız ülke içinde top koştururken, Belçika’nın genç yetenekleri Avrupa’nın önde gelen kulüplerinde oynuyor. Belçika’nın bugünkü müthiş kadrosunu tanıtmadan önce ‘Neden uzun yıllar başarısız oldular?’ sorusunun cevabını vermek gerekiyor.
     <p>
      Belçika her ne kadar kâğıt üzerinde ‘tek ülke’ gibi gözükse de iki farklı kültür ve dili bünyesinde barındırıyor. Kuzeyde Hollanda sınırında Flaman, güneyde Fransa sınırında Valon bölgesi bulunuyor. Valonlar Fransızca, Flamanlar Felemenkçe (Hollandaca) konuşuyor. Öyle ki iki farklı etnik yapıdan dolayı Haziran 2010’daki genel seçimlerden sonra yeni hükümet ancak 540 günde kurulabilmişti. Bu etnik yapı kulüplere de yansıyor. Flamanların takımı olarak Club Brugge ve Anderlecht ön plana çıkarken, Valonları Standard Liege temsil ediyor. Belçika Ligi’nin üst düzey 3 takımı arasındaki bu ayrım, millî takıma da yansıdı uzun süre. Etnik kamplaşma sonunda millî takım uzun süre başarılı olamadı. Son yıllarda yetişen genç yeteneklerin daha 20’li yaşlara varmadan yurtdışına çıkması millî başarının taşlarını döşedi.
      <p>
       FIFA dünya sıralamasında 48. sıraya kadar düşen Belçika, son dönemdeki başarılı sonuçlardan sonra 20. sıraya yükseldi. 2014 Dünya Kupası yolunda Hırvatistan, Sırbistan, Makedonya, Galler ve İskoçya ile aynı grupta yer alan Belçika, 6 maçta 16 puan toplayıp averajla Hırvatistan’ı geride bıraktı. Eski millî oyuncu Marc Wilmots’un çalıştırdığı takım için biçilen değer ise 337 milyon avro.  Belçika, Avrupa’da İspanya, Almanya, İtalya, Fransa ve İngiltere’den sonra en değerli oyunculara sahip. Belçikalı yıldızların değerini daha iyi anlamak için Brezilya’nın 364, Fransa’nın 358, İngiltere’nin 343 ve İtalya’nın 350 milyon avroluk toplam değeri olan millî oyunculara sahip olduğunu belirtmekte fayda var. Bizimkilerin değeri ise 157 milyon avro.
       <p>
        Belçika’nın kalesini, Arda’nın Athletico Madrid’den arkadaşı 20 yaşındaki Thibaut Courtois (20) koruyor. Defansta kaptan Vincent Kompany (M. City), Avrupa’nın en iyi stoperleri arasında gösteriliyor. Jan Vertonghen (Tottenham), Thomas Vermaelen (Arsenal), Toby Alderweireld (Ajax) ve kaptan Kompany, defansın güvenliğini sağlıyor. Orta saha tam bir yıldızlar topluluğu. Axel Witsel (Zenit), Moussa Dembele (Tottenham),  Kevin de Bruyne (Werder Bremen), Marouane Fellaini (Everton), Steven Defour (Porto), Eden Hazard (Chelsea) gibi Avrupa’nın en iyileri Belçika’nın başarısı için ter döküyor. Forvette ise Kevin Mirallas (Everton), Christian Benteke (Aston Villa) ve Romelu Lukaku (West Bromwich Albion) rakiplerin korkulu rüyası olmaya devam ediyor. Öyle görünüyor ki bu jenerasyonun meyvelerini toplamaya başlayan Belçika, Dünya Kupası ve Avrupa Şampiyonası’nı tribünden seyretmeyi geride bırakacak.
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-35208-brezilyayi-birak-belcikaya-bak.html), [web.archive.org (arşiv bağlantısı)](http://web.archive.org/web/20130529043548/http://www.aksiyon.com.tr:80/aksiyon/haber-35208-brezilyayi-birak-belcikaya-bak.html)
