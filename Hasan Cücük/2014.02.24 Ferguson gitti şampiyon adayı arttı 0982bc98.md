# Ferguson gitti şampiyon adayı arttı

*Hasan Cücük 2014.02.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Premier Lig’deki tablo gösteriyor ki 20 yılda 13 şampiyonluk yaşamış bir teknik adamın yokluğunda şampiyonluk yarışı artık çok takımlı olacak.
  </font>
 </div>
 <div id="newsText">
  <font class="detail-text">
   <p>
    İtalya ve İspanya macerasını tamamlayıp bu sezonun başında 5 yıl aradan sonra Premier Lig’e dönen Jose Mourinho, “İngiltere’de pek değişen bir şey yok. Arsenal hâlâ şampiyon olamamış!” diyordu. Şu an ise tam tersi cümleler kurmak gerekiyor artık: “İngiltere’de değişen epey bir şey var. Arsenal ile birlikte dört takım şampiyonluk mücadelesi veriyor.” Çünkü Alex Ferguson emekli oldu ve onun sayesinde şampiyonluklara ambargo koyan Manchester United’ın durumu pek de iyi görünmüyor.
    <p>
     Premier Lig’de Alex Ferguson sonrası dengelerin değiştiği bir sezon yaşıyoruz. 1986’da Manchester United’ı çalıştırmaya başlayan Ferguson, ilk kez zirveye çıktığı 1993’ten 2013’e kadarki 20 yıla 13 şampiyonluk sığdırdı. Diğer sezonlarda da şampiyonluğu kıl payı kaçırdı. Bu dönemde ligi 5 kez ikinci, 3 kez de üçüncü sırada bitirdi. Yani şampiyonluğun değişmez aktörü daima Manchester United’dı. 72 yaşında 27 yıllık Manchester United serüvenini noktalayan Ferguson’un yerine, 11 yıldır Everton’u çalıştıran David Moyes geldi. Ferguson gibi İskoç olan Moyes’in seçilmesinde istikrarı etkili oldu.
     <p>
      Mourinho’nun 5 yıl aradan sonra tekrar döndüğü Premier Lig’de Ferguson’un yokluğu, şampiyonluk yarışında güçlü bir rakibin saf dışı bırakılması demekti. Açıkçası, kimse Moyes’ten daha ilk sezonunda bir ‘Ferguson’ çıkmasını beklemiyordu. Ferguson’dan şampiyon bir takım devralan Moyes, kadroyu aynen muhafaza ediyordu. Transfer döneminde Fellaini ve ara transferde Chelsea’den Juan Mata ile kadrosunu güçlendirirken, kasasından iki oyuncu için 77 milyon Euro çıkıyordu. Moyes’in performansı, yıllardır tartışılan ‘teknik adamın takıma katkısı’ hakkında bazı fikirler verecekti.
      <p>
       Teknik adamlık kariyerine Preston North End ile başlayan Moyes için kullanılacak anahtar kelime, ‘istikrar’. 2002’de Everton’u çalıştırmaya başlayan Moyes, kısıtlı bütçe ve imkânlarla bir takımın nasıl belirli bir başarı grafiğini yakalayacağını ispat etti. 11 yıl çalıştırdığı Everton’da 3 kez yılın teknik adamı seçilen Moyes’in bu istikrarı, Alex Ferguson sonrası Manchester United’ın dümenine geçmesini sağlıyordu.
       <p>
        Takımın gol makinası Robin van Persie’nin sakatlığına Ferguson’un koltuğunun Moyes’e büyük gelmesi de eklenince, Manchester United, 1992’den beri sürekli içinde olduğu şampiyonluk yarışına daha devre bitmeden havlu atma noktasına geldi. Rakiplerin korkulu rüyası olan Old Trafford’da bile zorlanan bir Manchester United vardı. Öyle ki Everton, 20 yıl aradan sonra Old Trafford’da maç kazanıyordu. Old Trafford’da 13 maçta kaybedilen toplam 18 puan, bu sezon M. United’ın şampiyon olmasının zor olduğunu net bir şekilde ortaya koyuyordu. Az gol atan (41), çok gol yiyen (31) bir takım  olan M. United, 26. hafta sonunda lider Chelsea’nin 15 puan gerisine düşüyordu.
        <p>
         Sahasında Swensea City’ye 2-1 yenilerek FA Cup’tan da elenen Moyes’li Manchester United’ın havlu attığı şampiyonluk yarışında Mourinho’lu Chelsea ve Manuel Pellegrini’li Manchester City paranın gücüne teknik adam kalitesini de eklerken; asıl sürprizi “hâlâ şampiyon olamamış” Arsenal yapıyordu. Arsene Wenger yönetimindeki Arsenal, Mesut Özil’in de büyük katkısıyla uzun yıllar sonra zirve yarışına ortak oluyordu. Ancak Özil’in sakatlanarak sahalardan uzak kalması, döndüğünde ise eski formunu mumla aratması, Arsenal’in son 4 haftada sadece bir maçtan 3 puanla ayrılmasına sebep oldu. Şampiyonluk yarışının bir başka sürpriz takımı ise 1990’dan beri şampiyonluk hasreti çeken Brendan Rodgers’in çalıştırdığı Liverpool oluyordu.
         <p>
          26. hafta itibariyle Premier Lig’deki ilk beş sıra şöyle: Chelsea (57), Arsenal (56), Manchester City (54), Liverpool (53), Tottenham (50)... Manchester United ise 42 puanla 7. sırada. Bu tablo gösteriyor ki 20 yılda 13 şampiyonluk yaşamış bir teknik adamın yokluğunda Premier Lig’deki şampiyonluk yarışı artık çok takımlı olacak. Gelecek ne gösterir şimdiden kestirmek zor ama Ferguson’suz bir Manchester United’ın şampiyonluk yarışında oynadığı dominant rol artık geride kaldı. Bakalım, ikinci bir Alex Ferguson çıkacak mı?
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-37934-ferguson-gitti-sampiyon-adayi-artti.html), [web.archive.org (arşiv bağlantısı)](http://web.archive.org/web/20140416081522/http://www.aksiyon.com.tr:80/aksiyon/haber-37934-ferguson-gitti-sampiyon-adayi-artti.html)
