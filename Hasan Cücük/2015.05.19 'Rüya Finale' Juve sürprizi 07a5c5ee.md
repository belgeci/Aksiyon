# 'Rüya Finale' Juve sürprizi

*Hasan Cücük 2015.05.19*

<div class="pNewsDetailMainContent" itemprop="articleBody">
 <p>
  Şampiyonlar Ligi’nde Barcelona-Real Madrid finali yine gerçekleşmedi. yarı finalde Real Madrid’i eleyerek sürpriz yapaN Juventus, 12 yıl aradan sonra adını finale yazdırdı.
 </p>
 <p>
  Şampiyonlar Ligi’nde herkesin beklentisi, ‘rüya final’ olarak adlandırılan Barcelona-Real Madrid buluşmasının bu yıl gerçekleşmesiydi. Yarı finale adını yazdıran 4 takımdan 3’ü kimseyi şaşırtmıyordu. Ya dördüncü takım? İşte o, büyük bir sürpriz olmakla birlikte, ‘bir devin’ Avrupa arenasına yeniden döndüğünün resmiydi. Barcelona, Real Madrid ve Bayern Münih’le birlikte adını yarı finale yazdıran takım Juventus’tu. Yarı finalde Barcelona ile Bayern Münih, Real Madrid ile de Juventus birbirlerine rakip olurken, halkanın en zayıfı olarak İtalyanlar gösteriliyordu. Ve Real Madrid-Barcelona finali bu yıl gerçekleşir beklentileri tavan yapıyordu. Ama evdeki hesap yine çarşıya uymadı.
 </p>
 <p>
  2006’da patlak veren şike skandalından dolayı Juventus, son 2 yılda kazandığı şampiyonluklar elinden alınarak Serie B’ye düşürülüyordu. Juve, sıradan bir takım değildi. İtalyanların Milan ile birlikte dünya markasıydı. Serie B’de sezona -9 puanla başlayan Juventus’ta Cannavaro, Emerson, Patrick Vieira, Zlatan İbrahimovic ve Thuram gibi yıldızlar gemiyi terk ederken; Buffon, Nedved, Trezeguet ve Del Piero gibi yıldızlar ise ‘vefa’ deyip takımda kalıyordu. Serie B serüveni bir yıl sürerken, hem kadro hem de ekonomik güç kaybı yaşadığından dolayı Serie A’da zirveye oynaması pek kolay olmuyordu. 2006-2011 arasında Deschamps, Corradini, Ranieri, Ferrara, Zaccheroni, Del Neri gibi değişik isimlerin çalıştırdığı Juventus, bu süreci zirveye oynama yerine ekonomisini düzeltmeye ve yeni stat yapmaya ayırdı. 2011’de yeni stadına kavuşan Juve’nin yeniden yükselişe geçmesi de takımın emanet edildiği eski oyuncusu Antonio Conte ile başlıyordu. Bütçesini düzelten, yeni evine kavuşan Juve için şampiyonluklar peş peşe geliyordu. Son 4 yılın İtalya şampiyonu olan Juve’de Conte 3, Massimilliano Allegri 1 kez başarıya imza atan teknik adamlar oluyordu. Conte ile şampiyonluklar yaşanmasına rağmen Avrupa’da Juventus’un esamesi okunmuyordu. Beklenen patlamayı 2014’te takımın emanet edildiği Allegri yapıyordu. Yıldızlar topluluğu Real Madrid’i geçip 12 yıl aradan sonra Juventus, Devler Ligi’nde finale adını yazdırırken takımın emektar kalecisi ve kaptanı Buffon “Avrupa’da zirveye çıkmak için bu kadar bekleyeceğimizi sanmıyordum. Bu yolculuk çok zorlu geçti. Artık başarının tadını çıkarma zamanı.” diyordu.
 </p>
 <p>
  Juventus’a elenen Real Madrid’de ise tam bir şok yaşanıyor. La Liga’da son iki haftaya girilirken Barcelona’nın 4 puan gerisinde olan Real Madrid için Şampiyonlar Ligi kupası sezonun kurtarılması için büyük önem taşıyordu. Son 7 yılda sadece 1 kez La Liga şampiyonluğu yaşayan başkent ekibi, bu süre zarfında 1 kez de Şampiyonlar Ligi kupasını müzesine götürdü. 2007 ve 2008’de üst üste 2 yıl şampiyon olduktan sonra ligde üstünlüğü Barcelona’ya kaptıran Real, Jose Mourinho ile 2012’de yeniden şampiyon olarak Katalan ekibinin hegemonyasına dur dedi. Son 7 yılda transfere tam 821 milyon Euro harcayan Real Madrid, bu süreçte Cristiano Ronaldo’ya 94, Gareth Bale’e 100 ve James Rodríguez’e 80 milyon Euro ödeyerek transfer piyasasının rekorlarını kırdı. Mesut Özil, Xabi Alonso ve Di Maria gibi önemli isimlerini satan Real’in bu süreçte en önemli kazancı 30 milyon Euro gibi değerinin çok altında bonservis ücreti ödeyerek kadrosuna kattığı Alman Toni Kroos ve Hırvat Luca Modriç oldu. Özellikle 100 milyon Euro’luk Bale beklentileri karşılamaktan uzak kaldı. Sık sık sakatlanarak takımını yalnız bırakan Bale’in İngiltere’ye geri döneceği basında sık sık yer aldı. Bu yıl hem ligde hem de Avrupa’da başarısız olan Real Madrid’de teknik direktör Carlo Ancelotti ile birlikte gidecekler listesinde kaleci Casillas ve yıldızı Ronaldo’nun da adı geçiyor.
 </p>
 <p>
  Geçen yıl şampiyonluğu Arda’lı Atletico Madrid’e kaptıran Barcelona ise bu yıl eski oyuncusu Luis Enrique yönetiminde 3 kulvarda başarılı oldu. Kral Kupası ve Şampiyonlar Ligi’nde finale kalan, La Liga’da şampiyonluk için tek galibiyete ihtiyacı olan Barca’da başarının mimarı Messi ile birlikte Suarez ve Neymar oldu. Yarı finalde Alman ekibi Bayern Münih’le karşılaşan Barcelona, hem 2 yıl öncenin rövanşını aldı hem de kupanın en büyük favorisi olduğunu gösterdi. 6 Haziran’da Berlin Olimpiyat Stadı’nda Avrupa’nın en büyüğü olmak için Barcelona ve Juventus sahaya çıkacak. İbre İspanyol ekibini gösteriyor ama futbol bu!
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/spor/ruya-finale-juve-surprizi_550955), [web.archive.org (arşiv bağlantısı)](http://web.archive.org/web/20150718122846/http://www.aksiyon.com.tr/spor/ruya-finale-juve-surprizi_550955)
