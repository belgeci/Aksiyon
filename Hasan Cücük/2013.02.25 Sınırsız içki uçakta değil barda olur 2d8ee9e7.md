# Sınırsız içki uçakta değil barda olur

*Hasan Cücük 2013.02.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   THY, uçuşların çoğunda ‘sınırsız’ uygulaması devam etmesine rağmen bazı iç ve dış hatlarda içki servisini kaldırdığı için yoğun şekilde eleştiriliyor. Oysa Avrupa hava yolu şirketlerinin çoğu bazı hatlarda hiç içki servisi yapmıyor. Ayrıca ‘sınırsız’ uygulaması da yok.
  </font>
 </div>
 <div id="newsText">
  <font class="detail-text">
   <p>
    “Europe’s best airline (Avrupa’nın en iyi hava yolu)” unvanlı Türk Hava Yolları (THY), son haftalarda ideolojik tartışmaların merkezinde yer alıyor. İlk tartışma, THY’nin modacı Dilek Hanif’e tasarlattığı kıyafetlerin sosyal medya aracılığıyla kamuoyuna sızmasıyla başladı. Kıyafetler üzerinden THY yönetimine yöneltilen suçlamalar, bazı iç ve dış hat seferlerinde içki servisinin kaldırılmasıyla rencide edici boyutlara ulaştı. THY üzerinden hükümet hedef tahtasına oturtuldu. Bu arada, Türk Hava Yolları’nın içki içilen hatlarda ‘sınırsız’ uygulamasının devam ettiğini hatırlatalım.
    <p>
     THY üzerinden yürütülen eleştiri kampanyaları hava yolu şirketinin başarılı yükseliş grafiğini gölgede bırakıyor. Şirket, son 10 yılda yaptığı atakla 50 milyona yaklaşan yıllık yolcu taşıma kapasitesine ulaştı ve Türkiye’nin yurtdışındaki gururu hâline geldi. Özellikle Avrupa’daki rakipleri krizle boğuşurken THY, yeni uçak siparişleriyle filosunu genişletiyor, zarar eden yabancı hava yolu firmalarına talip oluyor. 2000 yılında iç ve dış hatlar olmak üzere toplamda 113 noktaya uçan firma, bugün bu rakamı 247’ye çıkarmayı başardı. 13 yıl önce sadece 1,5 milyar dolarlık yıllık ciroya sahipken bu yıl rakamın 11 milyar doları geçmesi bekleniyor. Ayrıca 2013 yılı içerisinde 50 farklı uçuş noktasına yeni seferler başlatılacak. Bütün bu başarılar âdeta bir kadeh içkinin içinde kayboldu.
     <p>
      Peki, Türkiye’de fırtınalar koparılan içki konusunda Avrupa’nın önde gelen hava yollarının politikası nasıl? Alman hava yolu Lufthansa, İskandinavya hava yolu SAS, İsviçre hava yolu Swissair ve Avusturya hava yolu Austrianair’in yemek ve içki servislerini araştırdık. Sorularımıza cevap veren Avrupa’nın önde gelen 4 şirketinin ortak noktası, ‘sınırsız içki’ diye bir tanımlarının olmaması. Zira alkol bardakta durduğu gibi durmuyor ve uçuş güvenliği tehlikeye giriyor. Sınırsız içmek isteyenlere hostesler engel oluyor.
      <p>
       Lufthansa İletişim Müdürü Aage Dünhaupt, şirket olarak hem iç hem de dış hatlarda yemek ve içki servisinin olduğunu belirtiyor. Yolcuların isteğine göre içki servisinin yapıldığını vurgulayan Aage Dünhaupt’un altını çizdiği önemli nokta, yolcuların kontrolü kaybedecek şekilde alkol almasına müsaade edilmemesi. Bu konuda yetki kabin görevlilerinde. Sürekli alkol alıp uçuş güvenliğini tehlikeye sokacak yolcuların bu davranışına müsaade edilmiyor. Bu kişilere, ne kadar ısrarcı olursa olsunlar, alkollü içecek servisi asla yapılmıyor. Kimse Lufthansa’nın bu değişmeyen katı kuralı için ‘içme özgürlüğümüz kısıtlanıyor’ diye ortalığı birbirine katmıyor.
       <p>
        Danimarka, İsveç ve Norveç’in ortak hava yolu olan SAS’ın yemek ve içki politikası oldukça farklı. SAS, Danimarka iç hat uçuşlarında yemek ve içki servisi sunmuyor. Gerekçesi havada kalınan sürenin çok kısa olması. Ancak İsveç ve Norveç’te gerçekleştirilen iç hat uçuşlarının bazılarında yemek ve içki servisi yapılıyor. SAS Basın Sözcüsü Trine Kromann-Mikkelsen, şirket olarak farklı bir ikram servislerinin olduğunu belirtiyor. Bu sistemde belirleyici faktör, biletin sınıfıyla ilgili. SAS, İskandinavya ve Avrupa uçuşlarında sadece ‘business’ ve ‘economy extra’ sınıfı yolcularına yemek ve içki servisi yapıyor. Ekonomi sınıfından bilet alan yolculara sadece kahve, çay ve su ikramı yapılıyor. Yemek ve alkollü içecek almak isteyenlerin elini cüzdanına atması gerekiyor.  Kıtalararası uçuşlarda sürenin uzunluğu ve ücretin yüksekliğinden dolayı yemek ve içki servisi tüm yolculara yapılıyor. SAS’ın kuralları arasında da ‘sınırsız içki’ diye bir tanım bulunmuyor. Trine Kromann-Mikkelsen, kabin personelinin uyulması gereken kuralları titizlikle uyguladığını belirtiyor. Mikkelsen, yerden binlerce metre yükseklikte muhtemel bir tehlikeye maruz kalmamak için kabin personelinin tam yetkili olduğunu ifade ederek “Sarhoşluk belirtisi olan yolculara içki servisini derhal durduruyoruz. Bu tür yolculardan gelen talepleri personelimiz kesin bir dille geri çeviriyor. 18 yaşından küçüklere kesinlikle alkollü içecek servisi yapmıyoruz. Yolcuların freeshoplardan aldığı alkollü içecekleri uçakta açıp içmelerine yine asla izin vermediğimiz gibi ilaç tedavisi görenlere de alkol servisi yapmıyoruz.” diyor. Trine Kromann-Mikkelsen, sınırsız içkinin söz konusu olmadığını ilginç bir sözle anlatıyor: “Sınırsız içki uçakta değil, barda olur!”
        <p>
         İkramlar bilet ücretine dâhil
         <p>
          İkramın uçuş süresiyle doğrudan ilişkili olduğu hava yollarından biri de İsviçre hava yolları Swissair. Şirketin basın sözcüsü Sonja Ptassek, söze İsviçre’nin küçük bir ülke olmasıyla başlıyor. Zürih-Cenevre arasındaki uçuşlarda sadece ‘business class’ yolcularına aperitif ve az bir yiyecek ikram ettiklerini belirtiyor. Ekonomi sınıfında uçanlara ise sadece su ikram ediliyor. Swissair, meşhur İsviçre çikolatasından küçük bir parça ikram ederek yolcularının ağzını tatlandırıyor. Swissair’in dış hat uçuşlarındaki ikramları ücretsiz ya da doğru bir ifadeyle bilet ücretine dâhil. Swissair, Avrupa ülkelerine yaptığı uçuşlarında ağır alkollü içkileri servis etmiyor. Sadece alkol oranı düşük şarap ve bira servisi yapılıyor. Bu içecekler ise sınırsız değil. Sadece birini seçme ve bir kez alma hakkınız var. Swissair’in kıtalararası uçuşlarında ise alkol oranı yüksek içki servisi yapılıyor. Sonja Ptassek, saatler süren kıtalararası uçuşlarda içki servisinin sınırsız olduğunu belirtiyor ve hemen ekliyor: “Alkolün etkisiyle kendini kaybedip uçuş güvenliğini tehlikeye sokan, diğer yolcuların rahatını kaçıran kişilere kabin personelimiz servisi derhal durduruyor.” Swissair’de İsviçre kanunlarının geçerli olduğunu belirten Ptassek, uçuş gerçekleştirdikleri tüm destinasyonlarda alkol servislerinin olduğunu ifade ediyor.
          <p>
           Avusturya hava yolları Austrianair’in basın sözcüsü Sandra Bijelic de şirket olarak tüm iç ve dış hat uçuşlarında yemek ve içki servislerinin olduğunu belirtiyor. Austrianair’in sıcak yemekleri için ücret ödenmesi gerekiyor. Alakart yemek isteyen yolcular 15 avro ödüyor. Bu servis iç hat uçuşlarında yapılmıyor. Sadece uluslararası uçuşlarda oluyor. Alakart yemek isteyenler yemek tercihlerini uçuştan 36 saat önce yapıp ödemeyi gerçekleştiriyor. Sandra Bijelic, tıpkı SAS, Lufthansa ve Swissair’de olduğu gibi ‘sınırsız içki’ diye bir kavramın olmadığını belirtip “Uçuş güvenliğini tehdit edecek şekilde davranan yolculara alkollü içecek servisimiz yapılmaz.” demeyi ihmal etmiyor.
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Çetin Özbey, 27 February 2013, 20:40
> Milli bilinçaltında IV.Murat yasakları var.İktidarı bununla yıpratmaya çalışıyorlar akıllarınca.Veresiye içen en fazla iki kere sarhoş olurmuş.Özgürlük başkasına zararlı olmayan her türlü işi yapmaktır."diye yazar T.C.1924 anaysasında.

Kaynak: [www.aksiyon.com.tr](http://www.aksiyon.com.tr:80/aksiyon/haber-34936-173-sinirsiz-icki-ucakta-degil-barda-olur.html), [web.archive.org (arşiv bağlantısı)](http://web.archive.org/web/20141116141807/http://www.aksiyon.com.tr:80/aksiyon/haber-34936-173-sinirsiz-icki-ucakta-degil-barda-olur.html)
