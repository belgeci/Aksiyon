# Schengen öldü Pasaport lütfen!

*Hasan Cücük 2016.01.12*

<div class="pNewsDetailMainContent ctx_content" itemprop="articleBody">
 <p>
  Bazı Avrupa Birliği ülkeleri, göçmen akınından ve Paris’teki terör saldırılarından dolayı pasaport kontrolüne başladı. Biz de Danimarka-İsveç sınırındaki uygulamayı yakından gözlemledik.
 </p>
 <p>
  İsveç’in 4 Ocak’ta Danimarka sınırında başlattığı pasaport kontrolünü yakından takip etmek için Kopenhag Havaalanı’ndan Malmö trenine binmek için perona indiğimde, görevli “Kimlik lütfen!” diyordu. Kimliğimi verdiğimde hem ön yüzünü hem de arka yüzünü fotoğraflaması dikkatimi çekiyordu. Sadece kimlik kontrolü yapsa 5-10 saniye içinde bitecek işlem, fotoğraf çekiminden dolayı yaklaşık 1 dakika sürüyordu. Günlük ortalama 30 bin kişinin seyahat ettiği bu hat için 1 dakika muazzam bir zaman kaybı anlamına geliyor.
 </p>
 <p>
  Kimlik kontrolünden geçtikten sonra, o sırada boşta olan bir görevliye yaklaşıp başlıyorum muhabbete. Kopenhag’dan Malmö’ye trenle gideceklere kimlik kontrolü şartını İsveç getirmiş. Danimarka devlet demiryolları DSB, kimlik kontrolünü özel bir güvenlik firmasına vermiş. Görevli “Tüm kuralları İsveç koyuyor.” diyerek uygulamadan ciddi rahatsız olduğunu dile getiriyor: “Saatte 3 tren kalkıyor. Bir günde ortalama 30 bin kişiye kimlik kontrolü yapıyoruz. Hem biz hem de yolcular yoruluyor.”
 </p>
 <p>
  Sınır kontrolü kararından sonra Kopenhag ve Helsingör’den İsveç’e direkt tren seferleri iptal edilmiş durumda. İsveç’e gidecekler Kopenhag Havaalanı’nda tren değiştirmek zorunda kalıyorlar. Havaalanı istasyonunda trenden inen yolcular diğer perona geçip kimlik kontrolünden sonra Malmö trenine biniyorlar. Bu durum Malmö’de oturup Kopenhag’da çalışan yaklaşık 10 bin kişiyi olumsuz etkiliyor. Her gün bu yolu çekenler için 35 dakikalık Kopenhag-Malmö seyahati en az 1 saate çıkmış oluyor. “Kimliklerimizin neden resmini çekiyorsunuz?” diye sorduğumda “İsveç istiyor.” diyerek başlıyor anlatmaya görevli: “Çekilen resimler otomatik olarak İsveç polisinin bilgi işlem merkezine ulaşıyor. İsveç sınırında yapılan kontrolde kaçak (kimliksiz) bir yolcu yakalanırsa ve biz onun kimliğini çekmemişsek, İsveç taşıyıcı firma DSB’ye 50 bin kron (24 bin TL) ceza kesiyor. Çekilen resimleri sadece İsveç polisi görüyor ve 30 gün sonra siliniyor.”
 </p>
 <p>
  Tren perona gelmişti. Artık Malmö’ye hareket zamanıydı. 2000 yılında açılan ve iki ülkeyi birbirine bağlayan 17 kilometrelik Öresund Köprüsü’nün ortasına geldiğimizde, birazdan İsveç sınırına geçeceğimiz ve ilk istasyon Hyllie’de kimlik kontrolü yapılacağı hatırlatılıyor ve pasaportlarımızın hazır olması ikaz ediliyor. Nitekim birkaç dakika sonra trenin durmasıyla içeriye İsveç polisi giriyor. Kontroller mümkün olduğu kadar hızlı yapılıyor ama minimum 10 ile 20 dakika arası bir zaman kaybı yaşanıyor. Danimarka veya İsveç’te yaşayanlar, pasaportları olmadan ehliyet ve oturum kartlarıyla da seyahat edebiliyor. İsveç, sadece Öresund Köprüsü üzerinden tren yoluyla gelenleri değil, karayoluyla köprüden geçenleri de kontrol ediyor. Ortalama 20 bin aracın geçtiği köprüde polis her aracı değil, daha çok ‘kaçak yolcu’ taşıdığından şüphe ettiği turist otobüslerini ve içinde ‘kara kafalı’ (yabancı) olan araçları durduruyor.
 </p>
 <p>
  Avrupa’ya 2. Dünya Savaşı’ndan sonra başlayan en büyük mülteci akınını önlemek için kimlik kontrolü uygulamasını ilk olarak 9 Kasım’da Malta başlattı. Almanya ve Avusturya’nın 16 Kasım 2015-13 Şubat 2016 arasında sınır kontrolü yapacağını ilan etmesinden sonra bu ülkeleri sırasıyla İsveç, Finlandiya ve Danimarka takip etti. Fransa ise Paris saldırılarından dolayı 13 Kasım 2015-26 Şubat 2016 arasında Schengen’i rafa kaldırıp sınır kontrollerine başladığını ilan etmişti. İsveç’in sınırda kimlik kontrolü kararını aldığı 4 Ocak günü Danimarka da 10 gün süreyle Almanya sınırında kimlik kontrolü yapacağını açıklamıştı. Danimarka, duruma göre Almanya sınırındaki kontrolü 20 gün uzatacak. İsveç, Danimarka sınırında kontrolün 8 Şubat’a kadar süreceğini açıklarken, bu uygulamayı ‘şartlar gereği’ 6 aya kadar uzatabilecek.
 </p>
</div>


Kaynak: [www.aksiyon.com.tr](http://www.aksiyon.com.tr:80/avrupa-birligi/schengen-oldu-pasaport-lutfen_553570), [web.archive.org (arşiv bağlantısı)](http://web.archive.org/web/20160118063737/http://www.aksiyon.com.tr:80/avrupa-birligi/schengen-oldu-pasaport-lutfen_553570)
