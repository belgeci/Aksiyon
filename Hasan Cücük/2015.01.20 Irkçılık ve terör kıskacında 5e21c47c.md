# Irkçılık ve terör kıskacında

*Hasan Cücük 2015.01.20*

<div class="pNewsDetailMainContent" itemprop="articleBody">
 <p>
  Avrupa’da bir taraftan terör, diğer taraftan ırkçılık artıyor. Her iki grupla yürütülen mücadelenin dengeli gitmesi, bunlarla mücadele adına kişisel özgürlüklerin kısıtlanmaması gerekiyor. Avrupa’yı zor bir süreç bekliyor.
 </p>
 <p>
  Fransız mizah dergisi Charlie Hebdo, 7 Ocak öncesine kadar çok az kişi tarafından biliniyordu. Tirajı 20 binlere kadar düşen dergi, ekonomik darboğaz yaşıyordu. Haftalık yayın toplantısı sırasında saldırıya uğrayan dergi, bütün dünyanın adını ezberlediği bir yayın organı oldu. Kısa sürede 1 milyon Euro’luk bağış yapıldı. Kanlı baskın sonrası ilk sayısı 16 dilde tam 3 milyon adet basıldı. Dergi piyasaya çıktığı gün tükendi. Charlie Hebdo baskını sonrası Avrupa’nın bir numaralı gündemi ise ‘güvenlik ve terör’ oldu.
 </p>
 <p>
  Saldırı sonrası ‘Nasıl bir Avrupa olacak?’ sorusunun ilk cevabı, Fransa’nın girişimleriyle Paris’te bir araya gelen AB içişleri bakanlarının toplantısında ortaya çıktı. İspanya İçişleri Bakanı Jorge Fernandez Diaz, AB’deki mevcut durumun bu tür saldırılarda bulunmak isteyen­lerin işini kolaylaştırdığını söylerken; Fransa İçişleri Bakanı Bernard Cazeneuve, “AB yasaları terörle mücadele için yeterli değil.” diyerek Schengen’de değişiklik istedi.
 </p>
 <p>
  Baskınla gündeme gelen diğer iki konu, inter­netteki radikal faaliyetler ve yolcu kayıt sistemi oldu. Yolcu kayıt sistemi oluşturul­masını ABD yıllardır Avrupa’dan talep ediyordu ancak özel hayatın korunmasına verilen önem nedeniyle buna olumlu cevap alamıyordu.
 </p>
 <p>
  12 Şubat’ta toplanacak AB Liderler Zirvesi’nin en önemli gündeminin terör olacağı kesinlik kazanırken, ülkeler bu konuda çalışmalara başladı. Fransa, 11 Eylül sonrası ABD’nin kabul ettiği Patriot Act yasalarını gündeme getirdi. 11 Eylül saldırılarından sonra hayata geçirilen Patriot Act, hükümetin güçlerini daha önce olmadığı kadar artırıyor, kişisel özgürlükleri kısıtlıyor.İngiltere Başbakanı David Cameron, polisin takip edemediği Snapchat, Whatsapp başta olmak üzere diğer mesaj sistemlerinin yasaklanmasını istiyor. Saldırının şokuyla ortaya çıkan ‘aşırı güvenlik’ mesajları, ‘özgürlükleri’ rafa kaldıracak istikamette ilerliyor.
 </p>
 <p>
  Paris saldırısı sonrası gözlerin çevrildiği ülkelerin başında Fransa ve Almanya geldi. Müslüman göçmen nüfusunun milyonlarla ifade edildiği bu ülkelerin takınacağı tavır elbette diğer ülkelerin de yol haritasını belirleyecek. Fransa’da 10 bin asker sahaya inerken, adli ve idari dinleme sistemleri güçlendirilecek, hapishanelerde ‘radikal’ mahkûmlarla diğerleri birbirinden farklı bölümlere yerleştirilecek. Terör propagandasına ve ırkçı söylemlere karşı internet servis sağlayıcıları ile işbirliği artırılacak. Dört ay önce ülkede IŞİD’in faaliyetlerini ve sembollerini yasaklayan Alman hükümeti terörle mücadele kapsamında yasaların daha da sertleştirilmesi kararı aldı. Adalet Bakanı Heiko Maas, bu kapsamda yeni yasa paketi sunacak. Pakette terör örgütlerine bağış adı altında mali yardım yapılmasının önlenmesi, IŞİD’e katılmak üzere Suriye ve Irak’a sadece girişlerin bile suç sayılması gündemde. Anti-terör yasasını ocak sonuna kadar meclisten geçirmek isteyen İngiliz hükümetinin paketinde tepki çeken ‘önleyici tedbirler’ var. Danimarka ise Suriye’ye seyahatleri yasaklama hazırlıkları yapıyor.
 </p>
 <p>
  AB ülkeleri, terörle mücadele ederken, ülkesinde yaşayan çoğu kendi vatandaşları olan Müslümanları rencide etmek istemiyor. Paris saldırısını Avrupa’nın temel değeri olan ifade özgürlüğüne saldırı olarak gören tüm ülkelerin açıklamalarındaki ortak nokta, küçük bir grubun karıştığı terör eylemlerinden dolayı tüm Müslümanların hedefe konmaması ve İslam eşittir terör anlayışına karşı çıkılması.
 </p>
 <p>
  Avrupa’nın çözmesi gereken en önemli konulardan biri de kendi topraklarında doğan ve çoğu kendi vatandaşı olan Müslüman kökenlilerin nasıl olup da radikal örgütlerin ağına düştüğü. Dini, kültürü ve ırkından dolayı ‘ayrımcılığa’ uğradığını düşünen göçmen asıllılar, dışlanmışlık hissinden dolayı, doğup büyüdüğü ülkeyle güçlü bir bağ kuramıyor. Paris saldırısı sonrası liderlerin İslam ve terör farkını net bir şekilde ortaya koyması, bu gençlerin kalbini kazanma amacını taşıyordu. Önümüzdeki günlerde Avrupa’nın sihirli kelimesi ‘entegrasyonu’ daha sık duyacağız.
 </p>
 <p>
  Avrupa’da bir yandan terör, diğer yandan ırkçılık artıyor. Her ikisiyle yürütülen mücadelenin dengeli gitmesi, bunlarla mücadele adına da kişisel özgürlüklerin kısıtlanmaması gerekiyor. Avrupa’yı zor bir süreç bekliyor.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/irkcilik-ve-teror-kiskacinda_541100), [web.archive.org (arşiv bağlantısı)](http://web.archive.org/web/20150726024955/http://www.aksiyon.com.tr/dosyalar/irkcilik-ve-teror-kiskacinda_541100)
