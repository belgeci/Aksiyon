# Uluslararası Afrika Ceza Mahkemesi!

*Hasan Cücük 2013.10.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   13 Ekim’de toplanacak Afrika Birliği’nin en önemli gündem maddelerinden biri, Uluslararası Ceza Mahkemesi’nden topluca ayrılmak. Gerekçe, mahkemenin sadece Afrikalıları yargılaması. Ayrılmaya karşı çıkan Avrupa Birliği ise Afrika ülkelerini ekonomik yardımı kesmekle tehdit ediyor.
  </font>
 </div>
 <div id="newsText">
  <font class="detail-text">
   <p>
    13 Ekim’de Etiyop-ya’nın başkenti Addis Ababa’da toplanacak Afrika Birliği’nin önemli gündem maddelerinden biri, üyelerin Uluslararası Ceza Mahkemesi’nden (UCM) topluca çıkmaları. Gerekçeleri ise mahkemenin bugüne kadar sadece Afrikalıları yargılaması. Afrika Birliği üyelerinin topluca UCM’yi terk etmemesi için en büyük baskı ise Avrupa Birliği’nden (AB) geliyor. UCM’nin en büyük taraftarı olan AB ülkeleri, Afrika ülkelerini ‘ekonomik yardımı’ kesmekle tehdit ediyor. Önce UCM’nin tarihine bir göz attıktan sonra Afrika Birliği-Avrupa Birliği kapışmasına değinelim.
    <p>
     1998’de BM öncülüğünde toplanan Roma Konferansı’na katılan ülkelerin insanlığa karşı işlenen suçları takip edip yargılayacak sürekli bir mahkemenin varlığına olan ihtiyacı dile getirmesiyle UCM’nin temeli atıldı. 17 Temmuz 1998’de UCM’yi kuran Roma Statüsü, 7 ret oyuna karşılık 120 kabul ve 21 çekimser oyu ile kabul edildi. Roma Statüsü; suçları, mahkemenin nasıl çalışacağını ve devletlerin mahkeme ile işbirliği için neler yapmaları gerektiğini tanımlıyor. Statü gereğince, UCM’nin faaliyete geçebilmesi için 60 ülkenin onayı beklendi ve 11 Nisan 2002’de sözkonusu sayıya ulaşıldı. 11 Mart 2003’te resmen çalışmaya başlayan UCM’nin binası Hollanda’nın Lahey kentinde bulunuyor ve mahkemeyi 121 ülke tanıyor. Türkiye, ABD, Rusya, Çin, Hindistan, İran, Kuzey Kore, Ortadoğu ve Kuzey Afrika ülkelerinin tanımadığı mahkemeyi Afrika’dan 34,  Batı Avrupa’dan 24, Doğu Avrupa’dan 18, Latin Amerika’dan 26, Asya’dan 18 ve Kuzey Amerika’dan 1 (Kanada) ülke tanıyor.
     <p>
      UCM’ye Afrika’nın güvenini sarsan son olay, Kenya Devlet Başkanı Uhuru Kenyatta ve Başkan Yardımcısı William Ruto’ya, 2007 seçimlerine ‘organize şiddet’ karıştırarak 1100 kişinin ölümüne ve 600 bin kişinin evini terk etmesine yol açtıkları gerekçesiyle dava açılması oldu. Kenyatta, UCM’nin yargılamasını tanımazken, yardımcısı Ruto hâkim huzuruna çıkarak savunmasını vermeye başladı. Ruto, yargılanması devam ederken, Nairobi’de meydana gelen terör saldırısı için mahkemeden bir hafta izin alıp ülkesine döndü. UCM’nin Kenyatta ve Ruto’yu ‘insanlık suçu’ işlediği gerekçesiyle yargılama kararı almasının hemen ardından Kenya Parlamentosu UCM’den çekilme kararı aldı. Afrika Birliği’nin lokomotif ülkelerinden biri olan Kenya, sadece kendisinin değil, diğer Afrika ülkelerinin de topluca Uluslararası Ceza Mahkemesi’nden ayrılmasını 13 Ekim’deki toplantının gündemine aldırdı.
      <p>
       Afrikalı liderler, 2003’ten bu yana çalışan mahkemenin sadece Afrikalıları yargılamasını ırkçılık ve ayrımcılık olarak görüyor. UCM’nin açtığı 21 dava; 5 Uganda gerilla lideri, 5 Kongo gerilla lideri, Merkez Afrika Cumhuriyeti eski devlet başkan yardımcısı, Sudan devlet başkanı ve iki bakanı, Fildişi Sahilleri eski devlet başkanı, Kaddafi rejiminin 3 üst düzey yöneticisi, Kenya devlet başkanı ve yardımcısı ile Mali’de meydana gelen olaylardan oluşuyor.
       <p>
        UCM’nin hakkında dava açtığı her isim, mahkeme huzuruna gelerek hesap vermedi elbette. Mesela, Ugandalı gerilla lideri Joseph Kony, Sudan Devlet Başkanı Ömer Beşir, Kenya Devlet Başkanı Uhuru Kenyatta, eski Fildişi Sahilleri Devlet Başkanı Laurent Koudou ve Libya lideri Muammer Kaddafi’nin oğlu Saif, haklarında açılan dava ve verilen tutuklama kararına rağmen UCM’de hâkim huzuruna çıkmadı.
        <p>
         Esed neden yargılanmıyor?
         <p>
          Peki, insanlığa karşı tüm suçlar sadece Afrika ülkelerinde mi işleniyor? Elbette değil. Uluslararası gözlemciler yakın bir zamanda Suriye Devlet Başkanı Beşşar Esed’in halkına karşı kimyasal silah kullandığını tespit etti. Yine Kuzey Kore lideri Kim Jong’un toplama kamplarında 20 bin kişinin ölümüne sebep olduğu son araştırmalarla ortaya çıktı. Suriye ve Kuzey Kore, UCM’yi kabul etmeyen ülkeler arasında yer alıyor. Ancak bu durum adı geçen ülke yetkililerini işledikleri suçlardan dolayı yargılamaya engel değil. Bir ülkede insanlığa karşı suç işleniyor ve UCM’yi kabul etmiyorsa, BM kararı ile yargılanabiliyor. Bunu 2007’de Sudan, 2011’de Libya örneğinde yaşadık. Ancak BM’de veto hakkı bulunan 5 daimî üyenin koruması altındaki ülkeler rahatça insanlık suçunu işliyor. Suriye ve Kuzey Kore’nin UCM’de yargılanmasına Çin ve Rusya karşı çıkıyor. Zaten bu iki ülke UCM’yi tanımayanlar arasında bulunuyor. ABD; Irak ve Afganistan’a baskı yaparak UCM’ye taraf olmalarını engelledi.
          <p>
           BM’nin 5 daimî üyesinin koruması altındaki ülkeler rahatça insanlığa karşı suç işlemeye devam ederken; koruma dışında kalan Afrika ülkeleri ise sanık sandalyesine oturuyor. ABD’li Prof. David Bosco, UCM’nin açtığı davalarda değil, açamadığı davalarda sorun olduğuna inanıyor. Bosco; Suriye, Irak, Afganistan, Çin ve Suudi Arabistan’da onlarca insanlık suçu işlendiğini ancak bu devletlerin gerek UCM’yi tanımaması gerekse süper güçlerin korumasında olmasından dolayı hesap vermemesini “UCM artık ölüdür” olarak tanımlıyor. London School Economics’ten insan hakları uzmanı Mark Kersten de Kenya devlet başkanı ve yardımcısı hakkında açılan davayı ‘tarihî’ olarak niteledikten sonra şunları söylüyor: “Görev başındaki yetkililerin yargılanacağına kimse ihtimal vermezken, UCM bunu Kenya örneğinde başardı. Ama davaların sadece Afrika ülkeleriyle sınırlı kalması bu tarihî gelişmeye gölge düşürüyor.”
           <p>
            Bosco ve Kersten, UCM’nin insanlığa karşı suçun işlenmediği bir dünyayı tesis etmesi için, mutlaka eski ABD Başkanı George Bush, eski İngiltere Başbakanı Tony Blair, Rusya Devlet Başkanı Vladimir Putin, Suriye Devlet Başkanı Beşşar Esed ve Kuzey Kore lideri Kim Jong-un’u sanık sandalyesine oturtması gerektiği görüşünde ittifak yapıyor. İkili özellikle, yalan gerekçelerle Irak’ı işgal edip en az 640 bin kişinin ölümüne sebep olan Bush ve Blair’in UCM karşısına çıkmamasının  adalete olan güveni sarstığını söylüyor.
            <p>
             Kopenhag Üniversitesi Afrika Araştırmaları Merkezi’nden Holger Bernt Hansen de UCM’ye ‘ırkçı ve ayrımcı’ suçlamasını yönelten Afrika ülkelerinin ‘kısmen haklı’ olduğunu belirtiyor. Hansen, Afrikalıların doğal olarak “Neden sadece biz yargılanıyoruz?” sorusuna tatmin edici cevap alamadığını ifade ediyor. Güney Danimarka Üniversitesi’nden Martin Mennecke ise UCM’ye ‘ırkçı’ demenin haksızlık olduğunu, sorunun UCM’den değil, mahkemeyi tanımayan BM daimî üyesi ülkelerin ‘ayrımcı ve kollayıcı’ tutumundan kaynaklandığını ifade ediyor. İnsan Hakları İzleme Örgütü (Human Rights Watch) Avrupa Direktörü Lotte Leicht ise kuruluş olarak UCM’ye başından beri destek verdiklerini belirttikten sonra sözü Afrilalıların sızlanmasına getiriyor: “Afrika ülklelerinin liderleri Suriye ve Sri Lanka’da işlenen suçlar karşısında adeta sessizliğe büründü. Uluslararası toplum maalesef bu ülkelerde işlenen suçlara karşı UCM’nin dava açmasına destek vermedi. UCM’den şikayetçi Afrika ülkeleri bile bu konuda taraf olmadı.” diyor. Leicht, sadece Afrika ülkelerini eleştirmiyor. “UCM bizim en önemli konumuz.” diyen AB’nin de özellikle Suriye’de işlenen suçlara karşı duyarsız kaldığını ifade eden Leicht, AB’nin kendi içinde insanlığa karşı suç işleyenlerin yargılanması konusunda fikir birliği olmamasını ‘utanç verici’ olarak tanımlıyor. UCM’nin Gambiyalı başsavcısı Fatou Bensouda, Afrika’da suç işleyen yetkilileri konuyu politik zemine çekmekle suçluyor.  Bensouda, “Neden sadece Afrikalılar yargılanıyor?” sorusuna net cevap vermekten kaçınırken, acı çekenlerin hesabının UCM sayesinde sorulduğunu ifade etmekle yetiniyor. Afrika ülkeleri, UCM’den toplu çekilmeyi 13 Ekim’deki toplantıda görüşecek. AB, böyle bir karar çıkması durumunda Afrika ülkelerini, yaptığı ekonomik yardımı kesmekle tehdit ediyor.
             <p>
              Bakalım, UCM’ye ‘ırkçı’ diyen Afrikalılar, kendilerini ‘cüzdanla’ korkutan AB ülkelerine boyun eğecek mi?
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-36736-uluslararasi-afrika-ceza-mahkemesi.html), [web.archive.org (arşiv bağlantısı)](http://web.archive.org/web/20131201051954/http://www.aksiyon.com.tr:80/aksiyon/haber-36736-uluslararasi-afrika-ceza-mahkemesi.html)
