# Avrupa'da istikrarın adı koalisyon

*Hasan Cücük 2015.06.16*

<div class="pNewsDetailMainContent" itemprop="articleBody">
 <blockquote>
  <p>
   Türkiye, 13 sene aradan sonra koalisyonu tartışadursun, Avrupa ülkeleri uzun yıllardır koalisyonla yönetiliyor. Bu durum asla istikrarsızlık olarak görülmüyor.
  </p>
 </blockquote>
 <p>
  13 yıllık tek parti iktidarının sona ermesiyle birlikte AKP kurmayları ve yandaş medya, koalisyon hükümetlerinin ‘ne kadar kötü’ olduğunu dillendirmeye başladı. AKP’liler vatandaşı koalisyon sopasıyla korkuturken, kişi başına düşen millî gelir ve demokrasi liginin üst sıralarında yer alan Avrupa ülkeleri uzun yıllardır koalisyonla yönetiliyor. Koalisyon, bu ülkeler için sıradan bir durum ve asla istikrarsızlık olarak görülmüyor.
 </p>
 <p>
  <strong>
   ALMANYA:
  </strong>
  Seçim barajının yüzde 5 olduğu Avrupa’nın lokomotif ülkesi Almanya, 1949’dan beri koalisyonla yönetiliyor. Koalisyonu istikrarsızlık olarak görenleri tekzip edercesine bu süre zarfında sadece 8 değişik isim başbakanlık yaptı. Her seçim sonrasında sandıktan koalisyon çıkmasına karşın, kurulan hükümetler hep uzun ömürlü oldu. Almanya’yı en uzun süre (16 yıl), 5 kez başbakanlık koltuğuna oturan Helmut Kohl yönetti. Son 66 yılda Hıristiyan Demokratlar 5, Sosyal Demokratlar ise 3 başbakan çıkardı.
 </p>
 <p>
  <strong>
   İSKANDİNAVYA:
  </strong>
  İskandinavya ülkeleri denince akla her daim koalisyon gelir. Seçim barajının yüzde 2 olduğu Danimarka, tek parti yönetimini en son 1982’de gördü. O tarihten sonra ülke koalisyonlarla yönetiliyor. Danimarka’da partiler sağ ve sol blok olarak ayrıldığı için seçimlerden önce blokların başbakan adayları belli oluyor. Seçim sonrasında ise çoğunluğu sağlayan blokun hükümeti kurması kısa sürede gerçekleşiyor. İsveç’in son 110 yıllık demokrasi tarihinde sürekli koalisyonlar var. İşin ilginç yanı, bu süre zarfında ülkeyi çoğunluk koalisyonları sadece 23 yıl yönetti. Geri kalan yıllarda ülke dışarıdan desteklenen blok partileri sayesinde ya azınlık hükümeti ya da azınlık koalisyonu ile yönetildi. Ve bu durumu hiçbir İsveçli yadırgamadı. Ekonomisi günden güne iyi giderken, yüzde 4’lük seçim barajını yüzde 10’a çıkarıp ‘tek parti’ istikrarını sağlamayı kimse akıl etmedi. Keza diğer İskandinav ülkeleri Norveç ve Finlandiya koalisyonla sorunsuz yönetilmeye devam ediyor.
 </p>
 <p>
  <strong>
   HOLLANDA:
  </strong>
  Hollanda’da seçim barajının yüzde 0,67 olmasından dolayı bir partinin 150 sandalyeli mecliste çoğunluğu sağlaması âdeta imkânsız. Hollanda’da tek parti iktidarını görmek için bir asır geriye gitmek gerekiyor.
 </p>
 <p>
  <strong>
   BELÇİKA:
  </strong>
  Avrupa Birliği’nin merkezinin bulunduğu Belçika, koalisyonları kadar uzun süre kurulamayan hükümetleriyle gündemde yer aldı. Belçika’da 13 Haziran 2010’da yapılan genel seçimlerden tam 541 gün sonra yeni hükümet kurulurken, ekonomi büyüdü, ihracat ve dış yatırımlar arttı. Sistem merkezî hükümetten ziyade bölgesel yönetimler üzerine kurulu olduğu için yeni hükümeti kurma müzakereleri 541 günün sonunda biterken herhangi bir ekonomik ve siyasal kriz yaşanmadı. Geçen yıl 25 Mayıs’ta yapılan seçimlerden sonra yeni hükümet, Belçika tarihine en genç başbakan olarak geçen 38 yaşındaki Charles Michel liderliğinde 135 gün sonra Flaman Milliyetçiler, Hıristiyan Demokratlar, Frankofon Liberaller ve Flaman Liberaller’in ortaklığıyla kuruldu.
 </p>
 <p>
  <strong>
   İSVİÇRE:
  </strong>
  Koalisyonlara aşina olan İsviçre, diğer Avrupa ülkelerinden farklı bir metot uyguluyor. Tarihe ‘sihirli formül’ olarak geçen bu siyasi mutabakat her ne kadar kanunlar çerçevesinde yer almasa da 1959’dan itibaren siyasi parti ve milletvekilleri tarafından hayata geçiriliyor. Ülkenin önde gelen siyasi partilerinin oy oranlarının birbirine yakın olması zaten tek başına iktidarı imkânsız kılıyor. Hâl böyle olunca dönemin siyasi iradesi hükümet aritmetiğini belirleyen bir formül geliştiriyor. 7 kişiden oluşan kabinede, seçimlerde en çok oy alan ilk üç partiden ikişer, dördüncü partiden ise bir bakanın yer alması öngörülüyor. Bu sistemde en dikkat çeken ise parti başkanlarının hükümette yer almaması. Sol, sağ, muhafazakâr, liberal ve Hıristiyan demokrat gibi birbirinden farklı siyasi düşünceye sahip toplam 7 kişi partilerinden aldıkları destek ve meclisin kendilerine verdiği güvenoyu ile ülke menfaatlerini göz önünde bulundurarak siyasi çekişmelerden sıyrılmış bir şekilde ülkeyi yönetiyorlar.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/avrupada-istikrarin-adi-koalisyon_551293), [web.archive.org (arşiv bağlantısı)](http://web.archive.org/web/20150721094301/http://www.aksiyon.com.tr/dosyalar/avrupada-istikrarin-adi-koalisyon_551293)
