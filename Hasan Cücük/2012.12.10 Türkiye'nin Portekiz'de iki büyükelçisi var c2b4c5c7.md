# Türkiye’nin Portekiz’de iki büyükelçisi var

*Hasan Cücük 2012.12.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şu an Braga’da yaşayan Beşiktaş ve İstanbul Büyükşehir’in eski teknik direktörü Carlos Carvalhal, Türkiye’nin gönüllü elçiliğini yaptığını söylüyor. Ay-yıldızlı anahtarlığı elinden düşürmüyor.
  </font>
 </div>
 <div id="newsText">
  <font class="detail-text">
   <p>
    Braga Stadı’nın önünde arabasından inip gülen yüzüyle Türkçe “Merhaba, hoş geldiniz” diyen Beşiktaş ve İstanbul Büyükşehir Belediyespor’un eski teknik direktörü Carlos Carvalhal’ın elindeki ay-yıldızlı anahtarlığa gözümüz takılıyor. Ülkemizden binlerce kilometre uzakta Türkiye sevdalısı birini görmenin mutluluğuyla samimi bir şekilde kucaklaşıyoruz. Ayaküstü sohbetten sonra daha rahat konuşmak için şehir merkezine hareket ediyoruz.
   </p>
   <p>
    <img alt="" height="333" src="http://web.archive.org/web/20140326070007im_/http://medya.aksiyon.com.tr/aksiyon/2012/12/10/hasan-cucuk-car-2.jpg"/>
   </p>
   <p>
    Carvalhal’in Braga’nın ‘öz evladı’ olduğunu, caddedeki herkesin selam vermesinden anlıyoruz. Yüzünden tebessüm eksik olmayan Carvalhal, fotoğraf çekirme isteklerini geri çevirmiyor. Yoğun ilgi karşısında “Bakmayın burada böyle olduğuna, Porto’da beni kimse tanımaz!” diyor mütevazı bir şekilde.
    <p>
     Portekiz’e has sert olmayan kahvelerin gelmesiyle sohbetimiz derinleşiyor. İstanbul’da bir buçuk yıl kalmasına rağmen ülkemizi çok sevmiş Portekizli teknik adam. “Keşke buradan yazlık almasaydım. Çok para verdim ve senede sadece 10 gün kalıyorum. Şimdiki aklım olsa kesinlikle Türkiye’den yazlık alırdım.” diyen Carvalhal, sözü Avrupa’nın Türkiye hakkındaki önyargısına getiriyor. Ona göre, bir Avrupalı için Türkiye demek, batıyla ilgisi olmayan bir Ortadoğu ülkesi demek. “Bu önyargıyı yıkmak için büyük uğraş veriyorum.” diye başlıyor ve devam ediyor: “Türkiye’nin Portekiz’de iki büyükelçisi var. Biri devletin atadığı resmi büyükelçi, diğeri de ben. Türkiye’nin doğru tanıtılması için her fırsatı değerlendiriyorum. Çıktığım televizyon programlarında ve gazetelere verdiğim demeçlerde ‘Siz yanlış tanıyorsunuz’ deyip gerçek Türkiye’yi anlatıyorum. Sevindiğim nokta ise Türkiye’ye gidenlerin kafalarındaki ön yargılı imaj yerle bir oluyor.”
     <p>
      Carvalhal’e, “Çok kısa süre kalmanıza rağmen sizi Türkiye’ye bağlayan ne?” diye soruyoruz. “Türkler inanılmaz sıcak. Avrupa’nın soğuk yüzünü Türklerde görmüyorsunuz. Bir de Türkiye’yi sevmek istiyorsanız, önyargısız gitmelisiniz. Kafanızda bir Türkiye imajı oluşturup giderseniz sevemezsiniz. Sizin sıcak kanlı tavrınız bana Türkiye’yi sevdirdi.” Bu cevaptan sonra, İstanbul’u özleyip özlemediğini merak ediyoruz. Önce tebessüm edip söze başlıyor: “Özleyecek kadar ayrı kalmıyorum. Daha geçen hafta İstanbul’daydım, haftaya tekrar gidiyorum. Özlem oluşmadan gidiyorum.” Türk yemeklerine hayran olduğunu da ifade eden Carvalhal, özellikle çorbalarımızı beğendiğini söylüyor: “Çorbalar nefis. Kebaplarla da aram iyi. Tatlı olarak bir numaram ise sütlaç.”
      <p>
       Carvalhal, Türkiye’ye gitmeden önce Porto’da bulunan Portekiz-Türk Dostluk Derneği’nden 6 ay Türkçe dersleri almıştı. Dernekle yakın bir diyalog kuran Portekizli teknik adam, Türkçe’yi unutmamak ve geliştirmek için sürekli derneği ziyaret ediyor. Derneğin yetkililerini ailesinin bir ferdi olarak gören Carvalhal, “Türkiye’yi burada çok iyi temsil ediyorlar.” diyor.
       <p>
        Carvalhal, ülkemizden ayrılmasına rağmen Süper Lig’i yakından takip ediyor. Özellikle de Beşiktaş’ı... Kovulmasına rağmen asla bir kırgınlık taşımıyor. Şartların bu noktaya getirdiğini belirtiyor. Takımın bu yılki performansını çok olumlu buluyor. Takım üzerinde baskı olmamasının sonuca olumlu yansıdığını söylüyor: “Beşiktaş, baskı açısından geçen yıla göre çok rahat. Bu da sonuca olumlu yansıyor. Açıkçası ben bu kadar başarılı bir performans göstereceklerini sanmıyordum.” Konu vatandaşı Quaresma’ya geldiğinde cümleler ağzından ölçülüp tartılarak dökülüyor: “Teknik direktörle değil, kulüple sorunları var. İnşallah sorun ocakta çözülür.”
        <p>
         Ligin devre arasına yaklaştığımız şu günlerde şampiyon adayları net bir şekilde ortaya çıkmış değil. Carvalhal’in favorisini soruyoruz ama duygusal bir tahmin yapmamasını istediğimizde gülümseyerek şu cevabı veriyor: “Avrupa maçlarından dolayı Galatasaray ve Fenerbahçe’nin 2. yarıda zorlanacağını düşünüyorum. Beşiktaş aynı performansı sürdürürse zirvede tutunur. Bunu başaracağına inanıyorum. Aynı durum Antalyaspor için geçerli olmaz. Sonuçta şampiyonluk yarışı yine üç İstanbul takımı arasında geçer ve ligin ikinci yarısında yarışta kopmalar başlar.”
         <p>
          Türk Milli Takımı’nın 2014 Dünya Kupası elemelerindeki başarısız garafikle ilgili de çarpıcı bir yorum yapıyor: “Milli Takım neden başarısız diye eleştiriyorsunuz; ama Türk takımları Avrupa’da çok mu başarılı? Milli Takım hangi oyunculardan oluşuyor?” Benzer durumun Portekiz’de de yaşandığını hatırlatan Carvalhal, şu önerilerde bulunuyor: “Türkiye’de sistemin en tepeden başlayıp en alt kademeye kadar değişmesi lazım. Federasyonun altyapı sorununa çözüm bulması lazım. 8 yabancı oyuncu Türkiye için kesinlikle çok fazla. Yabancı sayısını azaltıp altyapıdan gelen yetenekli Türk oyunculara fırsat vermek lazım. Portekiz bunu başardı. Futbola başlayan çocuklar 7 yaşından itibaren lig usulü oynuyor. Türkler futbolda bu kadar yetenekliyken bunu değerlendiremiyor. Kulüpler günü kurtarmanın peşinde. Arada bir gelen başarıyla yetiniliyor. Sistem kurulmuş olsa iddia ediyorum Türkiye dünyanın en başarılı 5 ülkesinden biri olur.” Portekiz, Avrupa kupalarına 6 takımla devam ederken Türkiye’nin sadece iki takımının kalmasının her şeyi ifade ettiğini belirten Carvalhal, “Arada hem nüfus hem de potansiyel farkı var ama Portekiz daha başarılıysa demek ki Türkler bazı şeyleri eksik yapıyor.” diyerek dışarıdan bakan bir gözle önemli bir tespitte bulunuyor.
          <p>
           Avrupa’da altyapı denince akla ilk Barcelona geliyor. Takımın iskeletini oluşturan oyuncuların tamamı Barcelona’nın altyapı akademesi La Masia kökenli. Ancak Carvalhal, Barcelona yerine Alman Milli Takımı’nı örnek veriyor: “Mathias Sammer, tam 8 yıldır Alman Milli Takımı’nın altyapısından sorumlu olarak çalışıyor. Ülkeyi karış karış dolaşıp yeni yetenekler keşfetti. Şu an çok genç ve gelecekte büyük başarılara imza atacak bir Alman Milli Takımı var. Sanıyor musunuz ki Mesut Özil’ler, Toni Kroos’lar birden ortaya çıktı. Bu örneklere bakıp iyi şeylerin aynısını yapmak lazım.”
           <p>
            Carvalhal, Portekiz’in genç milli takımlar düzeyinde Avrupa ve dünya şampiyonlukları yaşadığının altını çizerek önemli bir tespitte daha bulunuyor: “Bu oyuncular yaşları gelince Portekiz Milli Takımı’nın iskeletini oluşturdu. Türklerin bu konuda büyük eksikliği var. Yetenek disiplinle birleşmeyince futbolda devamlılık olmuyor. Profesyonel olmak demek sadece A takımda oynamak demek değil. Gerçek manada profesyonel olup kendini geliştirmek gerekir. Bu konuda Türk oyuncuların büyük eksiği var.”
            <p>
             Kendi felsefesinden de bahseden Carvalhal, oyun sisteminin ‘disiplin’ ve ‘cesur olma’ üzerine kurulduğunu ifade ediyor. Sistem olarak 4-4-2’yi benimsediğini ancak oyuncu yapısına göre değişiklik yapabileceğini söylüyor.
             <p>
              47 yaşına bastığı doğum gününü pastayla kutlayan Galatasaray taraftarlarına teşekkür eden Carvalhal, şaka yollu takılmayı ihmal etmiyor: “Türkiye’de olsa böyle bir kutlama olmaz ama Avrupa’ya çıkınca Türkler için takım rengi önemli olmuyor!”
              <p>
               Şu an Portekiz’de sahip olduğu spor mağazalarıyla ilgilenen teknik adam, değişik ülkelerden teklifler aldığını ancak sezon sonuna kadar takım çalıştırmayı düşünmediğini söylüyor. Türkiye’den bir teklif alıp almadığıyla ilgili sorumuza “Henüz yeni bir hoca kovulmadı!” diyor ve ekliyor: “İnşallah kimse işinden olmaz. Ama teklif gelen yerler arasında Türkiye yok.”
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=34290), [web.archive.org (arşiv bağlantısı)](http://web.archive.org/web/20140326070007/http://www.aksiyon.com.tr:80/aksiyon/newsDetail_getNewsById.action?newsId=34290)
