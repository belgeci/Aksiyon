# Kazanmaya kilitli teknik adam Simeone

*Hasan Cücük 2014.02.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Millî oyuncumuz Arda Turan’ın takımı Atletico Madrid bu sezon ortaya koyduğu başarılı futbolla La Liga’nın zirvesine yerleşti. Başarıda aslan payı Arjantinli teknik adam Diego Simeone’nin.
  </font>
 </div>
 <div id="newsText">
  <font class="detail-text">
   <p>
    Yıllardır Real Madrid’in gölgesinde kalan Altetico Madrid’in teknik direktörlük koltuğuna Arjantinli Diego Simeone oturduğunda tarihler 23 Aralık 2011’i gösteriyordu. Şampiyonluğun Barcelona ile Real Madrid arasında el değiştirdiği La Liga’da Diego Simeone’nin Atletico’nun başına geçmesine çoğu kimse aldırış etmedi. Ancak, Simeone daha imzanın mürekkebi kurumadan iddialı demeçler vermeye başlamıştı. Oyuncu olarak Atletico formasıyla şampiyonluk yaşadığı 1995-96 sezonuna atıfta bulunuyor, ‘Neden aynı günleri yaşamayalım?’ diye soruyordu. Ama en ateşli Atletico Madrid taraftarı bile onun hayallerinin gerçekleşeceğine pek ihtimal vermiyordu.
    <p>
     Atletico Madrid, futbol tarihinin nadir gördüğü bir olayın kahramanı. 1974 yılında oynanan Avrupa Şampiyon Kulüpler Kupası finalinde Bayern Münih karşısında uzatma devrelerinin 119. dakikasına 1-0 önde girmişlerdi. Maçı kazandık havasına kapılıp kalesini bir taraftarına imza vermek için terk eden Miguel Reina’nın hatasını değerlendiren Bayern Münih’li oyuncular için boş kaleye gol atmak zor olmamıştı. O yıllarda geçerli olan kural gereği beraberlik sonucunda yeni bir maç daha oynandı. İki gün sonraki maçı Alman ekibi 4-0 kazanıp kupayı alırken, Atletico Madrid için düşüş başladı. Takımın önadı ‘Atletico’ yerine bu tarihten sonra ‘El Pupas’ (Uğursuz Kuş) kullanılmaya başlandı. 1987’de işadamı Jesus Gil’in başkan olmasıyla Atletico için yeni bir döneme kapı açıldı. ‘Çılgın kişiliği’ ile dikkat çeken Jesus Gil’in başkanlığında, Teknik Direktör Rodamir Antiç’in yönetiminde Atletico Madrid 1995-96 sezonunda lig ve kupa şampiyonluğunu kazanıyordu. O yıldaki bu başarının mimarlarından biri kaptan Dieogo Simeone’ydi. Uzun yıllar sonra gelen bu şampiyonluğun üzerinden sadece 4 yıl geçtikten sonra A. Madrid ligden düştü. Sonraki yıllarda Fernando Torres, Christian Vieri, David de Gea, Diego Forlan, Sergio Agüero, Maxi Rodriguez ve Simao gibi yıldızları parlatan kulüp bu yıldızları elinde tutmayı başaramadı.
     <p>
      2000’li yıllarda sıradan bir görüntü çizen Alletico’nun sıra dışı başarısı 2010 yılında UEFA Avrupa Ligi kupasını kazanarak geldi. Ancak Avrupa’da gelen bu başarı lige yansımadı. Özellikle Real Madrid karşısında 10 yılda tüm maçların kaybedilmesiyle kulüp başkanı Enrique Cerezo ‘artık değişim zamanı’ diyerek kulübün başına eski kaptanları Diego Simeone’yi getirdi. Açıkçası Başkan Cerezo’nun bu tercihi ‘değişimden’ ziyade alınan kötü sonuçlardan dolayı taraftarın ‘öfkesinden’ kaçma olarak yorumlandı. Altetico taraftarı için Simeone’nin yeri farklıydı. Tribünler eski kaptanlarına büyük saygı duyuyordu. Başkan Cerezo, Simeone’ye takımı teslim etmeyi 2006 yılında kafasına koyduğunu çeşitli çevrelerde dile getirdi. Lakin o yıllarda tek engel Simeone’nin ‘genç ve tecrübesiz’ olmasıydı. Simeone, kariyerini ülkesinde sonlandırmak için Arjantin’e dönerken, Başkan Cerezo adım adım onu takip ediyordu.
      <p>
       Futbolu bıraktıktan sonra Racing Club’te teknik adamlık eşofmanlarını giyen Simeone’nin başarı grafiği Estudiantes’e 24 yıl sonra kupa kazandırması ve 2008’te River Plate son şampiyonluğunu yaşatmasıyla zirveye çıktı. River Plate’yi şampiyon yaptığı yılın ertesinde sezon başında gelen kötü sonuçlarla kapıya konan Simeone, köklü kulübün iki sezon sonra lig düşmesinde en çok suçlanan isimdi. San Lorenzo’da geçen kısa süreli teknik adamlıktan sonra Simeone ‘artık Avrupa’ya açılma vakti geldi’ diyerek rotasını İtalya’ya çevirirken, yeni takımın adı Catania’ydı.
       <p>
        Ligden düşmesine kesin gözüyle bakılan Catania’yı  ligde tutan ve başarılı sonuçlar aldıran Simeone yeniden rüştünü ispat etmeyi başardı.  Atletico Başkanı Cerezo, yıllardır kafasında düşündüğü planı hayata geçirerek Aralık 2011’de takımı eski kaptanına teslim etti.
        <p>
         Simeone, futbolculuk yıllarında teknik kapasitesinden ziyade hırsı ile dikkati çeken bir isimdi. Sahada 90 dakika boyunca mücadele etmesiyle biliniyordu. Sert futbolu tercih eden Arjantinli’nin zaman zaman rakiplerini ağır şekilde sakatlığı da oluyordu. Athletic Bilbao’lu Julen Guerreros’u feci şekilde sakatlamasıyla uzun süre rakip takımların taraftarlarınca protesto edilmişti. Yine 1998 Dünya Kupası’nda İngiltere ile oynadıkları maçta David Beckham’ı ‘numara’ yapıp oyundan attırmasıyla uzun süre gündeme oturmuştu.
         <p>
          Diego Simeone, göreve geldiğinde ‘boşvermişliğin’ hâkim olduğu bir takım buldu. Ligin Real Madrid ile Barcelona arasında parsellendiği bir ortamda Atletico’lu oyuncuların motive edilmesi oldukça zordu. Öncelikle takıma ‘kazanma ruhunu’ aşılayan Simeone’nin katı kuralı; takım için kendini feda etmeydi. Sahada canını dişine katıp yüzde 100 mücadele etmeyen hiçbir oyuncunun yeri garanti değildi. Fedakârlıkta bulunmayan oyuncuya anlayış göstermeyen Simeone, bu katı kuralı dışında her şeyi oyuncularıyla tartışmaya açan bir anlayışa da sahipti.
          <p>
           Atletico Madrid, hem defansta hem de hücumda rakiplerine korku salan bir takım olmayı başardı. Oyuncular arası yardımlaşmanın üst düzey olması dikkatlerden kaçmadı. Saha kenarında oyuncularını sürekli motive eden bir teknik adamın varlığı yıllardır kaybolan özgüvenin tekrar kazanılmasını sağladı.
           <p>
            <strong>
             Arda Turan’dan vazgeçmiyor
            </strong>
            <p>
             Diego Simeone, başarısının ilk meyvesini 2012’de UEFA Avrupa Ligi finalinde Ahtletic Bilbao takımını 3-0 yenerek alıyordu. Süper Kupa finalinde bu kez Chelsea’yı 4-1 gibi tarihî bir skorla geçen Simeone’nin oyuncuları Real Madrid karşısında 10 yılı aşkındır yaşadıkları hezimete, Kral Kupası finalinde hem de Santiago Bernabeu’da rakiplerini yenerek son verdiler.
             <p>
              Atletico Madrid, 2013-14 sezonu başlarken takımın yıldız oyuncusu Radamel Falcao’yu Rus milyarder Dimitri Rybolovlev’in sahibi olduğu Monaca’ya sattı. Avrupa’nın en iyi forvetleri arasında adı ilk sıralarda anılan Falcao’nun elden çıkartılması kimilerine göre Atletico Madrid’in ‘şampiyonluk’ iddiasını satması olarak tanımlandı. Ancak unutulan Simeone faktörüydü. Falcao’nun satılmasına evet diyen Arjantinli teknik adam yıldız oyuncumuz Arda Turan’ın satılmasına asla vize vermeyeceğini yönetime net bir şekilde ifade etti. Falcao’dan boşalan boşluğu Diego Costa ve Barcelona’dan alınan David Villa ile dolduran Simeone’nin, bu yeni takımı lige fırtına gibi bir giriş yaptı. Şampiyonluğun Real Madrid-Barcelona arasında geçmesini bekleyenler Atletico sürpriziyle karşılaştı. Barcelona’nın lig yarışında artık iki rakibi vardı. Liderlik koltuğunun sahibi averajla Barcelona olurken, Atletico Madrid 22. haftada aylardır kovaladığı Katalan ekibinin üzerine çıkmayı başardı. Barcelona sahasında Valencia’ya boyun eğince Real Sociedad’ı 4-0 yenen Atletico 3 puan farkla liderliğe yükseldi.
              <p>
               Son iki yılda elde edilen başarının mimarı 43 yaşındaki Diego Simeone, bakalım lig sonunda Atletico’yu mutlu sona ulaştırabilecek mi?
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=3C5681D8108DF4FD095688C5FB853158?newsId=37816), [web.archive.org (arşiv bağlantısı)](http://web.archive.org/web/20140313063517/http://www.aksiyon.com.tr:80/aksiyon/newsDetail_getNewsById.action;jsessionid=3C5681D8108DF4FD095688C5FB853158?newsId=37816)
