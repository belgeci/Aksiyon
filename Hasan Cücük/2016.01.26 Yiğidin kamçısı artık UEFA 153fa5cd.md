# Yiğidin kamçısı artık UEFA

*Hasan Cücük 2016.01.26*

<div class="pNewsDetailMainContent ctx_content" itemprop="articleBody">
 <p>
  Kulüplerimiz öyle bir durumda ki artık ‘borç yiğidin kamçısıdır’ deyip sıyrılmaları mümkün değil. Hâl böyle olunca devreye uefa giriyor ve durum hiç de iyi görünmüyor.
 </p>
 <p>
  UEFA Kupası’nı kazanan tek Türk takımı olan G.Saray, bu kez UEFA’dan gelen farklı bir haberle sarsıldı. Kulübün Finansal Fair-Play kurallarına uymadığı açıklandı. UEFA, nihai kararını şubat sonunda verecek. G.Saray; para cezası, kadroda daralma, transfer yasağı, hatta Avrupa kupalarından men ile karşı karşıya. Kulübün bu noktaya gelmesine geçmeden önce Finalsal Fair-Play’den bahsedelim biraz.
 </p>
 <p>
  Kulüpler, son dönemlerde başarıya ulaşmak için hesapsız harcamalar yapınca gelir-gider dengesini kurmakta zorlanmaya başladı. Başarıyı para harcamakta gören kulüplerin bir kısmı iflasın eşiğine geldi. UEFA da 2009-10 sezonu sonunda birliğe üye 53 ülkenin en üst liglerindeki kulüpleri mercek altına aldı. 665 kulübün mali yapısını titiz bir şekilde inceleyen UEFA’nın karşılaştığı manzara, artık bir müdahaleyi gerekli kılıyordu. 665 kulübün yıllık ortalama zararı net 1,6 milyon, borcu da 8,4 milyon Euro’ydu. UEFA Başkanı Michel Platini, kötü gidişatın önüne geçmek için düğmeye basarken futbol dünyasının sık sık kullanacağı Finansal Fair-Play’in (FFP) de temeli atılmış oldu.
 </p>
 <p>
  Türk futbolunun durumu ise bu açıdan oldukça kötüydü. Milyonlarca liraya hükmeden kulüpler hâlâ dernek statüsünde faaliyet gösteriyordu. Kurumlaşmadan ziyade zengin bir başkan ve yönetim kurulu kurtuluş reçetesi oluyordu. Parayı veren başkanlığı alıyor, hesapsız harcamaların faturası sonraki yıllarda ortaya çıkıyordu. Türkiye şartlarında futbolculara ödenen bonservis ve maaş oldukça astronomik. Süper Lig, futbol kalitesi olarak Avrupa’da 6. sırada; ancak, ödenen ücretler Bundesliga ile yarışır durumda!
 </p>
 <p>
  FFP merceğine takılan ilk Türk kulüpleri Beşiktaş ve Bursaspor oldu. 30 Mayıs 2012’de her iki kulübün de 2017-18 sezonu sonuna kadar UEFA tarafından sıkı bir şekilde takip edileceği belirtildi. Her iki kulübün de ceza almasının nedeni oyunculara ödenmeyen maaş ve vergilerdi. Beşiktaş’ı FFP ile karşı karşıya getiren, Matteo Ferrari’ye ödemediği maaş ve gelir-gider dengesinin eksi 45 milyon Euro olmasıydı. Yıldırım Demirören zamanında yapılan astronomik transferler ve alınan başarısız sonuçlar, Beşiktaş’ın mali yapısını altüst ediyordu. Demirören’den sonra göreve gelen Fikret Orman yönetiminin ilk yılları, transfere para harcama yerine borç ödemeyle geçiyordu. Bursaspor ise Collins Mbesuma transferi nedeniyle Portsmouth’a ödemediği borcu nedeniyle UEFA tarafından bu cezaya çarptırılıyordu.
 </p>
 <p>
  <br>
   11 Eylül 2012’de ise gelir-gider dengesinde sorunlar yaşayan, oyuncularına veya borçlu olduğu kulüplere sağlıklı bir şekilde ödeme yapamayan, aralarında Fenerbahçe ile Eskişehirspor’un yanı sıra Sporting Lizbon, Rubin Kazan ve Atletico Madrid’in de bulunduğu 23 kulübün gelirlerine el kondu. Ancak daha sonra bu kulüplerden 16’sına gelirleri verildi. En ağır cezayı ise Malaga aldı. Malaga, oyuncularına ödeyemediği maaşlar nedeniyle 1 yıl ceza alırken tekrarı hâlinde 4 yıl içinde 1 yıl daha ceza alabileceği duyuruldu. UEFA, 2013-14 sezonunda ise 6 kulübün ödül paralarına el koyduğunu duyurdu. Bu kulüpler içerisinde Trabzonspor da vardı.
  </br>
 </p>
 <p>
  Şubat 2014’te ise kısa FFP tarihinin en büyük soruşturmaları başladı. Tam 76 kulüp UEFA tarafından soruşturma altına alındı. Soruşturmalar neticesinde G.Saray, Bursaspor ve Trabzonspor’un da aralarında olduğu 9 kulübe ceza verildi. G.Saray, Bursa ve Trabzon’a 200 bin Euro ceza, 1 yıl maaş bütçesi kısıtı cezası verildi. Anzhi’ye 2 milyon Euro cezayla birlikte maaş kısıtı, Rubin Kazan’a 6 milyon Euro ceza, maaş ve transfer harcaması kısıtı, Zenit’e 12 milyon Euro ceza ve maaş kısıtı, Paris Saint-Germain ve Manchester City’ye ise 60 milyon Euro ceza, maaş ve transfer kısıtı verildi. Levski Sofya da tıpkı Türk kulüpleri gibi cezalar aldı. UEFA’nın FFP ile ilgili son cezaları ise 8 Mayıs 2015’te verildi. Beşiktaş ve Karabükspor’un da içinde olduğu Inter, Monaco, Roma, Lokomotiv Moskova, Sporting, Krasnodar, Rostov ve CSKA Sofya’ya ‘sattıklarından daha fazlasını transfer edememe’ kısıtı getirildi.
 </p>
 <p>
  Ve Galatasaray… UEFA Kupası şampiyonu sarı-kırmızılılar, Ünal Aysal yönetiminin ‘çilek’ transferlerinin faturasıyla karşı karşıya kalıyordu. Kulübe 2015-16 sezonuna dair belirlenen mali fair-play kriterlerine uymadığı iletilip gerekli adımların atılacağı açıklandı. UEFA oldukça ciddiydi. Sızan bilgiler, G.Saray’ın Avrupa’dan 1+1 yıl ihraç edileceği yönünde. Bu bilgi aslında sürpriz değildi. UEFA, daha önce G.Saray’ı Finansal Fair Play konusunda uyarmış, futbolun bağlı olduğu Sportif AŞ’nin yılda en fazla 30 milyon Euro zarar etmesinin kabul edileceğini bildirmişti. Ancak zarar Ünal Aysal (2011-2014) döneminde 90 milyon Euro’ya çıkınca G.Saray sıkı denetime tabi tutuldu. Mayıs 2014’te 200 bin Euro fatura çıkarılan Cim Bom’un UEFA’dan 1 yıl daha ek süre talebi kabul görmemiş ve karar vakti gelmişti. G.Saray, şubat sonuna kadar mali yapısıyla ilgili raporu UEFA’ya sunacak. Kabul görürse tehlike şimdilik atlatılmış olacak. Ancak manzara pek de ümit vadetmiyor. Ceza geleceğine kesin gözüyle bakılırken; meraklar, cezanın nasıl olacağı yönünde. Transfer yasağıyla birlikte para cezası da muhtemel. Elbette en kötü senaryo, Avrupa kupalarından men. UEFA’nın kadroda küçülme isteyebileceği de sızan bilgiler arasında. 2015’te UEFA ile el sıkışan Beşiktaş, Avrupa kupaları için UEFA’ya gönderdiği listede sırasıyla 22 ve 23 oyuncuya yer vermeyi kabul etmişti. Ayrıca siyah-beyazlılar, iki sene boyunca harcadığından fazla bonservis gelirine ulaşmak zorunda.
 </p>
 <p>
  Avrupa’dan 1+1 yıl menle karşı karşıya olduklarını açıklayan G.Saray Başkanı Dursun Özbek, faturayı Ünal Aysal dönemine çıkardı: “Finansal konularda eksiklerimiz oldu. UEFA kriterleri şunu öngörüyor: Üç futbol sezonunda peş peşe 30 milyon Euro’dan fazla zarar edemezsin. Biz 2012-13’te 38, 2013-14’te 70 milyon 400 bin Euro zarar ettik. Biz geldikten sonra kulübün karşı karşıya kaldığı tabloyu gördük. Bazı önlemler aldık. Harcamaları kıstık. Futbolda 44 futbolcumuz vardı, kadroyu 25-26’lara düşürdük. Zararımız 55,8 milyon Euro oldu. Bunun en büyük etkeni, geçmişte yapılan kontratlar.”
 </p>
 <p>
  Trabzonspor da benzer bir süreç yaşıyor. UEFA, Trabzonspor’a ilk olarak 2 yıl önce “Mali yapınızı Finansal Fair Play kurallarına uydurun.” uyarısında bulundu. Bordo-mavililer ikazı dinleyip FFP’nin gereklerini yerine getirdi. Ancak geçen yıl FFP kuralları ikinci plana atılıp bütçe ciddi açıklar verince UEFA’dan bu kez çok ciddi bir uyarı geldi. Aradan geçen sürede herhangi bir iyileşme görülmeyince de karar aşamasına gelindi. UEFA, Trabzonspor ile ilgili kararını her an açıklayabilir. En kötü senaryo ise 2+1 yıl Avrupa kupalarından men.
 </p>
 <p>
  Sonuç olarak, kulüplerimiz profesyonel yönetime kavuşmazsa UEFA’dan daha çok ceza bizi bekliyor.
 </p>
</div>


Kaynak: [www.aksiyon.com.tr](http://www.aksiyon.com.tr/futbol/yigidin-kamcisi-artik-uefa_553670), [web.archive.org (arşiv bağlantısı)](http://web.archive.org/web/20160223111452/http://www.aksiyon.com.tr/futbol/yigidin-kamcisi-artik-uefa_553670)
