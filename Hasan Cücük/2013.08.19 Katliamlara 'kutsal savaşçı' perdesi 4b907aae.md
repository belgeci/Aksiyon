# Katliamlara ‘kutsal savaşçı’ perdesi

*Hasan Cücük 2013.08.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Avrupa’nın Suriye ve Mısır’daki katliamlara neden seyirci kaldığının sırrı, ‘kutsal savaşçılar’da gizli. AB ülkelerindeki kamuoyu ‘İslamcı terör’ korkusuyla baskı altında tutulup demokrasi ve insan hakları rafa kaldırılıyor.
  </font>
 </div>
 <div id="newsText">
  <font class="detail-text">
   <p>
    Demokrasi ve insan haklarının kalesi olarak gösterilen Avrupa Birliği (AB) ülkelerinin Suriye ve Mısır konusunda sessiz kalışı, kendi değerleriyle zıtlık teşkil ediyor. Beşşar Esed, namlunun ucunu kendi vatandaşlarına çevirip sayısı yüz binlere ulaşan masum insanları öldürürken, Batı’dan beklenen sert tepki gelmiyor. Keza Mısır’ın seçilmiş ilk cumhurbaşkanı Muhammed Mursi, cunta tarafından devrilirken, AB ve ABD ‘darbe’ye darbe bile diyemiyor. Yapılan katliamları ‘derin endişe’ duyarak geçiştirmeye çalışıyor. Mısır ve Suriye’de yaşanan katliamlara kayıtsız kalan AB ülkeleri, kendi kamuoylarını ‘kutsal savaşçılar’ (cihatçılar) ile korkutuyor. Avrupa, Suriye ve Mısır’daki demokrasi mücadelesini ‘kutsal savaşçılar’ ile ilişkilendirip gölgeliyor.
    <p>
     Amerika’daki 11 Eylül saldırılarının devamı niteliğindeki Madrid ve Londra’daki kanlı eylemlerden sonra Avrupa’nın teröre bakışında ciddi değişiklikler oldu. Terör denince daha önce akla ayrılıkçı gruplar geliyordu. Bu saldırılardan sonra ise ‘İslamcılar’ akla gelmeye başladı. İstihbarat örgütleri yıllık terör değerlendirmesinde ilk sıraya ‘İslamcı terör’ü yerleştirdi. Özellikle Pakistan, Filistin ve Afgan kökenlilere ait camiler istihbarat örgütlerince yakın takibe alındı. ABD, sürekli olarak Afganistan’da Taliban saflarında çok sayıda Avrupa’dan giden ‘kutsal savaşçılar’ın olduğu bilgisini AB ülkeleriyle paylaştı. Hamburg’daki Taiba Camii’nin ‘kutsal savaşçılar’ın Avrupa çapında toplanma merkezi olduğunu savunan ABD, 11 Eylül’ün önemli isimlerinden Muhammed Atta’nın söz konusu cami kökenli olduğunu belirterek Almanlardan caminin kapatılmasını istedi. Pakistan’da insansız hava aracının düzenlediği saldırıda hayatını kaybeden 9 kişiden 8’inin Almanya kökenli olduğunun açıklanması, Almanlar tarafından şüpheyle karşılanmasına rağmen, gelen tazyiklerden dolayı adı geçen caminin kapısına Ağustos 2010’da kilit vuruldu.
     <p>
      Suriye’de Beşşar Esed’e karşı başlatılan isyanla birlikte yeniden ve güçlü bir şekilde ‘kutsal savaşçılar’ Avrupa’nın gündemine geldi. AB polis teşkilatı Europol’un hazırladığı rapora göre, net olmamakla birlikte 5-6 bin civarında Avrupalı ‘kutsal savaşçı’ Suriye’de Esed’e karşı savaşıyor. Suriye’ye giden bu isimler ‘cihat turisti’ olarak tanımlanırken, İngiltere Dışişleri Bakanı William Hague, “Bu insanların Suriye’ye gitmesi herhangi bir tehdit oluşturmuyor. Şayet ölmez de geri dönerlerse güvenliğimiz ciddi tehlikede.” açıklamasını yaptı. Ölürlerse sorun yok, ya dönerlerse?.. İşte Hague’ye göre bu bir facia demek. Çünkü silahlı eğitim alıp radikalleşen bu isimler ‘kutsal savaş’ı Avrupa topraklarına taşımış olacak. Europol Direktörü Rob Wainwright, Esed’e karşı mücadeleyi ‘terörist faaliyet’ olarak gördüklerini “Bu insanlar Avrupa’ya geri döndüğünde terörist faaliyetlerine devam edecek.” açıklamasıyla teyit ediyordu. Hollanda, Suriye’den dönecek ‘kutsal savaşçılar’a karşı teyakkuza geçip güvenlik alarmı veren ülkeler arasında yer alıyordu. Hollanda Anti-terör Şefi Dick Schoof, “Cihat turistleri geriye aşırı radikal olarak dönüyor. Bu, Hollanda için çok ciddi tehlikedir.” diyordu.
      <p>
       Avrupa ülkeleri ‘İslamcı terör’ karşısında teyakkuza geçerken, Europol 2012’de 14 kişinin ‘İslamcı’ teröristler tarafından öldürüldüğünü açıklıyordu. 2011’de 174 olan terör eylemi, 2012’de 219 olarak açıklanıp toplumsal baskıya tam hız devam ediliyordu. Ancak bunların büyük kısmının İspanya, Fransa ve İngiltere’deki ayrılıkçı grupların eylemi olduğu satır aralarında ancak yer buluyordu. Norveç ve Avrupa tarihinin en kanlı saldırısını gerçekleştiren Anders Behring Breivik, 77 kişiyi katlederken uluslararası bağlantıları dikkate alınmıyordu. Tüm Avrupa’da giderek artan aşırı sağ, tehdit sıralamasında üstlerde yer bulmuyordu. Katliamın merkezi Norveç’te bile yıllık terör tehdidinde ‘İslamcı terör’ hâlâ ilk sırada yer alıyordu. Europol verilerine göre Fransa, İspanya, Yunanistan, Belçika ve İngiltere, 2012’de ‘terörist eylemler’e hedef oluyordu. Bu ülkelerden İspanya’da 125, Fransa’da 54 terör eylemi olurken, bunun tamamına yakını ayrılıkçı gruplar tarafından gerçekleştiliyordu. Aynı yıl sol terör grupları 18, sağ gruplar 2 eylem yapıyordu Avrupa çapında. İlginç olan, kıta genelinde ‘İslamofobik’ çevreler tarafından Müslümanlara yönelik saldırılar, terör eylemi kapsamına alınmıyor, ‘nefret ve ırkçılık’ olarak tanımlanıyordu.
       <p>
        Düşman...
        <p>
         Rejim karşıtlarının Beşşar Esed’e karşı verdiği mücadeleyi destekleyen Fransa, Suriye’ye giden Fransız vatandaşlarını ‘terörist gruplar’ için mücadele veren isimler olarak tanımlıyordu. Şayet bu isimler ‘ölmeden’ dönerse ‘Fransa’nın düşmanları’ olarak tanımlanacağını İçişleri Bakanı Manuel Valls açıklıyordu. Valls, “Fransa, Suriyeli muhalifleri destekliyor. Siz bu gençleri nasıl tanımlıyorsunuz?” sorusuna, “Terör grupları içinde mücadele veren ve yarın bize karşı tavır alabilecek, Suriye’de bugün bulanık şartlarda mücadele yürütenler düşmandır.” cevabını verirken, bu kişilerle ‘mücadele edilmesi’ gerektiğini söylüyordu. Fransız bakana göre, bu kişiler sadece Fransa değil, diğer Avrupa ülkeleri için de ‘potansiyel tehdit’.
         <p>
          Avrupa Parlamentosu’nun İçişleri Komisyonu’nda konuşan AB Terörle Mücadele Koordinatörü Gilles de Kerchove, “Yüzlerce AB vatandaşı Suriye’ye gidiyor. Bunlara Balkanlar ve Kuzey Afrika’dan gidenleri de katarsak burası dışarıdan binlerce savaşçı çekiyor. Örgütün çekirdeği çok zayıflamış olsa da karşımızdaki esas tehdit El Kaide ile ilgili.” derken tehlikenin boyutunu şu cümlelerle izah ediyordu: “Eğer orada ölmezlerse, güvenliğimize ciddi bir tehlike oluşturacaklar. Gelişleri nasıl durduracağız? Bu kişilerin bazılarının hevesli gönüllüler, diğerlerinin ise bazı ağların Suriye’ye gönderdiği radikal militanlar olduğunu göz önünde bulundurursak, geri gelişleriyle yüzleşmek zor olacak. Önce bu kişilerin gitmesinin nasıl önüne geçeceğimizi, daha sonra da gelişleriyle ilgili ne yapacağımızı belirlememiz gerekiyor.”
          <p>
           Avrupa kamuoyu Suriye’de savaşan ‘kutsal savaşçılar’la baskı altında tutulurken, rakamlar konusunda net bilgiler bir türlü ortaya çıkmıyor. Avrupa ve İsrail kaynaklarına göre, Suriye’de Avrupa menşeli bin kadar ‘kutsal savaşçı’ bulunuyor. Teyit edilemeyen rakam olarak ise 5-6 bin kişi telaffuz ediliyor. Avrupa basını, Suriye ile her haber ve analizin bir tarafına Avrupalı ‘kutsal savaşçılar’ı iliştirmeyi ihmal etmiyor. Maksat korku ortamı oluşturmak olduğu için rakamlar sürekli değişiyor. Ne de olsa kimse işin doğrusunu tam bilmiyor! Mesela, Alman istihbaratına göre ülkede ‘İslam davası’na yardım eden kişi sayısı 36 bin olarak tespit edilirken, 200 ‘kutsal savaşçı’ bulunuyor. Belçika’da bu rakam 80, Danimarka’da 45, Fransa’da ‘en az 50’ olarak açıklanıyor. Rakamların net tespit edilmemesi ise Avrupa’yı yakından bilenler için gariplikler içeriyor. İstihbarat teşkilatları, ‘kutsal savaşçılar’ çevresini yıllardır yakın takibe almış durumda. Ülkeden uzun süre ayrılanların giriş-çıkışlarını kontrol etmek ise oldukça kolay. AB adalet bakanları, Lüksemburg’da yaptıkları toplantıda, ‘kutsal savaşçılar’a karşı ortak hareket kararı aldı. Dile getirilen eylem planları arasında, ‘kutsal savaşçılar’ın oturumlarının iptal edilmesi ve terör yasasından gözaltına alınması bulunuyor. Olayı ilginç kılan nokta ise Suriye’ye giden ‘kutsal savaşçılar’ El Nusra Cephesi altında mücadele ediyor. Ve bu örgüt AB’nin terör listesinde bulunmuyor. Yani AB’nin terör örgütü olarak görmediği bir grup içinde olmak ‘terörist’ damgası yemek için yeterli oluyor.
           <p>
            ‘Kutsal savaşçılar’ı gündemine alan son ülke Danimarka oldu. Kopenhag’ın Amager semtinde bulunan Kuba Camii, Suriye’ye gönderilen isimlerin merkezi olarak lanse edildi. İstihbarat teşkilatı PET’in bu grupları yakından takip ettiği basına yansıdı. Suriye için resmî izin alarak para toplayan ‘hjaelp4syrien.dk’nin (Suriyeiçinyardım) illegal faaliyetlerde bulunduğu yazıldı. Bu cami ve sitenin El Nusra Cephesi bağlantılı Selefiler tarafından kontrol edildiği ve Danimarka’dan giden ‘kutsal savaşçılar’ın yaşının 16’ya kadar düştüğü ifade edildi.
            <p>
             Avrupa’nın Suriye ve Mısır’daki katliamlara neden seyirci kaldığının sırrı, ‘kutsal savaşçılar’da gizli. Avrupalı ‘kutsal savaşçı’ yok demek mümkün değil. Afganistan’a, Bosna’ya gönüllü gidip mücadele edenler oldu. Suriye’ye gidenler de var. Avupa’nın Suriye ve Mısır sorununun bu mevzu ile paketlenmesi yanlış ve kasti. AB ülkelerindeki kamuoyları ‘İslamcı terör’ korkusuyla baskı altında tutulup demokrasi ve insan hakları rafa kaldırılıyor. Olan, bu duyarsızlık ortamında baskıcı ve darbeci yönetimlerin öldürdüğü, baskı altına aldığı, tek isteği demokrasi olan masum insanlara oluyor.
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=FE9AA01BD554D285A3C5D9E3F7D81C52?newsId=36305), [web.archive.org (arşiv bağlantısı)](http://web.archive.org/web/20130824213335/http://www.aksiyon.com.tr:80/aksiyon/newsDetail_getNewsById.action;jsessionid=FE9AA01BD554D285A3C5D9E3F7D81C52?newsId=36305)
