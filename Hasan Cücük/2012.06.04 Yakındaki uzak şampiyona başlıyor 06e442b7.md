# Yakındaki uzak şampiyona başlıyor

*Hasan Cücük 2012.06.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Karadeniz’in kuzey kıyılarındaki Ukrayna ile komşusu Polonya’da düzenlenecek Euro 2012 Avrupa Şampiyonası başlıyor. Baraj maçlarında Hırvatistan’a takılan Türkiye, şampiyonayı taraftar olarak değil, futbolsever olarak uzaktan izleyecek.
  </font>
 </div>
 <div id="newsText">
  <font class="detail-text">
   <p>
    Polonya ve Ukrayna’nın ev sahipliği yapacağı 2012 Avrupa Futbol Şampiyonası, 8 Haziran’da Polonya-Yunanistan maçıyla başlayacak. 16 ülke Avrupa’nın en iyisi olmak için mücadele edecek. Şampiyon, 1 Temmuz’daki final maçıyla belli olacak. Şampiyonluğun en büyük adayı İspanya görülürken Almanya ve Hollanda diğer adaylar olarak sıralanıyor. Şampiyonun kim olacağı kadar, turnuvada kimin yıldız kimin gol kralı olacağı da merak edilen konular arasında. Şimdi isterseniz grup grup şampiyonanın analizini yapmaya çalışalım.
   </p>
   <h3>
    <span>
     Şanslıların grubu: A
    </span>
   </h3>
   <p>
    Polonya, Yunanistan, Rusya ve Çek Cumhuriyeti’nin yer aldığı A Grubu, şimdiden Avrupa şampiyonalarının en zayıf grubu olarak tarihe geçti. Güç dengesi olarak ülkeler arasında fazla bir farkın bulunmaması, gruptan hangi ülkenin çıkacağı konusunda net bir tahminde bulunulmasını engelliyor. Polonya ve Yunanistan defansif futbolları, Çek Cumhuriyeti gol yollarındaki sıkıntısıyla dikkat çekerken, Euro 2008’in flaş ülkesi Rusya az da olsa favori olarak öne çıkıyor.
   </p>
   <p>
    Polonya: Ev sahibi Polonya’nın en büyük dezavantajı olarak 2009’dan bu yana ciddi bir maç yapmaması gösteriliyor. Şampiyona tarihinde ilk kez Euro 2008’de mücadele eden Polonya, sefilleri oynayarak 1 puanla dönmüştü. Franciszek Smuda’nın çalıştırdığı Polonya’da, Borussia Dortmund formasıyla muhteşem bir sezon geçiren Robert Lewandowski ümitlerin bağlandığı isimlerin başında geliyor. Kulüp bazında başarılı olan Lewandowski’nin millî takımda aynı başarı grafiğini yakalayamaması dikkat çekiyor. Arsenal kalesini koruyan Wojciech Szczesny güven verirken Smuda’nın defansif anlayışında Lukasz Piszczek önemli bir yer tutuyor.
   </p>
   <p>
    Yunanistan: Yunan futbol tarihi, “Otto Rehhagel’den önce ve sonra” diye ikiye ayrılıyor. Alman hoca yönetiminde Euro 2004’te Avrupa şampiyonu olan Yunanistan, Euro 2012’de şansını Fernando Santos’la deneyecek. Portekizli hoca ‘hücum futbolu’ felsefesini benimsemesine karşılık Yunan Millî Takımı Rehhagel’in izinden giderek ‘defansif’ anlayışı sahaya yansıttı. ‘İlk golü bul, defansa çekil’ mantığından dolayı Yunanistan, grup maçlarında 10 karşılaşmanın 6’sında sadece 1 gol attı. 2004’ün ‘kahramanı’ 35 yaşındaki Karagounis komşunun beyni olarak Euro 2012’de boy gösterecek. Schalke’de yıldızı parlayan 20 yaşındaki Papadopoulos ve Werder Bremenli Papastathopoulos, Yunanistan’ın defansta ümit bağladığı yetenekler.
   </p>
   <p>
    Rusya: Ruslar, Guus Hiddink yönetiminde Euro 2008’de müthiş bir performans ortaya koyarken, Adrey Arshavin yıldızlaşmıştı. Ruslar, millî takımı Hiddink sonrası bir başka Hollandalı Dick Advocaat’a emanet ederken, bu gelişigüzel bir tercih değildi. Advocaat, çalıştırdığı Zenit’e hem Rusya şampiyonluğu hem de UEFA Kupası’nı kazandırmıştı. Yani Rus futbolunu yakından tanıyan bir isimdi. Rusya’nın ‘ofansif ve göze hitap eden’ futbolunda temel taşlardan biri Arshavin. Arsenal macerası olumlu geçmeyen Arshavin için Euro 2012 kendini ispat için yeni bir fırsat olacak. CSKA Moskova’nın 22 yaşındaki yıldız oyuncusu Alan Dzagoev, Rusya’nın Euro 2012’de başarı beklediği diğer bir isim.
   </p>
   <p>
    Çek Cumhuriyeti: Mayıs 2006’da FIFA sıralamasında dünya 2.liğine kadar yükselen Çekler, bu tarihten sonra hızlı bir düşüşe geçti. Pavel Nedved, Karel Poborsky ve Jan Koller’in ‘yaş haddinden’ millî takımı bırakmasıyla Çek Cumhuriyeti sıradan bir ülke konumuna geldi. Euro 2012’ye Karadağ’ı play-off maçlarında geçerek gelen Çeklerin başarısı Petr Cech’in kurtarışlarıyla doğrudan bağlantılı olacak. Orta sahada Tomas Rosicky takımın öne çıkan tek yıldızı olurken, G.Saray’da kötü bir sezon geçiren Milan Baros gol atmakta zorlanan Çeklerin gol ümidi olarak sahaya çıkacak.
   </p>
   <h3>
    <span>
     Ölüm grubu: B
    </span>
   </h3>
   <p>
    Hollanda, Danimarka ve Almanya’nın ‘Avrupa şampiyonu’ unvanını taşıyarak geldiği B Grubu’nda Portekiz gibi bir başka futbol ülkesi bulunuyor. Grubun en zayıf takımı olarak Danimarka zikredilirken, Almanya ve Hollanda, Portekiz’e göre gruptan çıkmaya daha yakın gösteriliyor.
   </p>
   <p>
    Almanya: Eski İngiliz golcü Lineker’in futbolu “Sonunda Almanların kazandığı oyun” diye tarif etmesi, 1996’dan bu yana geçerliliğini yitirmiş durumda. En son Euro 96’da şampiyon olduktan sonra Dünya Kupası ve Avrupa şampiyonlarında kupaya hasret kalan Almanlar, Euro 2012’ye iddialı gelen ülkelerin başında geliyor. Joachim Löw’le birlikte ‘göze hitap eden futbolu’ tercih eden Almanların en büyük kozu Mesut Özil olacak. Kaleci Neuer’in müthiş formu Löw’ü mutlu ederken, kapısını uzun yıllar ‘yabancı kökenli’ oyuncuya kapatan Almanlar; Türk, Polonya, Brezilya, Gana, Tunus ve İspanyol kökenli oyuncularla ‘altın’ mücadelesi verecek.
   </p>
   <p>
    Hollanda: Euro 88’de Gullit, Van Basten, Rijkaard ve Koeman gibi yıldızlarla Avrupa’nın zirvesine çıkan Portakallar, Euro 2012’de aynı başarıyı Van Persie, Sneijder, Robben ve Huntelaar gibi yıldızlarla tekrarlamak istiyor. Polonya-Ukrayna yolunda rakiplerine âdeta gol olup yağan Hollanda’nın kadrosunda Bundesliga gol kralı Huntelaar ve Premier Lig kralı Van Persie bulunuyor. Hücum hattında çok güçlü olan Hollanda’nın ‘zayıf yönü’ ise Van Bommel ve Nigel de Jong’un agresif futbolundan dolayı kırmızı karta yakın olması.
   </p>
   <p>
    Portekiz: Sürekli Messi’nin gölgesinde kalan Ronaldo için Euro 2012 farklı bir anlam taşıyor. 1990’lardan itibaren Portekiz futboluna damgasını vuran ‘altın kuşak’ Luis Figo ve Rui Costa’dan bayrağı devralan Ronaldo, Nani, Moutinho ve Meireles’in performansı Portekiz’in başarısını direkt etkileyecek. Ronaldo’nun formu en büyük güvenceleri olurken, Hollanda ve Almanya’nın varlığı Portekiz’in işinin hiç de kolay olmadığını gösteriyor.
   </p>
   <p>
    Danimarka: 20 yıl önce ‘plajdan toplanan oyuncularla’ Avrupa şampiyonu olan Danimarka’nın en büyük kozu, 12 yıldır millî takımı çalıştıran Morten Olsen. İsimsiz oyuncularla Dünya Kupası ve Avrupa şampiyonlarına Danimarka’yı taşıyan Olsen, Polonya-Ukrayna yolunda Portekiz’i geride bırakmayı başarmıştı. Yıldız sıkıntısı çeken Danimarka’nın ümitlerini bağladığı isim Sunderland formasını giyen Nicklas Bendtner. Usta file bekçisi Thomas Sörensen’in sakatlığından dolayı son gün kadrodan çıkartılması ise moralleri bozdu.
   </p>
   <h3>
    <span>
     C Grubu: İkinci kim olacak?
    </span>
   </h3>
   <p>
    Son Avrupa ve dünya şampiyonu İspanya’nın favori olduğu C Grubu’nda ikincinin kim olacağı merak ediliyor. İrlanda’ya fazla bir şans verilmezken, ikincilik yarışının İtalya ile Hırvatistan arasında olacağı tahmin ediliyor.
   </p>
   <p>
    İspanya: Fazla değil, sadece 4 yıl öncesine gidelim. İspanya için ‘elemelerin süper, turnuvaların sıradan takımı’ yorumu yapılıyordu. Gerçekten Boğalar, her Avrupa Şampiyonası ve Dünya Kupası elemelerinde süper performans ortaya koyar, turnuva başlayınca tel tel dökülürdü. Bu şansızlığı Euro 2008’de Aragones yönetiminde kıran İspanya, 2010 Dünya Kupası’nda da Del Bosque yönetiminde kupaya uzanarak dünyanın bir numaralı futbol ülkesi oldu. Del Bosque, “Futbol, iyi olduğunu düşünen ülkeyi cezalandırır.” demesine karşılık Xavi’li, İnesta’lı, Torres’li, Silva’lı ve Fabregas’lı İspanya şampiyonanın bir numaralı favorisi. David Villa ve Puyol’un sakatlığından dolayı Euro 2012’de olmaması ise Boğaların gücünü az da olsa azalttı.
   </p>
   <p>
    İtalya: 2010 Dünya Kupası’nda ‘sefilleri oynayan’ İtalya’nın moralini geçen günlerde patlak veren yeni şike dalgası bozdu. Estonya, Slovenya ve Sırbistan gibi zayıf ülkeler arasından yenilmeden Polonya ve Ukrayna’ya gelen İtalya’nın en büyük kozu, Juventus’ta başarılı bir sezon geçiren Andrea Pirlo olacak. Forvette ‘problem çocuk’ Balotelli’nin nasıl bir performans göstereceği merak konusu olurken, yaş ortalaması yüksek olan Gök Maviler’de kaleci Buffon, defansta Chiellini, orta sahada De Rossi ümit bağlanan diğer isimler.
   </p>
   <p>
    İrlanda: 24 yıl aradan sonra Avrupa Şampiyonası’nda mücadele edecek İrlanda’nın en büyük kozu, saha kenarındaki ‘yaşlı kurt’ Giovanni Trapottoni. Juventus ve Milan’ı Serie A, Bayern Münih’i Bundesliga, Benfica’yı Portekiz ve Salzburg’u Avusturya şampiyonu yapıp kulüp düzeyinde Avrupa’daki tüm kupaları kaldıran Trapottoni; Robbie Keane, John O’Shea ve Shay Given gibi tecrübeli isimlerle gruptan çıkmanın planlarını yapıyor.
   </p>
   <p>
    Hırvatistan: Hırvatlar için Euro 2012, Türkiye karşısında Euro 2008’de yaşadıkları şoku atlatmak anlamına gelecek. 2006’dan bu yana Hırvatistan’ı çalıştıran Slaven Biliç, “Belki çılgınca gelecek ama şampiyon olabiliriz.” sözleriyle takımına olan güvenini ortaya koyarken, en büyük kozu Modriç, Oliç, Srna ve Eduardo gibi oyuncular olacak.
   </p>
   <h3>
    <span>
     Başrolün olmadığı grup: D
    </span>
   </h3>
   <p>
    Ev sahibi Ukrayna ile birlikte İngiltere, Fransa ve İsveç’in bulunduğu D Grubu’nda çok fazla öne çıkan bir takım yok.
   </p>
   <p>
    İngiltere: Futbolu dünyaya öğreten millet olan İngilizler, sonuca gitmede oldukça başarısız bir performans gösteriyor. Millî takım düzeyinde tek başarısı 1966 Dünya Kupası olan İngiltere, her turnuvada favori gösterilmesine karşılık başarıya hasret kalmaya devam ediyor. Teknik Direktör Fabio Capello, şubatta, federasyonun kaptanlığı John Terry’den almasıyla istifa edince, İngiliz Millî Takımı çalkantılı bir döneme girdi. Yeni patron Roy Hodgson olurken, Lampard, Terry ve Gerrard’ın ‘yaşlılık’ moduna girmesi İngilizlerin önemli handikaplarından biri. Premier Lig’deki ‘yabancı’ hegemonyası millî takımı olumsuz etkilerken Rooney, Young ve Walcott gibi gençler başarının anahtarı olarak görülüyor.
   </p>
   <p>
    Fransa: Zidane’ın futbolu bırakmasıyla türbülansa giren Fransa, 2010 Dünya Kupası’nda imza attığı skandalla hafızalardaki tazeliğini koruyor. Oyuncular teknik patron Domenech’e ‘isyan bayrağı’ çekerken, kupa sonrası takım Laurent Blanc’a emanet edilmişti. Blanc, asıl hedeflerinin ev sahipliği yapacakları Euro 2016 olduğunu açıklarken, gruptan çıkmanın başarı olacağını söyleyerek herkesi şaşırtmıştı. Domenech’in görmezden geldiği Samir Nasri takımın en büyük kozu olurken eski Cumhurbaşkanı Sarkozy’nin görmezden geldiği ‘Müslümanlar’ Benzema, Ribery, Diarra, Adil Rami ve Nasri, Fransa’nın en büyük kozları olarak sahaya çıkacak.
   </p>
   <p>
    İsveç: İsveç, ‘en iyi ikinci’ kontenjanıyla Euro 2012’ye gelirken takımın başarısı tek bir oyuncuya endeksli: Zlatan İbrahimoviç… İbrahimoviç’in maddi değeri, diğer 10 oyuncuya bedel. Kulüp düzeyinde tatmadığı başarı kalmayan İbrahimoviç, konu millî takım olunca aynı başarıyı tekrarlayamıyor. Bütün bu olumsuzluklara karşılık İsveçliler İbrahimoviç’ten ümitlerini kesmiyor. Takımın diğer önemli ismi ise G.Saraylı Johan Elmander.
   </p>
   <p>
    Ukrayna: Tarihinde ilk kez Avrupa Şampiyonası’nda mücadele edecek olan ev sahibi Ukrayna, teknik patron Oleg Blokhin’in tecrübesine güveniyor. Kâğıt üzerinde grubun en zayıf takımı olan Ukrayna, ev sahibi olmanın avantajını sahaya yansıtmaya çalışacak. Takımın önemli isimleri Schevchenko, Voronin ve Timosjuk’un futbolun sonbaharını yaşaması Ukrayna’nın fazla ümitli olmasını engelliyor.
   </p>
   <h3>
    <span>
     Euro 2012’de olmayacak yıldızlar
    </span>
   </h3>
   <ul>
    <li>
     David Villa (İspanya)
    </li>
    <li>
     Carles Puyol (İspanya)
    </li>
    <li>
     Arda Turan (Türkiye)
    </li>
    <li>
     Eden Hazard (Belçika)
    </li>
    <li>
     Gareth Bale (Galler)
    </li>
    <li>
     Neven Subotiç (Sırbistan)
    </li>
    <li>
     Xherdan Şakiri (İsviçre)
    </li>
    <li>
     Edin Dzeko (Bosna-Hersek)
    </li>
    <li>
     Frank Lampard (İngiltere)
    </li>
   </ul>
   <h3>
    <span>
     Son kez sahne alacak yıldızlar
    </span>
   </h3>
   <ul>
    <li>
     Giorgos Karagounis (35-Yunanistan)
    </li>
    <li>
     Mark von Bommel (35-Hollanda)
    </li>
    <li>
     Miroslav Klose (34-Almanya)
    </li>
    <li>
     Andrea Pirlo (33-İtalya)
    </li>
    <li>
     Gianluigi Buffon (34-İtalya)
    </li>
    <li>
     İvica Oliç (33-Hirvatistan)
    </li>
    <li>
     Xavi Hernandez (32-İspanya)
    </li>
    <li>
     Joan Capdevila (34-İspanya)
    </li>
    <li>
     Steven Gerard (32-İngiltere)
    </li>
    <li>
     Anatoliy Tymmoshchuk (33-Ukrayna)
    </li>
    <li>
     Andriy Schevchenko (35-Ukrayna)
    </li>
    <li>
     Milan Baros (31-Çek Cum.)
    </li>
    <li>
     Johan Elmander (31-İsveç)
    </li>
   </ul>
   <h3>
    <span>
     Gol kralı adayları
    </span>
   </h3>
   <ul>
    <li>
     Christiano Ronaldo (Portekiz)
    </li>
    <li>
     Robert Lewandowski (Polonya)
    </li>
    <li>
     Mario Gomez (Almanya)
    </li>
    <li>
     Roman Pavlyuchenko (Rusya)
    </li>
    <li>
     Robin Van Persie (Hollanda)
    </li>
    <li>
     Fernando Torres (İspanya)
    </li>
   </ul>
   <h3>
    <span>
     Genç yıldız adayları
    </span>
   </h3>
   <ul>
    <li>
     Marco Reus (1989-Almanya)
    </li>
    <li>
     Toni Kroos (1990-Almanya)
    </li>
    <li>
     Christian Eriksen (1992-Danimarka)
    </li>
    <li>
     Mario Gotze (1992-Almanya)
    </li>
    <li>
     Yann M’Villa (1990-Fransa)
    </li>
    <li>
     K. Papadopoulos (1992-Yunanistan)
    </li>
    <li>
     Alan Dzogev (1990-Rusya)
    </li>
   </ul>
   <h3>
    <span>
     Süper Lig temsilcileri
    </span>
   </h3>
   <ul>
    <li>
     <strong>
      Çek Cum.:
     </strong>
     Sivok (Beşiktaş), Baros (GS)
    </li>
    <li>
     <strong>
      Yunanistan:
     </strong>
     Theofanis Gekas (Samsun)
    </li>
    <li>
     <strong>
      Polonya:
     </strong>
     Adrian Mierzejewski (Trabzon), Kamil Grosicki (Sivasspor)
    </li>
    <li>
     <strong>
      Portekiz:
     </strong>
     Almeida, Quaresma (Beşiktaş)
    </li>
    <li>
     <strong>
      İsveç:
     </strong>
     Holmen (İstanbul BŞ), Johan Elmander (G.Saray)
    </li>
   </ul>
   <p>
   </p>
   <p>
    <img alt="" src="http://web.archive.org/web/20140926131248im_/http://medya.aksiyon.com.tr/aksiyon/2012/06/04/kupa-1.png">
     <p>
      <img alt="" src="http://web.archive.org/web/20140926131248im_/http://medya.aksiyon.com.tr/aksiyon/2012/06/04/kupa-2.png"/>
      <p>
       <img alt="" src="http://web.archive.org/web/20140926131248im_/http://medya.aksiyon.com.tr/aksiyon/2012/06/04/kupa-3.jpg"/>
       <p>
        <img alt="" src="http://web.archive.org/web/20140926131248im_/http://medya.aksiyon.com.tr/aksiyon/2012/06/04/kupa-4.jpg"/>
        <p>
         <img alt="" src="http://web.archive.org/web/20140926131248im_/http://medya.aksiyon.com.tr/aksiyon/2012/06/04/kupa-5.jpg"/>
         <p>
          <img alt="" src="http://web.archive.org/web/20140926131248im_/http://medya.aksiyon.com.tr/aksiyon/2012/06/04/kupa-6.jpg"/>
         </p>
        </p>
       </p>
      </p>
     </p>
    </img>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-32739-yakindaki-uzak-sampiyona-basliyor.html), [web.archive.org (arşiv bağlantısı)](http://web.archive.org/web/20140926131248/http://aksiyon.com.tr/aksiyon/haber-32739-yakindaki-uzak-sampiyona-basliyor.html)
