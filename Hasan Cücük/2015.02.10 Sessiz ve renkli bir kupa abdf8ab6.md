# Sessiz ve renkli bir kupa

*Hasan Cücük 2015.02.10*

<div class="pNewsDetailMainContent" itemprop="articleBody">
 <p>
  Afrika Uluslar Kupası, uzun yıllar sonra Avrupa kulüpleri tarafından ‘homurtu’ ile karşılanmadı. Sebebi, yıldız oyuncu sayısının az olmasıydı. Gana ile Fildişi’nin finale kaldığı kupa, renkli görüntülere de sahne oldu.
 </p>
 <p>
  Avrupa için dert, Afrika için şölen olan 30. Afrika Uluslar Kupası’nın ev sahibi aslında Fas’tı. Ancak Ebola salgınından dolayı kupanın 2016’ya ertelenmesini isteyince ortalık karıştı. Fas’ın talebini reddeden Afrika Futbol Konfederasyonu (CAF), bu ülkeden 8 Kasım 2014’e kadar bir karar vermesini istedi. Fas kararından vazgeçmeyince CAF, bu ülkeden hem ev sahipliğini aldı hem de kupadan diskalifiye etti. Kupanın oynanmasına sadece birkaç ay kala ortaya çıkan bu krizden istifade meydana ilk çıkan ülke, 2022 Dünya Kupası’na ev sahipliği yapacak olan Katar oldu. CAF, Katar’ın bu ‘cazip’ talebine hayır derken; sorunu çözen isim CAF Başkanı Issa Hayatou oldu. Ekvator Ginesi Devlet Başkanı Obiang Ngueema ile görüşen Hayatou, 30. Afrika Uluslar Kupası’nın bu ülkede yapılacağını ilan etti. Ekvator Ginesi, 2012 Afrika Uluslar Kupası’na Gabon’la ev sahipliği yapmıştı. 2015 yolunda grupta 3. olup kupa biletini kaybederken, cazalı oyuncu oynattığı için bir sonraki Afrika Uluslar Kupası elemelerinden de diskalifiye edilmişti. Ev sahibi olarak doğrudan katılma hakkını elde ederken cezası da kalkmış oluyordu.
 </p>
 <p>
  Ev sahibi Ekvator Ginesi, 8 takımlı yarı profesyonel bir lige sahip, 625 bin nüfuslu küçük bir ülke. 16 ülkenin katıldığı 30. Afrika Uluslar Kupası, 41 bin kişilik Bata, 15 bin kişilik Malabo ve Mongoma ile 8 bin kişilik Ebebiyin stadında oynandı. 17 Ocak’ta start alan kupanın favorisi olarak Fildişi Sahilleri ve Tunus ön plana çıkıyordu. Nitekim bu favorilerden Fildişi finale adını yazdırırken, Tunus çeyrek finalde Ekvator Ginesi’ne uzatmalarda 2-1 yenilerek evine dönüyordu. Ev sahibi olmanın avantajıyla adını yarı finale yazdıran Ekvator Ginesi, ‘gizli favori’ olarak lanse edilen Gana karşısında hiçbir varlık gösteremedi. Gana’nın 3-0 kazandığı maça skorla birlikte çıkan olaylar da damga vurdu. Skor 3-0 iken Ganalı taraftarlar, Ekvator Ginesi seyircilerinin bulunduğu tribünden atılan yabancı maddelerden dolayı 83. dakikada sahaya inince hakem maçı durdurdu. Hakem, yaklaşık yarım saat sonra tekrar başlattığı maçı kaldığı yerden değil, 90. dakikadan devam ettirip 3 dakika ekleyerek maçı bitirdi. Finalin adı Fildişi Sahilleri-Gana olurken, dergimiz baskıya girdiğinde bu maç henüz oynanmamıştı. 2012’de kupayı Zaire’nin alması yeni bir sürpriz ülke çıkar mı beklentilerini boşa çıkarırken, asıl sürpriz son şampiyon Nijerya ve Afrika Uluslar Kupası’nı 7 kez kazanan Mısır’ın 16 takım arasında olmamasıydı. Güney Afrika, Senegal ve Kamerun gibi ülkelerin de gruptan çıkamadan turnuvaya veda etmesi, hayal kırıklığı oluşturdu.
 </p>
 <p>
  Kupanın tartışmasız yıldızı, Fildişi Sahilleri’nden Yaya Toure (Manchester City) olurken; takım arkadaşı Wilfried Bony, Didier Drogba sonrası Fildişi Sahilleri’nin yetiştirdiği en iyi forvet olarak gösteriliyordu. Gana’nın forveti Pierre-Emerick Aubameyang ve Asamoah Gyan ile Senagalli Sadio Mane de öne çıkan diğer isimler oluyordu.
 </p>
 <p>
  Dikkat çeken önemli bir nokta ise Afrika’dan son dönemde yıldız oyuncu yetişmemesiydi. Drogba ve Samuel Eto’o gibi yıldızların olmadığı bir Afrika Uluslar Kupası da cazibesini kaybediyordu. Afrika Uluslar Kupası’nın Avrupa’da liglerin devam ettiği dönemde iki yılda bir yapılması çok eleştirilmişti. Uzun yıllar sonra ilk kez bu yıl Afrika Uluslar Kupası, Avrupa kulüpleri tarafından ‘homurtu’ ile karşılanmadı. Sebebi, yukarıda değindiğimiz gibi şampiyonluk mücadelesi veren takımlarda oynayan Afrikalı yıldız oyuncu sayısının az olmasıydı.
 </p>
 <p>
  Kupada dikkat çeken başka bir ayrıntı da 16 takımdan 13’ünün teknik adamlık koltuğunda Avrupalıların oturması ve bu teknik adamların sıradan isimlerden oluşması. Avrupa kulüplerinde iş bulamayan teknik adamlar rotayı Afrika’ya çeviriyor. Afrika ülkeleri daha çok Fransız, Alman ve Portekizli isimleri tercih ediyor.
  <br>
   <br>
    <strong>
     Afrika Uluslar Kupası’na giden Süper Lig oyuncuları
    </strong>
   </br>
  </br>
 </p>
 <p>
  Senegal: Sow (F.Bahçe), Kamerun: Mandjeck Georges (K.Erciyes), Zoua Jacques (K. Erciyes), Kwekeu Leonard (Ç. Rize), Gana: John Boye (K. Erciyes), Waris (Trabzon), Burkina Faso: Nakoulma (Mersin İY), Traore (Karabükspor), Mali: Yacouba Sylla (K. Erciyes), Yatabare (Trabzon), Cezayir: Belkalem ve Medjani (Trabzon).
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/sessiz-ve-renkli-bir-kupa_549006), [web.archive.org (arşiv bağlantısı)](http://web.archive.org/web/20150703211518/http://www.aksiyon.com.tr/dosyalar/sessiz-ve-renkli-bir-kupa_549006)
