# İlle de İsveç

*Hasan Cücük 2015.09.15*

<div class="pNewsDetailMainContent ctx_content" itemprop="articleBody">
 <blockquote>
  <p>
   Naaşı sahile vuran minik Aylan’dan sonra Avrupa’nın sığınmacılara bakışı değişti. Mültecilerin en çok gitmek istedikleri ülke ise  İsveç.
  </p>
 </blockquote>
 <p>
  Hakim Haydari, 18 yaşında bir Afgan öğrenci. Savaştan dolayı ülkesini terk eden Haydari; İran, Türkiye, Yunanistan, Makedonya, Sırbistan, Macaristan ve Avusturya’yı aştıktan sonra Almanya’ya ulaşmayı başarmış. Almanya’da çok iyi karşılandığını belirtiyor; ancak bu ülkenin son durağı olmadığını, hedefinin İsveç olduğunu söylüyor. Almanya’dan ayrılmak istemesini “Çok mülteci var.” diyerek açıklarken; İsveç’e gitmek istemesini oturma izni almanın kolay ve eğitim imkânının iyi olmasına bağlıyor.
 </p>
 <p>
  Renaz Çavuş, 28 yaşında. Suriye’de iç savaş öncesi fırını olan Çavuş’un tüm işleri savaşla birlikte bozulunca çareyi ülkeyi terk etmekte bulmuş. İlk durağı Yunanistan olmuş. Ardından Türkiye’ye geçmiş. Sebebini “Yunanistan’daki şartlar çok kötüydü.” diyerek açıklayan Çavuş, hayalindeki ülke İsveç’e ulaşmak için Türkiye’den sonra sırasıyla Yunanistan, Makedonya, Sırbistan, Macaristan, Avusturya ve Almanya’yı aşıp Danimarka’ya gelmiş. Buradan da İsveç’e geçecek. “Neden İsveç?” sorusuna şu cevabı veriyor Renaz Çavuş: “Mültecilere daha iyi davrandıklarını duydum.”
 </p>
 <p>
  Avrupa, tarihinin en yoğun mülteci akınıyla ve dolayısıyla problemiyle uğraşırken, mülteciler ‘Avrupa Birliği ülkesi olsun da neresi olursa olsun’ mantığıyla hareket etmiyor. Mültecilerin tercihinde ilk 3 sırayı İsveç, Almanya ve Avusturya oluşturuyor. İskandinavya ülkesi İsveç’in ‘göçmen ve mülteci dostu’ olmasının tarihi uzun yıllara dayanıyor. 12 Eylül 1980 darbesinden sonra çok sayıda Türk’ün sığındığı ülke olan İsveç; Suriye, Irak ve Afganistan’dan gelen mültecilerin tercihinde ilk sırada yer alıyor. 9,5 milyon nüfuslu ülke, Avrupa’da kişi başına düşen en fazla mülteci sayısına sahip. Almanya’dan sonra Avrupa’da en fazla sığınmacının başvurduğu ülke olan İsveç’e 2014’te 81 bin 300 iltica başvurusu yapıldı, bunlardan 30 bin 600’ü kabul edildi. İltica başvurularında Suriyeli sığınmacılar en yüksek şansa sahip. İsveç hükümeti, göçmenlerin mümkün olduğunca hızlı bir şekilde istihdam piyasasına dâhil edilmesini hedefliyor. Bu hedef doğrultusunda özel dil kursları, ülke ile ilgili bilgiler, mesleğe hazırlayıcı kurs ve staj programları sunuluyor.
 </p>
 <p>
  Almanya, en çok mülteci kabul eden ülkelerin başında geliyor. Bu ülkeyi cazibe merkezi kılan elbette ekonomisi. Ancak binlerce mülteci Almanya sınırını aşıp hayaline kavuştuğunu sanmasına karşılık, iltica taleplerinin kabul edilmesi hiç de kolay olmuyor. Yılın ilk 6 ayında 44 bin Suriyeliye kapılarını açan Almanya, bu yıl toplam 800 bin sığınmacıyı ülkesine kabul edeceğini açıkladı. Sadece Suriye’den gelmiyor sığınmacılar. Bu yıl Kosova’dan 33, Arnavutluk’tan 30 ve Sırbistan’dan 18 bin kişi Almanya’ya iltica başvurusunda bulundu. Almanlar, ‘ekonomik’ nedenlerle iltica başvurusunda bulunanların taleplerine ‘Nein’ diyor. Kosova, Arnavutluk ve Sırbistan’dan ‘ekonomik’ nedenlerle gelenlerden sadece yüzde 0,3’ünün iltica talebi kabul ediliyor. Balkan ülkelerinden gelenleri ‘ülkenizde güvenlik sıkıntısı yok’ diyerek kabul etmeyen Almanya, iç savaştan kaçan Suriyelilerin yüzde 86’sının iltica talebini kabul etti.
 </p>
 <p>
  8,4 milyon nüfuslu Avusturya da sığınmacıların en gözde hedeflerinden. Bu ülkeye yılın ilk 6 ayında 27 bin iltica başvurusunda bulunuldu. Bu rakam 2014’e göre 3 kat artış anlamına geliyor. Avusturya’ya gelenlerin çoğunluğu savaşın hüküm sürdüğü Suriye, Irak ve Afganistan’dan. Ülke çapında mültecilere destek kampanyaları yapılırken Avusturya İçişleri Bakanlığı özel konaklama imkânları sağlamaya çalışıyor. Yerel yönetimler pansiyon ve otelleri sığınmacı yurtlarına dönüştürüyor. Gönüllüler dil kursları veriyor. Ancak sığınmacı sayısının artması beraberinde problemleri de getirdi. Mülteciler iç siyasetin malzemesi olmaya başladı. Hükümet anayasa değişikliği yoluyla eyaletleri ve yerel yönetimleri sığınmacıları kabule zorlamak istiyor. Bazı eyaletler buna direniyor, yabancı düşmanı gösteriler düzenleniyor. Aşırı sağcı göçmen karşıtı Özgürlük Partisi bu tartışmalardan kârlı çıkıyor.
 </p>
 <p>
  Mültecilerin ‘aman istemem’ dediği ülkeler de az değil. Doğu Avrupa ve Baltık ülkeleri ekonomik şartlardan dolayı tercih edilmiyor. Suriye, Afganistan ve Irak’tan gelen biri için Romanya, Macaristan, Letonya ve Estonya gibi ülkelerin ekonomik bir cazibesi bulunmuyor. Bu ülkeler aynı zamanda göç verdikleri gibi ‘göçmen ve mülteci’ kavramlarına da uzaklar. Dolayısıyla sığınmacılar tarafından teğet veya transit geçiliyorlar.
 </p>
 <p>
  Irak ve Suriye’de koalisyon güçlerinin ‘şahin’ ülkesi olan İngiltere, sığınmacı kabulünde oldukça ‘cimri’ davranıyor. Bu yıl sadece Suriye’den 216 sığınmacı kabul eden İngiltere, 2011’den bu yana 5 bin Suriyeliye iltica hakkı tanıdı. Muhafazakâr Başbakan David Cameron bu politikayı değiştireceklerini duyurup gelecek 5 yıl içinde 20 bin Suriyeli mülteciyi ülkelerine kabul edeceklerini lütfetti!
 </p>
 <p>
  Mültecilerin transit geçtiği ‘zengin’ ülkeler de var. Onların başında Danimarka geliyor. İsveç’e geçmek için sadece köprü vazifesi gören Danimarka’yı ‘tercih dışı’ yapan faktör, sert mülteciler yasası. Hollanda da aynı şekilde. Mültecilerin Hollanda’yı teğet geçmesinin nedeni, 2010’da kabul edilen AB’nin en sert mülteciler yasası. Uluslararası örgütlerin tepkisine aldırmayan Hollanda, iltica talebinde bulunan 3 kişiden ikisine ret kararı veriyor. Başvurunun reddinin ardından sığınmacının 28 gün içinde ülkeyi terk etmesi gerekiyor. Hollanda’da iltica başvurusunda bulunanlara sağlanan imkânlar asgari ölçüde tutuluyor. Halk dilinde ‘yatak, duş, ekmek’ olarak tanımlanan prosedüre göre, uyku salonlarında geçirilen gecenin ve kahvaltının ardından sığınmacılar sokağa bırakılıyor. Hollanda’daki kötü durumdan dolayı Alman mahkemeleri, bu ülkeden Almanya’ya kaçak olarak geçen sığınmacıları, evsiz kalma tehlikesi nedeniyle genelde geri göndermeme yönünde karar alıyor. Hollanda’da sığınmacı olmak zor ancak Somalili olmak daha da zor. Hollanda, 2013’te sığınmacıları sınır dışı ederek Somali’ye geri gönderen ilk AB ülkesi olmuştu. Ancak bu olumsuz koşullara rağmen Hollanda’ya sığınmak isteyenlerin sayısı artmaya devam ediyor. Gelenlerin çoğu Suriye ve Eritre’den. Bu yıl temmuz sonuna kadar Hollanda’ya gidenlerin sayısı, 2014 toplamını 26 bin kişi kadar geçmiş durumda.
 </p>
 <p>
  İspanya’nın Kuzey Afrika’daki toprakları Ceuta ve Melilla, Avrupa’ya ulaşmak isteyen sığınmacıların akınına uğruyordu. Ancak Fas ile yapılan sınır koruma işbirliğinin ardından son üç aydır durum değişti. 2014’te 7 bin 800 kişi yasa dışı yollardan İspanya’ya gitti. 2006’da bu sayı 39 bin olarak kaydedilmişti. Ayrıca Avrupa’ya sığınmacı akınının şu sıralar Suriye, Irak gibi kriz bölgelerinden Akdeniz’in doğusu ve Balkanlar üzerinden seyretmesi de İspanya’yı bu ana hattın dışında bıraktı.
 </p>
 <p>
  Sonuç olarak, savaş ve ekonomik sebeplerden dolayı ülkesini terk etmek zorunda kalanlar için Avrupa Birliği’nin her ülkesi gidilecek yer anlamına gelmiyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/goc/ille-de-isvec_552256), [web.archive.org (arşiv bağlantısı)](http://web.archive.org/web/20160304002914/http://www.aksiyon.com.tr:80/goc/ille-de-isvec_552256)
