# AB, Türkiye’yi almak zorunda

*Hasan Cücük 2011.01.03*

<font class="agenda2NewsSpot">
 Yıkıcı iki dünya savaşından sonra daha fazla acı yaşanmasın diye kurulan Avrupa Hareketi’nin Danimarka Başkanı Erik Boel, Türkiye ile ilgili ilginç tespitlerde bulunuyor.
</font>
<font class="newsDetail">
 <p>
  <p class="MsoNormal">
   Yıkıcı iki dünya savaşından sonra Avrupalı aydınlar, daha fazla acılar yaşanmasın diye, 1940’lı yılların sonunda ‘Avrupa Hareketi’ adını verdikleri bir sivil toplum örgütü kurdular. Kısa sürede bütün Avrupa ülkelerinde örgütlenen hareketin Danimarka başkanlığını Erik Boel yapıyor. Türkiye’yi çok yakından takip eden Boel, özellikle politik gelişmeleri çok iyi analiz ediyor. Jesper Möller Sörensen ile 2005 yılında “Türkiye AB’nin İğne Deliğinde” adlı bir kitap yazan Erik Boel, objektif değerlendirmeleriyle dikkat çekmişti. Boel’in başkanlığını yaptığı Avrupa Hareketi, Devlet Bakanı ve Başmüzakereci Egemen Bağış’ın, Danimarka ziyareti sırasında konuşma yaptığı kurumlardan biriydi. Türkiye’nin AB üyeliğini sadece ‘sözde değil özde’ de savunan Boel, ortaya koyduğu argümanlarla, Türkiye’nin AB’ye zenginlik katacağını ifade ediyor. Egemen Bağış’ın, “2014’te üyelik için hazır oluruz.” ifadesini saygıyla karşılayan Boel, tarih verme konusunda iyimser olmadığını ifade ediyor. Konuşurken karşımızda bir Danimarkalıdan ziyade ‘Türk gibi’ birini buluyoruz.
  </p>
  <p class="MsoNormal">
   Erik Boel, Türkiye’nin AB üyeliğine tam destek vermesine rağmen olaya sadece duygusal yönden yaklaşmıyor. Türkiye’nin AB’ye stratejik, ekonomik, kültürel ve politik zenginlik katacağını belirtiyor: “AB, siyasi bir güç olmak istiyorsa Türkiye’yi içine almak zorundadır. Türkiye, konumu itibariyle Ortadoğu, Balkanlar, Kafkaslar ve Orta Asya’yı etkileme gücüne sahip. Enerji ağının geçiş noktasında. Zengin bir tarihi var. Bunları bir araya getirdiğimizde AB üyeliği Avrupa için büyük kazanç olacaktır.”
  </p>
  <p class="MsoNormal">
   AB yolunda Türkiye’ye karşı çifte standart uygulandığı, Türkiye’de en yetkili isimler tarafından son dönemde sıklıkla ifade ediliyor. Avrupalılar bu konuda daha flu davranıyor. Direkt ‘Evet, çifte standart uygulanıyor’ diyen Avrupalı çok az. Boel, işte bu azınlık grubun içinde yer alıyor ve gerekçelerini şöyle sıralıyor: “AB içinde Türkiye’nin üyeliğine başta Fransa, Avusturya ve Almanya gibi ülkeler karşı çıkıyor. Özellikle Fransa ve Avusturya, müzakereler bittiğinde Türkiye’nin üyeliği konusunda referandum yapılmasını isteyerek açık bir çifte standart sergiliyor. Böyle bir uygulama şu ana kadar hiçbir ülke için istenmemiştir.”
  </p>
  <p class="MsoNormal">
   Boel, Türkiye’nin son dönemde gerçekleştirdiği reformların karşıt ülkeleri zor durumda bıraktığını da belirtiyor: “Türkiye, üyelik konusunda çok kısa sürede çok olumlu adımlar attı. Hiçbir AB ülkesi bu kadar kısa sürede, bu kadar çok reforma imza atamamıştır. Bunu Türkiye başardı. Bunu kimse görmezden gelemez.”
  </p>
  <p class="MsoNormal">
   Erik Boel, cesur açıklamalarına devam ediyor. Ona göre, kimse Türkiye’de her şeyin mükemmel olduğunu söyleyemez, daha alınacak çok yol var; ama ciddi bir irade olduğu da inkâr edilemez: “Kim tam mükemmel ki? Danimarka mı mükemmel? İtalya mı mükemmel? Elbette Türkiye’nin de aşması gereken problemleri var. Resmin tamamına bakmak lazım. Sadece dar bir alana bakıp Türkiye’ye karşı olmak doğru değil. Türkiye karşıtı çevreler bu olumsuz örnekleri sürekli öne çıkaracaktır. Ama kimse bugün Geceyarısı Ekspresi’nde anlatılan bir Türkiye’nin var olduğunu ispatlayamaz. Yok böyle bir Türkiye.”
  </p>
  <p class="MsoNormal">
   Her yıl Danimarka’dan Türkiye’ye 300 bin turist gidiyor. Ancak bunların büyük bölümü sadece sahil bölgelerine gidip güneşlenip geliyor. “Burada bize büyük görev düşüyor. Danimarkalıların sadece sahil şeridine gitmesinin önüne geçip Türkiye’nin tarihî ve kültürel zenginliklerini görmesini de sağlamalıyız.” cümlesini duyduğumuzda ‘Karşımızdaki gerçekten Danimarkalı mı?’ diye sormadan edemiyoruz. Çünkü birçok Türk’ün aklından geçmeyen bir cümle kuruyor Boel. Acı ama gerçek; Anadolu’nun bağrından kopup gurbete gelen ilk kuşağın çocukları ve torunları da tatil deyince sahil şeridini düşünürken, Boel, ülkemizin kültürel ve tarihî zenginliğinden bahsediyor: “İzmir’den Diyarbakır’a, İstanbul’dan Mardin’e, tüm Türkiye’nin bilinmesi gerekir. Bugün Danimarka’da okumuş 30 yaşın altındaki herkes Türkiye’nin AB üyeliğine tam destek veriyor. Okumamış 50 yaşın üstündekiler ise karşılar. İnsanlar, Türkiye’yi tanıdığında en azından karşı olmaktan vazgeçecektir. Bu konuda bize büyük görev düşüyor. Türkiye’nin AB üyeliğini sadece politikacılar ve büyükelçiler gerçekleştiremez. Toplumlar arası değişimin olması lazım. Yani, AB ülkelerinden farklı meslek gruplarını Türkiye’ye götürmek, Türkiye’den de Avrupa ülkelerine getirmek gerekir. Toplumsal değişim üyelik sürecini hızlandıracaktır.” Bunu sadece sözle ifade etmiyor Boel. Her yıl onlarca öğrencisini Türkiye’ye götürerek ülkemizi genç zihinlere tanıtıyor.
  </p>
 </p>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-28338-ab-turkiyeyi-almak-zorunda.html), [web.archive.org (arşiv bağlantısı)](http://web.archive.org/web/20110111054255/http://aksiyon.com.tr:80/aksiyon/haber-28338-ab-turkiyeyi-almak-zorunda.html)
