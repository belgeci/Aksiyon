# Küçük William’ın büyük yardım projesi

*Hasan Cücük 2013.11.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Afrika’daki çocuklara yardım etmek için zengin babasını günlerce rahatsız eden 4,5 yaşındaki Danimarkalı William Nielsen, amacına ulaştı.
  </font>
 </div>
 <div id="newsText">
  <font class="detail-text">
   <p>
    İspanya’nın Marbella şehrinde, Cebelitarık Boğazı’na nazır evinin terasında kahvesini yudumlayan Janus Nielsen, günün yorgunluğunu atıyordur. Yanına gelen 4,5 yaşındaki oğlu William, heyecanlı bir şekilde “Baba bizim her şeyimiz var. Ama boğazın öte yakasında Afrika’da çocuklar açlıktan ölüyor. Arabamıza yiyecek ve içecek doldurup yardıma muhtaç Afrikalı çocuklara götürsek olmaz mı?” der. Danimarka ve İspanya’da bilgisayar programları yapan firmaları olan 43 yaşındaki Janus Nielsen, ne yapacağını şaşırır. Sonra “Nasıl olsa unutur.” deyip oğlunu başından savar. Fakat William, haftalarca babasına benzer cümleleri tekrar eder. Janus Nielsen, oğlunun ısrarı karşısında kendinden utanmaya başlar. 4,5 yaşındaki bir çocuk kadar ‘insani’ olamadığı için kendini ayıplar. Arabaya yiyecek doldurup götürmek çözüm değildir. Yardıma muhtaç çocuklar için kalıcı şeyler yapması gerektiğine karar verir. Ne yapacağını bulması fazla uzun sürmez. En iyi olduğu alan olan antivirüs programı ile yardıma muhtaçlara el uzatmaya karar verir.
    <p>
     Antivirüs programları yazılımlarında dünyanın en iyileri arasında Romanyalılar vardır. Hemen bu ülkeden bir firma ile irtibata geçer. Janus Nielsen, “Hem iyiler hem de ucuzlar.” diyerek açıklıyor bu tercihi. Firmanın kabul etmesiyle projeye start verilir. Ürünün daha iyi tanıtılması için ‘tanınmış’ simalara ihtiyaç vardır. Tanıtım için düşündüğü isim, Liverpool’da top koşturan Danimarka Millî Takımı Kaptanı Daniel Agger’dir. Agger’i tercih etmesinde yardımsever olması da önemlidir. Kurduğu The Agger Foundation (Agger Vakfı) ile benzer çalışmalar yapmaktadır. Menajeriyle irtibata geçer ancak beklemediği bir cevap alır: “Daniel bu konularda çok müracaat alıyor, maalesef hepsine cevap veremiyoruz.” Aradan bir hafta geçtikten sonra telefonu çalar. Arayan kişi Agger’dir. Ünlü futbolcu bir hafta önce verilen cevaptan dolayı özür diler, “Elimden geleni yapmak istiyorum. Projeniz çok güzel.” der. Bir tanıtım filminin çekilmesi için fikir birliğine varılır. Agger’in yanında bir çocuk oynaması gerektiğini düşündüklerinde, ünlü futbolcu bu ismin William olması gerektiğini söyler. Agger ve William kamera karşısına geçerek tüm geliri yardıma muhtaç çocuklara gidecek olan antivirüs programı için tanıtım filmi çeker.
     <p>
      Antivirüs programı CharityAntivirus artık hazırdır. Janus Nielsen’in cebinden bu proje için tam 2 milyon kron (720 bin TL) çıkar. Ortaya çıkan ürün yüzleri güldürür. Oldukça başarılıdır. Nielsen’in ifadesiyle ‘dünyanın en iyi antivirüs programıdır’. Daniel Agger ile çevrilen tanıtım filmi önce Youtube’da dönmeye başlar. Kısa sürede herkesin dikkatini çeker. 5 yaşındaki bir çocuğun yardıma öncülük etmesi ilgiyle karşılanır. Ekim ayı başında internet üzerinden piyasaya sürülen programın ücretini kişi kendisi tayin ediyor. Nielsen, ilk günlerde yüzlerce kişinin programı indirdiğine dikkat çekerek “En düşük 50, en yüksek 400 kron ödendi.” diyor.
      <p>
       Janus Nielsen, 2 milyon kron harcamasının nedenini, çocuklara olan sevgisine bağlıyor. “Zaten yeterince param var. Daha fazlasını ne yapacağım?” diyen Nielsen, insanın sadece kendini düşünmemesi gerektiğini söylüyor: “Ben de o insanlar gibi fakir olabilirdim. Sadece kendimi düşünmemem lazım. Zenginlerin görevlerinden biri de yardıma muhtaçlara el uzatmak olmalı.” Nielsen, bu işi misyonerlik için yapmadığını da ifade ediyor: “Eşim Hıristiyan ancak ben inançlı biri değilim. Benim için insan önemli. Hangi dinden ya da etnik kökenden olduklarının önemi yok.”
       <p>
        CharityAntivirus programından elde edilen gelir, sadece Afrika’dakilere değil, dünyanın her tarafındaki yardıma muhtaç çocuklara gidecek. “Bu, Türkiye de olabilir, Pakistan da, Afrika’nın herhangi bir ülkesi de…” diyen Janus Nielsen, paraların 6 ay boyunca bir fonda toplandıktan sonra dağıtımın yapılacağını söylüyor. İlk etapta Danimarka’da faaliyet gösteren Çocuk Fonu ile irtibata geçtiğini ifade eden Nielsen, “Benim ihtiyaç sahiplerine yardımı kendim götürmeme imkân yok. Bunun için yardım kuruluşlarının desteğine ihtiyacım var. Tek şartım yardım edileceklerin çocuk olması.” diyor. Özellikle basının projeye büyük ilgi göstermesinden mutlu olduğunu vurguluyor. Televizyonlar Janus Nielsen ve William’ı haberlere ve programlara konuk ediyor, ikilinin gazetelerde bol bol haberleri çıkıyor.
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-37179-kucuk-williamin-buyuk-yardim-projesi.html), [web.archive.org (arşiv bağlantısı)](http://web.archive.org/web/20131208030640/http://www.aksiyon.com.tr:80/aksiyon/haber-37179-kucuk-williamin-buyuk-yardim-projesi.html)
