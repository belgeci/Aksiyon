# İsveç ve Danimarka’nın tahrik ile imtihanı

*Hasan Cücük 2010.12.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hz. Muhammed’e hakaret karikatürleriyle isimlerini duyuran iki sıradan çizer, tepkilere rağmen, ünlü olmanın mutluluğunu yaşıyor! Müslümanlar ise ısrarlı tahriklere rağmen sağduyusunu koruyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Olof Palme ve Anna Lindh, İsveç yakın tarihinin en önemli politik figürlerindendi. Sosyal Demokrat Parti’li bu ikilinin bir başka ortak özelliği de cinayete kurban gitmeleriydi. Palme, başbakanlık yaparken 28 Şubat 1986’da sinema çıkışında öldürülmüştü. Aradan geçen 24 yıla rağmen katil bir türlü bulunamadı. Dışişleri bakanlığı koltuğunda oturan Anna Lindh ise 11 Eylül 2003’te bir alışveriş merkezinde uğradığı bıçaklı saldırı sonrası yaşamını yitirmişti. Geleceğin başbakanı gözüyle bakılan Lindh’in katili Mijailo Mijailoviç kısa sürede yakalanıp ömür boyu hapis cezasına çarptırılmıştı. Siyasi cinayetlerin acısını derinden yaşayan İsveç, önceki hafta sonu başkent Stockholm’ün merkezinde bir intihar eylemine sahne olarak topraklarında ilk kez terörü de yaşadı. Barış, demokrasi ve insan hakları konularında tüm dünyaya örnek bir politika izleyen İsveç’in terörün hedefi olması herkesi şaşırtmıştı.
    </p>
    <p class="MsoNormal">
     Teröristlerin eylem gerçekleştirmek için ‘bir bahanesi’ olması gerekiyordu. İsveç’te bu bahaneyi sağlayan isim ise tıpkı Danimarkalı Kurt Westergaard gibi Hz. Muhammed’e hakaret eden karikatürist Lars Vilks’ten başkası değildi.
    </p>
    <p class="MsoNormal">
     Westergaard, sıradan bir gazetenin sıradan bir karikatüristiyken, provokasyonlarıyla dünya çapında bilinen bir isim oldu. Jyllands Posten gazetesinin 30 Eylül 2005’te yayımladığı “Muhammed’in yüzleri” başlıklı haberde yer alan 12 karikatürden en çok tepkiyi Westergaard’ın çizimi görmüştü. Hz. Muhammed’i başı bombalı olarak tasvir eden Westergaard, provokatif eylemlerine devam etmede bir sakınca görmedi. Diğer 11 karikatürist ortalıkta pek gözükmezken, Westergaard yaptığı hakareti her fırsatta savundu. Westergaard için Danimarka ürünlerinin boykot edilmesinin ve ülkesinin İslam dünyası nezdinde itibarının kaybolmasının hiçbir önemi yoktu.
     <span>
     </span>
    </p>
    <p class="MsoNormal">
     ‘Fırsatı ganimete çevirmek isteyen’ terör örgütleri, derhal harekete geçerek Westergaard’ı öldürülecekler listesinde ilk sıraya koydu. Danimarka istihbarat teşkilatı PET tarafından korumaya alınan Westergaard, 24 saat 30 kişilik bir grup tarafından korundu. Polis, defalarca, Westergaard’ı öldürmeyi planladığı ifade edilen kişileri gözaltına aldı, sorgulayıp serbest bıraktı. Westergaard’a ilk fiilî saldırı Ocak 2010’da yapıldı. Çizeri öldürmek için baltayla saldıran 28 yaşındaki bir Somalili, polis tarafından vurularak durduruldu. Bu suikast girişimi başta Danimarka’daki Müslümanlar olmak üzere İslam Konferansı Teşkilatı (İKT) gibi uluslararası kurumlar tarafından kınandı. Westergaard, hakaretinde ısrarlı olmasına rağmen, Müslümanlar sağduyularını kaybetmedi. Saldırıyı protesto ederek terörün karşısında seslerini bir kez daha güçlü bir şekilde tüm dünyaya duyurdular.
    </p>
    <p class="MsoNormal">
     Westergaard’ın hakaret ederek yakaladığı üne özenen bir başka isim ise İsveçli Lars Vilks. Ressam olan Vilks, Ağustos 2007’de Karlstadtt şehrinde bulunan Hembygdsgaard Müzesi’nde sergilenecek “Sanatta Köpek” konulu sergi için Hz. Muhammed’e ağır hakaretler içeren 3 karikatür göndermiş, provokasyon, müze yönetiminin sağduyulu hareketiyle son anda önlenmişti. Müze sorumlusu Marta Vennerström, “Karar bana aittir. Güvenlik açısından ve Müslümanları incitmemek için Lars Viks’in eserlerini sergiden çıkardım.” açıklamasını yapmıştı. Hakaretinde ısrar eden Vilks, bu kez Gerlesborg Okulu’na müracaat etmiş ve eserlerinin okulun duvarlarında sergilenmesini istemişti. Müze ve okul yönetiminin sağduyulu yaklaşımıyla umduğunu bulamayan Vilks’in imdadına, tıpkı Danimarka’da daha önce seyrettiğimiz film gibi, Nerikes Allehanda adında küçük bir gazete yetişti.
    </p>
    <p class="MsoNormal">
     Nerikes Allehanda, tıpkı Jyllands Posten gibi, hakareti ve saygısızlığı ifade özgürlüğü sınırları içinde değerlendirmekte bir sakınca görmüyordu. Gazetenin editörü Ulf Johansson, “Biz her türlü özgürlükten yanayız. Biz gerektiğinde İsveç’teki Müslümanların haklarını da, dinî özgürlükleri de savunuyoruz.” diyerek hakarette ısrarcı oluyordu. İfade özgürlüğü ile hakareti ayırmayan iki kişi, İsveç’i tıpkı Danimarka gibi İslam dünyası nezdinde zor durumda bırakmıştı.
    </p>
    <p class="MsoNormal">
     Ancak İsveç’in, Danimarka’nın hatalarından ders aldığı kısa sürede ortaya çıktı. Karikatür krizi sırasında zamanın Danimarka Başbakanı Anders Fogh Rasmussen, olaya ‘ifade özgürlüğü’ sınırı içinde bakıp Müslümanların hissiyatını anlamamakta ısrar etmişti. İsveç Başbakanı Fredrik Reinfeldt ise Rasmussen gibi düşünmeyip derhal harekete geçerek Müslüman temsilcilerle bir araya geldi. Reinfeldt, ifade özgürlüğünün önemli olduğunu ancak yapılan saygısızlığı kabul etmediğini söyleyip yükselen tansiyonu düşürmeyi başarmıştı. İsveç’in Riyad Büyükelçisi Jan Thesleff de İslam Konferansı Örgütü Genel Sekreteri Ekmeleddin İhsanoğlu’na ‘rencide edici bu karikatürün yayımlanmasından dolayı içten özürlerini’ resmen iletiyordu.
    </p>
    <p class="MsoNormal">
     Vilks, Westergaard gibi kısa sürede üne kavuşurken, terör örgütü El-Kaide’nin hedefi oluyordu. El Kaide’nin Irak kolunun lideri Ebu Ömer El Bağdadi’nin internetten Vilks ve Johansson’un öldürülmesi çağırısına uyan Cezayir ve Libyalı iki kişi ölüm planı yaparken tutuklanıp demir parmaklıklar ardına gönderiliyordu.
    </p>
    <p class="MsoNormal">
     Vilks ve Westergaard’ın tahrikleri, terör örgütleri için bulunmaz bir fırsattı. Özellikle İsveç ve Danimarka’da yaşayan Müslümanlar ise Vilks ve Westergaard’ın amaçlarının sadece tahrik olduğunu çok iyi biliyordu. Nitekim Vilks bunu saklama gereği bile duymuyordu. İsveç’te yayımlanan Ekspressen gazetesine konuşan Vilks, “Amacım provokasyon yapmak ve Müslümanları aşağılamaktı.” derken, hakaretine gerekçe olarak da “Bütün ressamlar dikkat çekmek ister ve bu camiada dikkat çekilenler kıskanılır.” itirafında bulunuyordu.
    </p>
    <p class="MsoNormal">
     İsveç, topraklarında terör eylemine ilk kez önceki cumartesi akşam saatlerinde şahit oluyordu. Stockholm’ün en işlek caddelerinden Drottninggatan’da infilak eden bir aracın bir intihar saldırısı girişimi olduğu çok geçmeden ortaya çıkıyordu. İlk patlamadan 10 dakika sonra Bryggergatan Caddesi’nde bir patlama daha olması, İsveçlileri paniğe sevk ediyordu. İntihar eylemcisinin kimliği kısa sürede ortaya çıkıyordu. Bombanın patlamasıyla ölen kişi, Iraklı Teymur Abdülvahap El Abdali’ydi. İsveç, ilk kez terörün korkunç yüzüyle karşılaşırken, tesellisi can kaybının olmamasıydı. Saldırının gerekçesi ise polise gönderilen e-postada gizliydi: İsveç’in Afganistan’da asker bulundurması ve Lars Vilks’in karikatürleri...
    </p>
    <p class="MsoNormal">
     Terörün dini, ırkı yoktu. Terör terördü. Bu anlayıştan hareket eden Müslüman ve Hıristiyan sivil toplum kuruluşları, Stockholm’ü kan gölüne çevirmek isteyen bu eyleme karşı ortak bir tavır aldı. Müslüman Örgütler Barış Hareketi ve Hıristiyan Barış Hareketi, Stockholm’ün merkezinde terörü telin mitingi düzenlerken, İsveç İslam Topluluğu Başkanı Abd el Hakk Kielan, “Bu, korkunç bir olay. Bu tip eylemler en çok Müslümanlara zarar veriyor. Bazı kötü niyetli kişiler bu tip dengesiz gençleri kullanıyor olabilir.” açıklamasını yapıyordu. Müslümanların bu sağduyulu yaklaşımı karşılıksız kalmıyordu. Başbakan Fredrik Reinfeldt, patlamalarla ilgili aceleci bir sonuca varmanın yanlış olacağını belirterek “İsveç, bütün farklılıkların birlikte yaşayabileceği, açık toplum ve demokrasi modelini benimsemiş bir ülkedir.” açıklamasını yapıyordu.
    </p>
    <p class="MsoNormal">
     Kurt Westergaard ve Lars Vilks, ülkelerini uluslararası terör örgütlerinin hedefi hâline getirmekten endişe duymuyor. Müslümanlar ise sağduyulu hareket ederek ‘İslam eşittir terör’ demek isteyenlerin heveslerini kursaklarında bırakıyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2088D2D479968AB41B224BE174DB0919?newsId=28223), [web.archive.org (arşiv bağlantısı)](http://web.archive.org/web/20130920075912/http://www.aksiyon.com.tr:80/aksiyon/newsDetail_getNewsById.action;jsessionid=2088D2D479968AB41B224BE174DB0919?newsId=28223)
