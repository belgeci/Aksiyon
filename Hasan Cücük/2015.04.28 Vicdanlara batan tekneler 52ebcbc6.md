# Vicdanlara batan tekneler

*Hasan Cücük 2015.04.28*

<div class="pNewsDetailMainContent" itemprop="articleBody">
 <blockquote>
  <p>
   Savaş ve yoksulluktan kaçan göçmenlerin umutları, bindikleri teknelerin batmasıyla tek tek Akdeniz’e gömülüyor. 1100 kişinin hayatını kaybettiği son iki facia, avrupalıları cüzdan ile vicdan arasında ikilemde bıraktı
  </p>
 </blockquote>
 <p>
  Savaşın ve yoksulluğun hüküm sürdüğü vatanlarını terk edip Avrupa’ya ulaşmanın hayalini kuran binlerce kaçak göçmenin umutları Akdeniz’e gömülüyor. Baharın gelmesiyle iptidai teknelerle Libya’dan İtalya’ya ulaşmaya çalışan mültecilerle ilgili ölüm haberleri peş peşe geliyor. Öyle ki geçen günlerde sadece iki teknenin batması sonucu ölenlerin sayısı 1100. Bu yıl toplamda ölenler ise 1500’ü aştı. Ölenlerin çoğunluğunu savaş ve iç karışıklığın devam ettiği Suriye, Eritre ve Afganistan vatandaşları oluşturuyor. Libya’dan Avrupa’ya geçmek için bekleyen 1 milyon mültecinin olması Avrupa Birliği (AB) ülkelerini çaresiz bırakıyor. Ölü sayısının artmasının en önemli nedeni ise İtalya Deniz Kuvvetleri’nin, kurtarma operasyonlarını, AB’den yeterli maddi destek gelmediği için Kasım 2014’te sonlandırması.
 </p>
 <p>
  AB ülkeleri mülteciler konusunda ‘cüzdan ile vicdan’ arasında kaldı. Ölümlerden dolayı vicdani rahatsızlık duyan ülkeler, iş sorunların çözümü için ‘cüzdana’ geldiğinde yan çiziyor. Mülteci akınının hedef ülkeleri olan İtalya, İspanya ve Yunanistan, diğer AB ülkelerinden gerekli destek görmemekten şikâyetçi. 2013’te yaşanan mülteci teknesi kazalarından sonra İtalya Deniz Kuvvetleri, Mare Nostrum (Bizim Denizimiz) adlı arama-kurtarma misyonunu hayata geçirdi. Libya ve Tunus kıyılarına kadar devriye gezen İtalyanlar, Ekim 2013-Kasım 2014 arasında 170 bin mülteciyi kurtardı. Mare Nostrum’un yıllık maliyeti İtalya’ya 150 milyon Euro idi. Ülkede baş gösteren ekonomik krizden dolayı AB’den maddi destek isteğine hayır cevabı alınca Mare Nostrum misyonuna son verdi.
 </p>
 <p>
  Kasım 2014’te AB sınır koruma teşkilatı Frontex koordinasyonuyla Triton adlı arama-kurtarma misyonu başladı. 21 AB ülkesinin destek verdiği Triton, Mare Nostrum’a göre hem daha az bütçeli hem de sadece İtalya ve Malta açıklarında 30 millik bir alanda faaliyet gösteriyordu. Mare Nostrum mültecilerin, Triton ise sınırların korunmasını görev ediniyordu. Ölümcül tekne kazaları açıklarda gerçekleşirken, Triton’un alanı dışındaki kazalara zamanında müdahale etmek imkânsız oluyordu. Mare Nostrum döneminde her 50 mülteci gemisinden biri batarken, Triton döneminde her 23 tekneden biri Akdeniz’in serin sularına gömüldü. Mare Nostrum misyonuyla 170 bin mültecinin kurtarılması, bir başka tartışmayı başlatıyordu. ‘Nasıl olsa bizi boğulmadan kurtarırlar’ diyenler Avrupa’ya akın ediyordu. Rakamlar AB ülkelerini haklı çıkarıyordu. 2013’te 60 bin kaçak Avrupa ülkelerine geçerken, Mare Nostrum’un başladığı 2014’te bu rakam 219 bine çıktı.
 </p>
 <p>
  Son facialardan sonra AB, mülteci tekneleriyle ilgili Avustralya’nın uyguladığı ‘katı sistemi’ ciddi ciddi tartışmaya başladı. Avustralya Başbakanı Tony Abbot, AB liderlerine seslenerek “Bizim gibi yapın, mülteci teknelerini geri döndürün.” çağrısında bulundu. Kulağa hoş gelen bu çözüm Avrupa’nın kendi değerleriyle çelişmesi anlamına geliyor. Bugün Avrupa’nın yaşadığı kaçak göçmen sorununun benzerini Avustralya da uzun yıllar yaşadı. 1,5 yıl öncesine kadar her gün yüzlerce göçmen kaçak olarak Avustralya sahillerinden karaya çıkıyordu.  Abbot, iktidara gelince, Kuzey Avustralya sahillerinde devriye kuvvetlerini artırdı. Avustralya kara sularına giren tekneler, sahil güvenlik tarafından zorla geri döndürüldü. Kamboçya ve Papua Yeni Gine’de mülteci kampları kuran Avustralya, geriye döndürülen kaçak göçmenleri bu kamplara yönlendirdi. Böylece hem insan kayıplarının önüne geçildi hem de ülkeye giren kaçaklara engel olundu. Mülteci kamplarının giderleri Avustralya hükümeti tarafından karşılanıyor. Abbot, bu sistemle aynı zamanda ‘gerçek mültecilerin’ ortaya çıktığını savunarak “Kamplarda toplananlar iltica başvurusunda bulunuyor. Başvurusu kabul edilenler Avustralya’ya geliyor.” diyor.
 </p>
 <p>
  Avustralya modeline benzeyen uygulamayı 2003’te zamanın İngiltere Başbakanı Tony Blair teklif etmişti. Blair, Libya ve Tunus’ta ‘mülteci kabul merkezi’ kurulmasını önermişti. Avrupa’ya geçmek isteyen ‘gerçek mülteciler’ bu kamplara gelerek iltica başvurusu yapacaktı. Bu teklif o yıllarda kabul görmezken, şimdi ise Libya’daki kaostan dolayı böyle bir merkezin kurulması imkânsız.
 </p>
 <p>
  Akdeniz’in adını ‘Ölüm Denizi’ne çıkaran mülteci ölümleri birilerinin umutlarını söndürürken, insan tacirleri için kazanç kapısı olmaya devam ediyor. İnsan tacirleri arasındaki ‘iletişim’ AB ülkeleri arasındaki iletişimden daha profesyonel olduğu için mücadele yeterince etkin olmuyor. Afrika’dan Avrupa’ya kaçak göçmen taşıyan tacirlerin yıllık kazancının milyonlarca Euro olduğu belirtiliyor. Libya açıklarında boğulan 700 mülteciden tacirlerin kazancının 3,5 milyon Euro olduğu tahmin ediliyor. Libya sahillerinden mülteci teknelerini uğurlayan ‘insan tacirleri’ birkaç saat sonra İtalyan yetkilileri arayıp ‘yeni bir teknenin yolda’ olduğunu ihbar ediyor, mültecilerin boğulmadan kurtarılması sağlanıyor. Tacirler bunu ‘mültecileri sevdiğinden’ değil, boğulma vakalarının artmasıyla kaybedecekleri ‘yeni müşterilerin’ hatırına yapıyor. İtalya’nın Lampedusa Adası’nda Frontex görevlisi olarak 3 ay çalışan Danimarkalı polis memuru Kitt Hald, havaların ısınmasıyla mülteci akınının başladığını söylüyor. Hald, Libya’da bekleyen 1 milyon kişiden dolayı “Önümüzdeki günlerde daha fazla tekne kazaları olacak.” uyarısında bulunuyor.
 </p>
 <p>
  Bu yıl Akdeniz’de ölenlerin sayısının şimdiden 1500’ü geçmesiyle 47 Avrupa ülkesinin parlamenterlerinden oluşan Avrupa Konseyi Parlamenterler Meclisi (AKPM) adına Fransız parlamenter Thierry Mariani bir rapor hazırladı. “Akdeniz’de İnsan Trajedisi: Acil Eylem Gerekli” başlıklı rapor ve beraberindeki karar tasarısı Strasbourg’daki oylamada 1’e karşı 88 oyla kabul edildi. Raportör Mariani, genel kurulda “Akdeniz artık Ebola’dan daha fazla öldürüyor.” ifadesini kullandı. AKPM; AB ülkelerine, Akdeniz üzerinden göç akımı konusunda ortak bir tutum belirleme, tüm AB ülkelerinin katkılarıyla arama ve kurtarma operasyonlarını yoğunlaştırma, insan ticareti yapanlarla ortak mücadele, alternatif yasal göçü kolaylaştırma, göçmenlerin geldiği ve transit geçtiği ülkelerde insani yardım ve kalkınma projelerini artırma, bu ülkelerle idari ve hukuki işbirliğini genişletme ve uluslararası korumaya muhtaç kişilere iltica hakkı tanıma çağrısında bulundu. AB liderleri, art arda yaşanan mülteci tekne kazalarından sonra Brüksel’de acil toplanan zirvede buluştu. Liderler, 10 maddelik eylem planında, Triton’a aktarılan finansal kaynakların güçlendirilmesi, kaçakçılara ilişkin deniz araçlarının yok edilmesi, istihbarat paylaşımının genişlemesi, sığınma başvurularının düşünme sürelerinin kısaltılması ve göç veren ülkelerle işbirliğinin güçlendirilmesi konularında görüş birliğine vardı.
 </p>
 <p>
  Almanya Başbakanı Merkel, 700 kişinin öldüğü facia sonrası “Dehşete düştük. İnsan kaçakçılarını durdurmak için elimizden geleni yapmalıyız.” demişti. “Akdeniz’de her gün bir trajedi yaşanıyor.” diyen İtalya Başbakanı Renzi de Avrupa’nın ‘sistematik bir katliama’ tanıklık ettiğini söylemişti.
 </p>
</div>


Kaynak: [www.aksiyon.com.tr](http://www.aksiyon.com.tr/yasam/vicdanlara-batan-tekneler_550718), [web.archive.org (arşiv bağlantısı)](http://web.archive.org/web/20150807182020/http://www.aksiyon.com.tr/yasam/vicdanlara-batan-tekneler_550718)
