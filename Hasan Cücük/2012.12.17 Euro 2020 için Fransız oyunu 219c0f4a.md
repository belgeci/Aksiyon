# Euro 2020 için Fransız oyunu

*Hasan Cücük 2012.12.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Euro 2016’yı az farkla Fransa’ya kaptıran Türkiye’nin Euro 2020’ye ev sahipliği yapmasına kesin gözüyle bakılıyordu. Fakat UEFA’nın Fransız başkanı Platini, çeşitli bahanelerle 2020’yi 13 farklı ülkede düzenlemek istiyor.
  </font>
 </div>
 <div id="newsText">
  <font class="detail-text">
   <p>
    ‘Değişik ülkelerde düzenlenecek bir Avrupa Şampiyonası, turvuvanın ruhunu öldürür.’ Bu sözler, Türkiye’nin en ciddi aday ülke olarak ön plana çıktığı 2020 Avrupa Şampiyonası’nın 12-13 ülkede yapılmasını öneren UEFA Başkanı Michel Platini’ye karşı söylendi. Söyleyen isim sıradan biri değil: FIFA Genel Sekreteri Jerome Valcke… Platini’nin vatandaşı olan Valckle, birçok Avrupa ülkesinin ‘devrim niteliğinde’ diyerek sahiplendiği fikrin asla Dünya Kupası için düşünülmeyeceğini ifade etti.
   </p>
   <p>
    Türkiye’nin bitmeyen sevdalarının başında olimpiyatlara ev sahipliği geliyor. Bu sevdadan vazgeçmeyen Türkiye, hedeflerine Avrupa Şampiyonası’nı da ekledi. Euro 2016 için son ikiye kalan Türkiye, bir oy farkla ev sahipliğini Platini’nin ülkesi Fransa’ya kaptırdı. Türkiye’nin yeni hedefi Euro 2020 olurken, diğer adaylar Gürcistan ve Galler-İskoçya-İrlanda ortaklığıydı. Aday listesine bakıldığında Türkiye kesin favori olarak ön plana çıkıyordu. Avrupa’nın büyük bölümü ekonomik krizle uğraşırken, ‘Kriz bizi teğet geçti’ diyen Başbakan Erdoğan, Euro 2020 için devletin tüm garantileri verdiğini ifade ediyordu. Artık her şey, adımızın UEFA tarafından resmen açıklanmasına kalmıştı.
   </p>
   <p>
    Platini, Euro 2020’nin 12-13 değişik ülkede yapılmasının ilk işaret fişeğini Euro 2012 finali öncesi Kiev’de düzenlediği basın toplantısında verdi. “Bu sadece bir düşünce. Henüz hiçbir şey netleşmedi.” diyen Platini, 2020’nin şampiyonanın 60. yılı olduğunu, değişik ülkelerde yapılmasıyla kutlamanın tüm Avrupa çapında olacağını ifade ediyordu. Platini’nin zamanlaması mükemmeldi. Euro 2012’ye Polonya ve Ukrayna ev sahipliği yapmıştı. Katılan ülkelerin en büyük şikâyeti, takımların maçlar için çok uzak şehirlere gitmek zorunda kaldığıydı. Polonya’nın Gdansk şehriyle Ukrayna’nın Donetsk şehri arasındaki mesafenin 1800 kilometre olması hem taraftar hem de takımlar için problem olmuştu. Uzaklığın yanı sıra özellikle Ukrayna’da yaşanan sıkıntılardan da faydalanan Platini, Euro 2020’nin 12-13 ülkede düzenleneceğini kamuoyuna açıklayarak tepkinin en yüksek olduğu noktada ‘çılgın fikrin’ benimsenmesini sağladı.
   </p>
   <p>
    2020’de hem olimpiyatlara hem Avrupa Şampiyonası’na talip olan Türkiye’nin tercihini bire indirmemesi de Platini’nin işini kolaylaştırdı. Zira Uluslararası Olimpiyat Komitesi ve UEFA, bir ülkenin aynı yıl iki büyük uluslararası organizasyona ev sahipliği yapmasına sıcak bakmıyordu.
   </p>
   <p>
    Platini’nin Euro 2012 finali öncesinde ‘Sadece düşünce’ diye açıkladığı bu proje geçen hafta gerçeğe dönüştü. UEFA İcra Komitesi, 7 Aralık’ta Lozan’da yaptığı toplantıda Euro 2020’nin 13 değişik ülkede yapılmasına karar verdi. UEFA Başkanı Michel Platini’nin ‘fikir babası’ olduğu düşünceye yönetim kurulu üyelerinden sadece Şenes Erzik ‘hayır’ derken, diğer üyelerin tamamı destek verdi.
   </p>
   <p>
    Platini’nin ‘çılgın fikrine’ destek bulmak için ortaya koyduğu argümanlardan biri, 2020’nin Avrupa Şampiyonası’nın 60. yılına denk gelmesi ve bu özel yılın Avrupa çapında kutlanmasıydı. Oysa UEFA çok önceden böyle bir düşüncesinin olduğunu beyan edip konuyu tartışmaya açabilirdi.
   </p>
   <p>
    “Halkı şampiyonaya değil, şampiyonayı halka götürüyoruz.” diyen Platini, bunun gerekçesi olarak ekonomik krizi gösteriyordu. Platini, Euro 2012 için Ukrayna’ya 60 İspanyol ve 70 Fransız taraftarın geldiğini iddia ediyordu. Gerekçesi uzaklık ve ekonomik şartlardı. Ekonomik krizin Avrupa’yı etkilediği bir gerçek; ancak daha 2020’ye 7 yıl varken ve 7 yıl sonra ekonomik durumun nasıl olacağı belli olmazken Platini’nin bu sebebi ortaya sürmesi hiç de mantıklı gelmiyordu.
   </p>
   <p>
    Şampiyonanın 13 değişik ülkede düzenlenmesinin bir defaya mahsus olması, en ciddi adayın Türkiye olmasından dolayı ister istemez ‘yine mi bir çifte standart var’ düşüncesi akıllara gelmiyor değil. Platini ayrıca, Avrupa Şampiyonası’nın ülkelere büyük maddi yük getirdiğini, ülkelerin 10 yeni stat inşa etmesi gerektiğini söylüyordu. Oysa Türkiye bu konuda devlet garantisi veriyordu. Platini adeta, Türkiye’yi Türk hükümetinden daha çok düşünüyordu. UEFA Başkanı’nın bu gerekçesi de oldukça zayıftı. Ülkeler kendi istekleriyle aday oluyordu. Zorla hiçbir ülkeye şampiyona verilmediği gibi, uzun adaylık sürecinde her şey en ince ayrıntısına kadar inceleniyordu. Şampiyonanın 13 değişik ülkede ‘sadece bir kez’ yapılacak olması, taraftarın ve ülke ekonomilerinin düşünüldüğü fikrini yerle bir ediyordu. Türkiye muhtemelen Euro 2024’e de aday olacak. Coğrafi mesafeler de değişmeyecek. UEFA nasıl bir karar verecek bakalım?
   </p>
   <p>
    <strong>
     Türkiye hariç herkes destekliyor
    </strong>
   </p>
   <p>
    Platini’nin 2020 Avrupa Şampiyonası’nı 13 farklı ülkede düzenleme fikri Türkiye dışında 52 ülke tarafından destekleniyor. Almanya Futbol Federasyonu Genel Sekreteri Helmut Sandrock, ülke olarak Türkiye’nin adaylığını destekleme kararı aldıklarını ancak Platini’nin fikrinin kendileri için de cazip olduğunu açıkladı. Aksiyon’un sorularını cevaplayan UEFA İcra Komitesi Üyesi ve Danimarka Futbol Federasyonu Başkanı Allan Hansen de ülke olarak Platini’nin fikrine tam destek verdiklerini söyledi. Hansen, Euro 2020 ile ilgili nihai kararın Mayıs 2013’te verileceğini belirterek tıpkı Platini’nin ortaya koyduğu argümanları sıraladı. Israrlı sorularımız karşısında “Bu konuda açıklama yetkisi UEFA’da.” diyen Hansen, “Kararda, kesinlikle Türkiye’nin en ciddi aday olmasının etkisi yok. Şampiyonanın 60. yılı dolayısıyla organizasyonun tüm Avrupa çapında yapılmasını amaçlıyor.” ifadelerini kullandı.
   </p>
   <p>
    Platini’ye destek verenlerden biri de İngiltere Futbol Federasyonu Başkanı David Bernstein oldu. Bernstein, yarı final ve final maçlarına Wembley Stadı’nın ev sahipliği yapması için çalışacaklarını söyledi.
   </p>
   <p>
    <strong>
     Türkiye’nin gönlü alınacak ama...
    </strong>
   </p>
   <p>
    Euro 2016’dan itibaren Avrupa Şampiyona-sı’nda takım sayısı 24’e çıkacak. UEFA’ya üye 53 ülkenin neredeyse yarısı şampiyonada kupa için mücadele edecek. Euro 2020’nin grup ve çeyrek final maçları 12 değişik ülkede oynanacak. Yarı finaller ve final 13. ülkede gerçekleştirilecek. Bu ülkeler henüz net değil. Bu konuda Alman Bild gazetesi, 12 ülkenin tespitinde FIFA sıralamasının dikkate alınacağını yazdı. Yarı final ve final maçları için İstanbul’un adı öne çıkıyor. Böylece Türkiye’nin gönlünün alınabileceği düşünülüyor. Bu yolla ileride muhtemel bir Euro 2024 adaylığının önü de pekâlâ kapatılabilir.
   </p>
   <h3>
    <span>
     UEFA İcra Komitesi üyeleri
    </span>
   </h3>
   <p>
    <strong>
     Başkan:
    </strong>
    Michel Platini (Fransa)
   </p>
   <p>
    <strong>
     Başkan yardımcıları:
    </strong>
    Şenes Erzik (Türkiye), Geoffrey Thompson (Engiltere), Angel María Villar Llona (İspanya), Marios N. Lefkaritis (Kıbrıs Rum Kesimi), Giancarlo Abete (İtalya)
   </p>
   <p>
    <strong>
     Üyeler:
    </strong>
    Sergey Fursenko (Rusya), Peter Gilliéron (İsviçre), Allan Hansen (Danimarka), Frantisek Laurinec (Slovakya), Avraham Luzon (İsrail), Borislav Mihaylov (Bulgaristan), Mircea Sandu (Romanya), Grigoriy Surkis (Ukrayna), Michael van Praag (Hollanda), Theo Zwanziger (Almanya), Karen Espelund (Norveç) Onursal Başkan: Lennart Johansson (İsveç ) Genel Sekreter: Gianni Infantino (İtalya)
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-34345-euro-2020-icin-fransiz-oyunu.html), [web.archive.org (arşiv bağlantısı)](http://web.archive.org/web/20130131201536/http://www.aksiyon.com.tr/aksiyon/haber-34345-euro-2020-icin-fransiz-oyunu.html)
