# Skandallara Fransız kalmadılar

*Hasan Cücük 2010.06.28*

<font class="agenda2NewsSpot">
 Bu yılki Dünya Kupası’na adını ‘el yordamı’ ile yazdıran Fransa, 1 gol ve 1 puan ile birinci turda hezimete uğrayarak evine döndü. Arkasında ise tutulmayan sözler, küfürler ve boykotlarla örülü bir dizi skandal bıraktı.
</font>
<font class="newsDetail">
 <p>
  <p class="MsoNormal">
   Bu Dünya Kupası’nın hatırlanan iki önemli yanı olacak; biri kupayı kazanan ülke, diğeri ise skandalların takımı Fransa. ‘Almanya 2006’da finalde kupayı İtalya’ya kaptıran Fransa, kupanın olmasa da Uruguay, Meksika ve Güney Afrika’nın yer aldığı A Grubu’nun favorisi olarak gösteriliyordu. Ancak teknik patron Raymond Domenech’in yanlışları yüzünden Fransızlar unutamayacakları bir skandallar zinciriyle kupaya veda etti.
  </p>
  <p class="MsoNormal">
   Güney Afrika yolunda Sırbistan, Avusturya, Litvanya, Romanya ve Faröe Adaları’yla aynı grupta yer alan Fransa’nın sorunsuz grup lideri olarak adını Dünya Kupası’nda mücadele edecek 32 ülke arasına yazdırması bekleniyordu. Düşüş yaşayan Romanya ile Avusturya’nın ve Yugoslavya’nın dağılmasıyla gücü azalan Sırpların Fransa’ya rakip olması beklenmiyordu. Grup eleme maçlarına deplasmanda Fransa’nın 3-1’lik Avusturya yenilgisiyle başlaması, grup birinciliğinin ‘çantada keklik’ olmadığını gösterdi. Avusturya ve Romanya’nın erken havlu attığı, Litvanya’nın beklentisiz olduğu grupta Fransa en ciddi rakip olarak gördüğü Sırbistan’ın ardında ikinci olunca kupaya katılmak için play-off maçında İrlanda’yı geçmesi gerekiyordu. İlk maçta deplasmanda rakibini 1-0 yenen Fransa’nın evinde rahat bir galibiyet alacağını umanlar yanıldığını daha maçın başında anladı. İtalyanların kurt teknik adamı Giovanni Trapattoni’nin çalıştırdığı İrlanda, 32. dakikada Robbie Keane’nın golüyle 1-0 öne geçtiğinde Stade de France’deki 80 bin taraftar şoke oluyordu. Maçın normal süresi 1-0 konuk takımın üstünlüğüyle sona erdiğinde kupaya gidecek ülkeyi 30 dakikalık uzatmalar belirleyecekti. 104. dakikada kazanılan bir serbest vuruş sonucu ceza alanında topla buluşan Henry futbolla hentbolü karıştırıp topu eliyle düzeltiyor, ardından Gallas’a pas gönderdiğinde, bu oyuncu için gol atmak kolay oluyordu. Sahadaki tüm oyuncuların gördüğü elle oynamayı İsveçli hakem Martin Hansson görmeyince, uzatma dakikaları 1-1 bitiyor, Fransa ‘el yordamıyla’ adını Dünya Kupası’nda mücadele edecek ülkeler arasına yazdırıyordu. Henry, ısrarla topa elle müdahale etmediğini söylüyor; fakat görüntüler bu ‘yalanın mumunu’ hemen söndürüyordu. İrlanda’dan gelen sert tepkiler sonunda Henry vicdanına kulak vererek, topu elle düzelttiğini söylüyor ve malumu ilan ediyordu. İrlanda Futbol Federasyonu, FIFA’ya yaptığı başvuruda, 2005 yılında Özbekistan’la  Bahreyn arasında oynanan Dünya Kupası grup eleme maçında yaşananları hatırlatıp, maçın tekrarını istiyordu. FIFA’dan yapılan açıklamada, “Maçın sonucu değiştirilemez ve karşılaşma tekrar edilemez. Futbol Oyun Kuralları Yönetmeliği’nde açık şekilde belirtildiği gibi, maçlarda kararları hakem alır ve bu kararlar nihaidir.” ifadesine yer veriliyor, Fransa’nın ‘İrlanda’nın ahıyla Güney Afrika’ya gitmesine’ yeşil ışık yakılıyordu.
  </p>
  <p class="MsoNormal">
   Skandal bir golle Güney Afrika bileti alan Fransa’nın kupadaki skandallarına geçmeden önce teknik patron Raymond Domenech’e bir parantez açmak gerekiyor. 1993-98 arasında Fransa Millî Takımı’nı çalıştıran Aime Jacquet; Cantona, David Ginola ve Jean Pierre Papin gibi yıldız isimleri keserek Zidane, Vieira, Thuram gibi yeni isimleri millî takıma aldı. Bu gençleştirme operasyonu sonunda Fransa 1998’de Dünya Kupası’na uzandı. Aime Jacquet sonrası göreve gelen Roger Lemerre ve Jacques Santini tam bir mirasyedi gibi davranınca teknik adam krizine düşen Fransa Futbol Federasyonu çareyi ‘federasyonun adamı’ olarak ünlenen Raymond Domenech’i göreve getirmekte buldu. 1993-2004 arasında Fransa Ümit Millî Takımı’nı çalıştıran Domenech’ten beklenen şey, yaşlı isimlerin yerine gençleri monte etmesiydi. 11 yıl gençlerle beraber olduğu için bu konuda zorluk çekmesi beklenmiyordu. Almanya 2006 yolunda Fransa 3 maçta gol atmaya muvaffak olamayınca, millî takımı Euro 2004 sonrası bırakan Zidane, Thuram ve Makelele’nin kapısı tekrar çalındı. Bu üçlünün gelmesi Domenech için ilk başarısızlıktı. Takım üzerinde otoritesini kurmak için, yemek sırasında cep telefonlarını kapatma ve antrenmanlarda tekmelik takılması şartları, zaten olmayan oyuncu-hoca diyaloğuna derin bir darbe vurdu.
  </p>
  <p class="MsoNormal">
   Raymond Domenech takıntıları olan bir teknik adam. Taktikten ziyade astrolojiye ağırlık veriyordu. Sebebini sadece kendi bildiği bir gerekçeyle millî takıma ‘yengeç burcu’ oyuncuları almıyordu. Doğum tarihleri bazen oyuncunun kalitesi ne olursa olsun yedek kalmasını sağlıyordu. Sokaktaki vatandaştan politikacılara kadar herkesin eleştirdiği Domenech’in tek destekçisi Fransa Futbol Federasyonu oldu. Euro 2008’de yaşanan hezimetten sonra düzenlediği basın toplantısında, başarısızlığın faturasını üstlenmek yerine kameralar önünde kendisinden 25 yaş küçük sevgilisine evlilik teklifi yapması Domenech’in karakterini ele vermesi bakımından oldukça önemliydi.
  </p>
  <p class="MsoNormal">
   Fransa’nın Dünya Kupası kadrosunu görenler şaşkınlık geçiriyordu. Zira kadroda Şamir Nasri, Kerim Benzema ve Patrick Vieira gibi isimler yoktu. Benzema gol yollarının usta ismi, Nasri orta sahada kilit çözen isim, Vieira ise Domenech’in ‘kupada kaptanım olacaksın’ sözünü aylar önce verdiği isimdi. Daha kadro açıklanırken ortaya çıkan bu sorun Fransa’nın kupa günlerinin sorunsuz geçmeyeceğinin işaretiydi. Domenech’in kaptanlık pazubendini Evra’ya vereceğini söylemesi Gallas’ın tepkisini çekince ikinci skandal patlak veriyordu. Gallas, kaptanlığın Henry yedek kaldığında kendi hakkı olduğuna inanıyordu. Henry için ise yedek kulübesi gözüküyor anlamına geliyordu. Bu olumsuz tabloya kupa öncesi yapılan hazırlık maçlarında alınan skorlar ekleniyordu.
  </p>
  <p class="MsoNormal">
   Uruguay karşısında alınan beraberlikle (0-0) kupaya başlayan Fransa’ya öldürücü darbeyi Meksika vurdu. Fransızlara futbol dersi veren Meksika, ilk yarıyı 2-0 önde kapatınca Fransa soyunma odasında kıyamet kopuyordu. Domenech, taktik vermek istediği Anelka’nın sert ve hakaret dolu sözleriyle karşılaşıyordu. Anelka’nın yerine Henry ikinci devre sahaya çıkarken, soyunma odasında Anelka’nın Domenech’e ettiği küfür kısa sürede basın mensuplarına ulaşıyordu. Dünya futbol tarihinde eşine ilk kez rastlanan bir olaydı bu. Gerçi 1982 Dünya Kupası’nda Fransızlar yine bir skandal yaşamıştı. Şimdinin UEFA Başkanı Michael Plati’nin eşiyle gönül ilişkisi yaşadığı ortaya çıkan Jean-Francois Larios kupa kadrosundan çıkarılmıştı. Fransa Futbol Federasyonu, ceza kesip kadrodan çıkarttığı Anelka’yı ilk uçakla Fransa’ya gönderiyordu. Soyunma odasında yaşanan bu olayın anında basına servis edilmesi oyuncuları isyana yönlendiriyordu. Zira, her oyuncu Anelka-Domenech tartışmasını kendisinin sızdırmadığını ilan ediyor, ‘köstebeğin ortaya çıkmasını’ isterken, federasyonun kendilerini dinlemeden Anelka’yı kadro dışı bırakmasını kabullenemiyordu. Yine kupa tarihinde bir ilk yaşanıyor, oyuncular antrenmanı boykot ediyordu. Tüm oyuncuların ortak görüşlerini yansıtan Kaptan Evra imzalı bildiriyi okumak yine tüm otoritesini kaybetmiş Domenech’e düşüyordu. Aslında oyuncular bildiriyi Domenech’e okutturarak köstebeğin kim olduğunu açıkça ortaya koyuyorlardı.
  </p>
  <p class="MsoNormal">
   İlk iki maçında sadece 1 puan toplayan Fransa’nın ikinci tura çıkması için Güney Afrika’yı farklı yenmesi, Uruguay-Meksika maçının ise berabere bitmemesi gerekiyordu. Güney Afrika Khumalo ile öne geçiyor, Gourcuff da tartışmalı bir kararla oyundan atılmasıyla Fransa için kupaya veda maçının geldiğini gösteriyordu. Nitekim 90 dakika Güney Afrika’nın 2-1 üstünlüğüyle bitiyordu. Fransa favori gösterildiği grupta sadece 1 gol atıp, 1 puan toplayarak sonuncu sırada evine dönen ilk takım oluyordu. Maçın sonunda ise Domenech, rakibini tebrik etme nezaketini bile gösteremiyordu. Güney Afrika teknik patronu Carlos Alberto Perreira’nın uzattığı elini sıkmayarak, yerlerde sürünen imajına bir darbe daha vuruyordu. Henry’nin el yordamıyla attırdığı golle kupaya katılamayan İrlanda’nın teknik patronu Trapattoni maç sonunda beyefendiğini gösterip, Domenech’in elini sıkmıştı.
  </p>
  <p class="MsoNormal">
   Fransa, Zidane’ın ustalığı sayesinde Domenech’e rağmen 2006’da final oynamıştı. Zidane’ın yokluğu Domenech’in başarısızlığını net bir şekilde ortaya çıkardı. Domenech hakkında Zidane’ın Uruguay maçı sonrası ‘teknik direktör değil’ yorumunun ne kadar haklı olduğu alınan 1 puanla ortaya çıkmış oldu. Fransa, sadece kupaya veda etmekle kalmadı. Peş peşe imza atılan skandallarla kupa tarihine kara bir leke olarak geçti. İrlanda’nın ahıyla geldikleri Güney Afrika’da tüm dünyaya rezil olarak döndüler.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=6E3A0991392258352141B4E821CEE2F1?newsId=27073), [web.archive.org (arşiv bağlantısı)](http://web.archive.org/web/20100702175902/http://www.aksiyon.com.tr:80/aksiyon/newsDetail_getNewsById.action;jsessionid=6E3A0991392258352141B4E821CEE2F1?newsId=27073)
