# Türkçe Dünya sahnesinde

*Hasan Cücük 2015.06.16*

<div class="pNewsDetailMainContent ctx_content" itemprop="articleBody">
 <p>
  İsmi Uluslararası Dil ve Kültür Festivali olarak değişen Türkçe Olimpiyatları, iki yıl öncesine kadar illerde yapılıyordu. Geçen yıl iki kıta ve üç ülkede gerçekleştirilen organizasyon, bu sene 5 kıta ve 20 ülkeye yayıldı. Yeni hedef 40 ülke.
 </p>
 <p>
  Haziran yaklaştığında tüm Türkiye’yi bir heyecan sarardı. Sevgi çiçeklerinin gelişi bayram havası estirirdi. Türkiye’nin dünyadaki tek markası olan Türk Okulları’nda okuyan öğrencilerin katıldığı Türkçe Olimpiyatları, sevincin, gözyaşının, kardeşliğin, dostluğun müjdecisi olarak Anadolu insanının gelecek adına ümitli olmasını sağlardı. Ancak ne olduysa  17/25 Aralık sonrası oldu. Yolsuzluk soruşturmalarından sonra ‘paralel paranoyasına’ tutulup cadı avı başlatınca Türkçe Olimpiyatları için ‘gurbet’ yolu göründü. Türkçenin sevgi çiçekleri, yoluna Uluslararası Dil ve Kültür Festivali olarak devam etti.
 </p>
 <p>
  Bu yıl 5 kıtada ve 20’ye yakın ülkede yapılan festival, Anadolu insanının hedefini coğrafi sınırların olmadığı yepyeni bir dünyaya taşımanın mutluluğunu yaşadı. Verilmeyen salonlar, kıskanılan vizeler hepsi geride kaldı. Hedef evrensel barış olunca dünyanın bambaşka kentlerinde Türkçenin çocuklarının marifetleri ile birlikte daha önce hiç görmediğimiz salonlarda değer buldu. Her çocuğun kendi kültürü ile buluştuğu ülkeler renk cümbüşüne döndü. ‘Dünyanın Renkleri’ sloganıyla 150 ülkeden 2 bin 500 öğrencinin Tayland’da başlayıp Avustralya ve Belçika’da biten dünya turuna gelin birlikte göz atalım.
 </p>
 <p>
  TAYLAND: Türkçenin dünya turu Uzakdoğu’nun şirin ülkesinden başlarken, başkent Bangkok’taki Muang Ratchadalai Tiyatrosu tarihî bir güne şahitlik ediyordu. 14 ülkeden gelen 90 öğrencinin muhteşem şovunu ülkenin ünlü isimleri komedyen Thanuphong Sakthanawat, spiker Vijitra Duangdee ve Türk Okulu mezunu Simon Mahidol sunuyordu. Salondaki 3 bin 500 kişi arasında Tayland siyasetinin önemli isimleri yer alıyordu. İlk duraktaki ilgi en üst seviyedeydi.
 </p>
 <p>
  FİLİPİNLER: Newport Performing Art Theatre salonu 13 ülkeden gelen sevgi çiçekleriyle coşuyordu. Mariel Rodriguez (oyuncu-sunucu) ve Mikale Velle’nin (öğrenci) sunduğu festival Filipinlerin en büyük TV kanallarından ABS-CBN ile birlikte 4 kanalda yayımlanıyordu. Protokol sıralarında kimler yoktu ki. Eğitim Bakanı Armin Luistro, Meclis Başkanı Feliciano Belmonte, Kültür Bakanı Felipe De Leon, Gençlik Bakanı Gregorio Ramon, Hindistan, Bangladeş, Pakistan, Rusya, Endonezya, Gürcistan, Arnavutluk, Belarus büyükelçileri, işadamları ve çeşitli cemaat mensupları... Eğitim Bakanı Luistro, farklı dil, din ve kültürdeki insanların böyle bir şölende bir araya gelmesinin hayranlık uyandırdığını, okullara ve öğretmenlere güvenlerinin tam olduğunu vurgulayarak Filipinli ailelere, “Çocuklarınızı rahatlıkla emanet edebilirsiniz.” diyordu.
 </p>
 <p>
  GÜNEY AFRİKA: Irkçılık ve ayrımcılığa karşı destansı bir mücadele veren Nelson Mandela’nın ülkesi Güney Afrika, farklı dil, renk ve kültürden öğrencilere kapılarını sonuna kadar açtı. Nerelisin sorusuna ‘Diyarbakırlıyım’ cevabıyla belleklerimizde yer edinen Türk Okulu öğretmeni Nicholas Bixa ve ünlü sunucu Zizo Bedha’nın sunduğu Güney Afrika programına Eyalet Başkanı David Makhura, Filipinler, Romanya, Kazakistan, Zambiya büyükelçiliklerinden temsilcilerle birlikte Cibuti milletvekilleri ve Zambiya Daily Nation medya patronu katıldı. ‘Ayrımcılıktan uzak’ dünyanın habercisi çocukların gösterisi tam not aldı.
 </p>
 <p>
  KIRGIZİSTAN: Ata diyarı Kırgızistan, 17 ülkeden gelen Dünyanın Renkleri’ni Bişkek Spor Sarayı’nda ağırladı. Festivalin sunuculuğunu 2009 Türk Okulu mezunu Kırgız Radyo Televizyon Kanalı haber spikeri Elena Çernamazova ve aynı kanalda sunuculuk yapan Urmat Borçenova yaptı. Kırgız Cumhuriyeti Meclis Başkan Yardımcısı Töröbay Zulpukarov, “20 farklı ülkeden onlarca yetenekli çocuk geldi. Bu çocukların bizleri sevgi, barış, kardeşlik ve hoşgörüye davet etmeleri çok manidar.” dedi.
 </p>
 <p>
  TANZANYA: Tanzanya denince aklımıza hemen 11. Türkçe Olimpiyatları Şarkı Finali’ne katılan Abdulkadir Haruknas’ın seslendirdiği ‘Tanzanya’nın Bağları’ geliyor. Tanzanya, 17 ülkeden gelen 51 öğrenciyi Julius Neyere Kongre Merkezi’nde ağırladı. Devlet kanalı TBC de organizasyonu canlı yayımladı.
 </p>
 <p>
  MOZAMBİK: Eduardo Moddlane Üniversitesi Kültür Merkezi, 14 ülkeden gelen 58 öğrenci ile coşuyordu. Devlet televizyonu TVM, STV, Mıramar, Gungu TV kanallarında ve radyolarda festival haberleri yayımlanıyor, misafir öğrenciler ve yerli öğretmenler TV programlarına katılıp dünyanın renklerini tanıtıyordu.
 </p>
 <p>
  ARNAVUTLUK: Cumhurbaşkanı Erdoğan’ın ‘Türk Okullarını kapatın’ isteğine verdikleri cevapla hafızalara kazınan Arnavutluk, Dünyanın Renkleri’ni bağrına basan ülkelerden biri oldu. Tiran Kongre Binası tarihî günlerinden birini yaşadı. 3 bin 500 seyirciyle 13 ülkeden gelen öğrencilere ünlü besteci Ardit Gjebrea sunumuyla hoşgeldin diyordu. İlir Meta (Arnavutluk Meclis Başkanı), Nora Malaj (Eğitim ve Spor Bakan Yardımcısı), Edmond Haxhinasto (Ulaştırma ve Altyapı Bakanı), Skender Bruçaj (Diyanet İşleri Başkanı), Baba Edmond İbrahimaj (Dünya Bektaşi lideri), Lutfi Dervishi (gazeteci-yazar) ve Artan Didi (Emniyet Genel Müdürü), protokolün önemli isimleri arasında yer alıyordu.
 </p>
 <p>
  ENDONEZYA: Başkent Cakar-ta’nın ünlü Taman İsmail Marzuki Salonu’nun protokol tribününde aralarında Üst Meclis Başkanı Dr. Zulkifli Hasan, Eğitim Bakanı Anies Baswedan’nın da yer aldığı 60 isim 19 ülkeden gelen öğrencilerin gösterilerini hayranlıkla izledi. Endenozya medyası festivale büyük ilgi gösterdi. Basın toplantısına 27 basın kuruluşu katıldı. Devletin resmî ajansı 10 gün boyunca sitesinden festivalin tanıtımını yaptı.
 </p>
 <p>
  FRANSA: Paris’in prestijli gösteri merkezlerinden Casino de Paris’te gerçekleşen kültür şölenini, Fransız Senatör Helene Conway-Mouret ve Avrupa Parlamentosu Milletvekili Pascal Durand’ın yanı sıra çok sayıda büyükelçi ve Fransız siyasi izledi. 2 bine yakın davetlinin izlediği festivalde sahne alan 20 ülkeden 80 öğrenci kültürel zenginlikleriyle Fransa’ya damga vurdu. Festivali ilgiyle izleyen diğer isimler arasında ise Fransa’nın önde gelen sanatçılarına besteler yapan Jean Renard, Fransız besteci Keredinne Soultani ve Fransız televizyonlarında sunuculuk yapan Anais Baydemir yer aldı.
 </p>
 <p>
  MOĞOLİSTAN: Moğolistan, 16 ülkeden gelen öğrencileri bağrına bastı. Devlet televizyonu MNB ve UBS’nin canlı yayımlandığı festivale ilgi aşırı olunca salonun kapıları saatler öncesinden kapatıldı. Cengiz Han Meydanı’nda festivale katılan ülkelere ait tanıtım stantları oluşturuldu, yiyecek ve el sanatları kermesi yapıldı. Yine meydana büyük bir sahne kuruldu, Ulanbator’daki 15 farklı okulun öğrencileri çeşitli etkinliklerle sahne aldı.
 </p>
 <p>
  FAS: Fas Sivil Toplum Kuruluşu Bakanı El Habib Choubani’ya ödül verdikten sonra Ali Bulaç’ın duygularını “Ben dünyanın dört bucağında hizmet veren bu fedakâr abi ve ablaların çektiği sıkıntıları müşahede ederken kendimden utanıyorum.” şeklinde ifade ettiği festivale 15 ülkeden öğrenciler katıldı. Fas’ın ‘Beyaz’ı olarak nitelendirilen Raşid Allali’nin sunduğu festivalde Faslı öğrencinin okuduğu Kaside-i Bürde, Ali Bulaç’a “Böylesini dinlemedim. Kaydını alalım.” dedirtiyordu.
 </p>
 <p>
  SENEGAL: Grande Theatre Salonu 14 ülkeden gelen 34 öğrenciyi misafir ederken, protokol sıralarında bakanlar, bürokratlar ve diplomatlardan oluşan tam 52 kişi oturuyordu. Türkçenin sevgi çiçeklerini Endüstri Bakanı, Yüksek Öğrenim Bakanı, Yatırım Bakanı, Genelkurmay Başkanı, Cumhurbaşkanlığı Başdanışmanı, Belçika, Romanya, Gana, Endonezya, Fransa, Liberya büyükelçileri makamlarında kabul edip hediye verirken; ülkenin önemli medya kurumları  RTS, TFM, 2S TV kanalları ziyaret edilen yerler arasında yer alıyordu.
 </p>
 <p>
  ABD: Festivalin Washington ayağı, şehrin en ünlü gösteri salonu Warner Theatre’da gerçekleşti. Programın sunucusu ünlü komedyen Joel McHale’di. Asya, Avrupa, Afrika ve Amerika kıtalarından gelen dünya çocukları, kendi ülkelerinin kültürünü yansıtan şarkı ve dans gösterileri ile izleyicilere unutulmaz bir gece yaşattı. Boksun efsanevi ismi Mike Tyson’un “Uluslararası Türk Kültür Festivali’ne ve Türk-Amerikan Rumi Forumu’na tebrikler” twiti ülkede gündem oldu. Milletvekili ve senatörler, festival öğrencileriyle selfie çektirmek için birbirleriyle yarıştı. Selfie modasına ilk uyan Kuzey Carolina Eyaleti Senatörü Thom Tillis oldu. Onun ardından konuşma yapmak için sahneye çıkan tüm kongre üyeleri sırasıyla öğrencilerle fotoğraf çektirdi. Senatör Tillis, öğrencileri misafir etmenin kendileri için onur verici olduğunu söyledi. Cumhuriyetçi Parti Florida Milletvekili Ileana Ros-Lehtinen, festivalin 13. yılında organizatörlerin harika bir iş çıkardığını belirtti. Beyaz Saray, festival kapsamında ABD’ye gelen öğrencileri özel olarak ağırladı. Öğrenciler, yetkililerin talebi üzerine küçük bir gösteri de yaptı. ABD Başkanı’nın ikametgâhına giriş yapan öğrencilere yetkililer yakın ilgi gösterdi.
 </p>
 <p>
  ROMANYA: Romanya, festivalin Şarkı Finali’ne ev sahipliği yaptı. Başkent Bükreş’in en büyük salonu Sala Palatului’de yapılan finalde birinciliği, “Bir Teselli Ver” şarkısıyla Kazakistanlı Kuralay Meirambek kazandı. Baştan sona coşku içinde geçen yarışmada jüri, ilk üçe girecek isimleri belirlemede zorlandı. Şarkı yarışmasının jürileri arasında Atilla Olgaç, Ertuğrul Erkişi, Aslıhan Erkişi, Haydar Tanrıverdi, Sema Çeyrekbaşı, Gürol Güngör, Saim Orhan, Halil İbrahim Kalaycıoğlu, Suavi Eren, Tarık Toros, Andreea Marin, Gheorghe Zamfir, Carmen Trandafir, Alin Oprea ve NBA’de forma giyen Enes Kanter vardı. Jüri başkanı ise dünyaca ünlü Romanyalı panflüt virtüözü Gheorghe Zamfir’di. Yarışmada birincilik madalyasını takdim eden Romanya Enerji Bakanı Andrei Dominik Gerea’nın “Bu akşamki manzara, beni Eurovision’dan çok daha fazla etkiledi.” sözleri geceye damga vurdu.
 </p>
 <p>
  ALMANYA: Dortmund’un Westfallenhalle Salonu’nun tribünlerini dolduran Avrupa’nın her ülkesinden 13 bin gurbetçi 13. Uluslararası Dil ve Kültür Festivali’nin Almanya ayağında tarihe tanıklık etti. Almanya’nın en büyük eyaleti Kuzey Ren Vestfalya Eyaleti Bilim ve Araştırma Bakanlığı himayesinde gerçekleşen festivalde, bu yıl verilmeye başlanan ‘Kültürel Köprüler Kuranlar Ödülü’ne iki kez Almanya Cumhurbaşkanlığı’na aday gösterilen Alman bilim kadını Prof. Dr. Gesine Schwan layık görüldü. Türk ve Alman bayraklarının coşkuyla sallandığı festivalin açılış seremonisinde dünyanın en önemli başkentlerini temsil eden figürler yer aldı. 46 ülkeden gelen ‘sevgi çocukları’, aralarında Türkçe eserlerin de olduğu, kendi ülkelerinin müzik ve halkoyunlarından oluşan gösteriyi sundu. 48 öğrencinin gerçekleştirdiği “Hayat Ağacı” adlı gösteri salondakileri coşturdu.
 </p>
 <p>
  ETİYOPYA: Festivalin 15 ülkeden öğrencilerin katıldığı Etiyopya ayağı, Afrika Birliği himayesinde gerçekleştirildi. 6 bin kişilik salonda yapılan festivale katılım üst düzeydeydi.
 </p>
 <p>
  BELÇİKA: Festivalin Avrupa Birliği’nin merkezi Brüksel ayağı yıllarca unutulmayacak görüntülere sahne oldu. Avrupa Parlamentosu Başkanı Martin Schulz’un himayesinde gerçekleşen organizasyon 3 gün sürdü. ‘Sevgi çocukları’nın Avrupa Parlamentosu’nda özel gerçekleştirdiği gösteriye Avrupalı Liberaller’in lideri Sir Graham Watson, İrlanda’nın eski AB Bakanı Dick Roche, Avrupa Parlamentosu Dış İlişkiler Komitesi Başkanı Elmar Brok’un yanı sıra çok sayıda AP milletvekili ve bürokratı katıldı. ABD, Bosna-Hersek, Endonezya, Filipinler, Fransa, Madagaskar, Paraguay ve Romanya’dan 20 öğrencinin katıldığı gösteri öncesi AP’nin en büyük ikinci grubu Sosyalistlerin lideri Gianni Pitella ve Yeşiller’in lideri Rebecca Harms çocukları kabul etti. Brüksel gala programında dünyanın dört bir yanından gelen çocuklar sergiledikleri performanslarla Belçikalı, Türk ve farklı milletlerden davetlilerin büyük takdirini kazandı. AP himayesinde yapılan kültür şöleninde, başta Belçika Başbakanı Charles Michel ve Federal Meclis Başkanı Siegfried Bracke olmak üzere birçok bakan ve meclis üyesi hazır bulundu. Başbakan Michel, “Sizleri AB’nin başkentinde ağırlamaktan büyük gurur duyuyorum.” dedi. Festivali Belçika kültür kanalı RTBF 3 de canlı yayımladı.
 </p>
 <p>
  AVUSTRALYA: Türkçe Olim-piyatları’nın dünya turunda son durağı Avustralya oldu. 19 ülkeden 60 öğrencinin katıldığı festivalde devletin tepe isimleri sevgi çocuklarını ağırladı. Avustralya’da ilk kez düzenlenen Dil ve Kültür Festivali için kıta ülkesine gelen olimpiyat çocuklarına, başta Avustralya Genel Valisi (Cumhurbaşkanı) Peter Cosgrove olmak üzere federal yetkililer ve eyalet yetkililerinin de aralarında bulunduğu üst düzey bir karşılama yapıldı. Eşi Lynne Cosgrove ile dünyanın çeşitli ülkelerinden gelen öğrencileri Genel Valilik rezidansında ağırlayan Cosgrove, çocuklarla tek tek ilgilendi. Federal Parlamento’daki çalışma ofisinde, öğrenci ve yöneticileri çok samimi şekilde karşılayan Başbakan Tony Abbott da çok kültürlülüğün önemine işaret ederek barış içinde yaşamaya dikkat çekti. Öğrenciler Abbott’a çeşitli hediyeler takdim etti.
 </p>
 <p>
  <strong>
   Kim ne dedi
  </strong>
  ?
 </p>
 <p>
  Belçika Federal Başbakanı Charles Michel: Açılım, hoşgörü ve saygı mesajlarının verilmesi çok önemli. Organizasyona ev sahipliği yapmaktan gurur duyuyorum. Karşılıklı saygı yeteneğini gösterilebilme, şüphesiz gelecek yüzyılın mesajıdır. 13-14 yaşındaki çocuklardan çok çok olağanüstü şarkılar dinledik. Hissiyatıma göre, sahnede yer alan bazı çocukları, sanat dünyasında uluslararası bir başarıyla tekrar görebiliriz.  Avrupa Parlamentosu Başkanı Martin Schulz: Uluslararası bir festivalde bütün dünyadan 200 çocuğu bir araya getirerek kendi kültür ve geleneklerini geniş bir kitleye ulaştırmalarına zemin hazırlayan çabalarınız Avrupa Parlamentosu tarafından çok takdir edilmektedir.  Belçika Federal Meclis Başkanı Siegfried Bracke: Bugün şaşırmış bir şekilde muhteşem bir şov izledim. Sadece iyi bir şov değildi, üstüne üstlük verilen mesajlar çok barışçıl ve umut vericiydi.  Eski AB Konseyi Başkanı Herman Van Rompuy: 30 ülkeden çocuklar buraya gelerek ülkelerini temsil etti. Bu gösteriyor ki farklılıklar aslında değerlendirilmeli ve köprüler kurulmalı. İnsanların kalplerinin açık olması lazım.  Californiya Milletvekili Mike Honda: Bu festivalin Türkiye’de yapılamaması Türkiye için büyük bir utanç.  Avustralya Genel Valisi (Cumhurbaşkanı) Peter Cosgrove: Sizler gibi, küresel barış idealini pratiğe dönüştüren insanları görmek çok harika.  Alman Sosyalist Milletvekili Gabriele Preuss: Gösteriye katılan çocuklara diyorum ki çok kültürlülüğün hayata geçirilmesinin anahtarı sizsiniz.  Alman Bilim Kadını Prof. Dr. Gesine Schwan: Burada olmaktan ve olimpiyatların kültürlerarası köprüler kurduğunu görmekten çok mutluyum.  Romanya Enerji Bakanı Andrei Dominik Gerea: Size şunu söyleyeyim ki bu manzara beni Eurovision’dan çok daha fazla etkiledi, kalite olarak Eurovision’un üzerinde. Muhteşem bir program oldu. Birbirinden yetenekli, harika çocuklar hepsi.  Kuzey Carolina Eyaleti Senatörü Thom Tillis: Bu organizasyonun bir parçası olmak gurur verici.
 </p>
</div>


Kaynak: [www.aksiyon.com.tr](http://www.aksiyon.com.tr/kapak/turkce-dunya-sahnesinde_551275), [web.archive.org (arşiv bağlantısı)](http://web.archive.org/web/20151223101557/http://www.aksiyon.com.tr/kapak/turkce-dunya-sahnesinde_551275)
