# Fener’e yarı final yolunda ‘Irriducibili’ desteği!

*Hasan Cücük 2013.04.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   UEFA Avrupa Ligi çeyrek finalinde Lazio’yu 2-0 yenen Fenerbahçe büyük avantaj sağladı. Üstelik rövanşta seyirci de olmayacak. Sebebi, Lazio’nun taraftar grubu Irriducibili’nin bitmeyen vukuatları.
  </font>
 </div>
 <div id="newsText">
  <font class="detail-text">
   <p>
    UEFA Avrupa Ligi çeyrek final ilk maçında Kadıköy’de İtalyan rakibi Lazio’yu 2-0 yenen F.Bahçe, yarı final için önemli bir avantaj sağladı. Sarı-lacivertli takım bu sezon sadece rakipleriyle mücadele etmedi. Geçen yıl G.Saray’a şampiyonluğu kaptırdığı maç sonunda taraftarlarının yaptığı taşkınlıktan dolayı bu sezon evindeki 5 Süper Lig karşılaşmasını seyircisiz oynayan F.Bahçe, UEFA Avrupa Ligi’nde de Bate Borisov ve Victoria Plzen maçlarına boş tribünler önünde çıktı. Lazio’nun F.Bahçe ile ortak noktası, seyircisinden çok çekmesi. Lazio, Mönchengladbach müsabakasındaki ırkçı tezahüratlar yüzünden 2 maç seyircisiz oynama cezası alırken, cezanın ilki Stuttgart karşılaşmasında çekilmişti. Lazio’nun F.Bahçe’yi konuk edeceği maçta Olimpiyat Stadı yine boş olacak. Lazio’ya büyük bedeller ödeten ise aşırı faşist görüşler taşıyan taraftar grubu Irriducibili.
    <p>
     “Ben ırkçı değil, faşistim.” 1985-1990 ve 2004-2006 arasında Lazio forması giyen Paolo Di Canio’ya ait bu cümle, Lazio’nun fanatik taraftar grubu Irriducibili’nin (Yılmazlar) genel özelliğini de yansıtıyor. Fanatik grubun kökleri 1960’lara dayanıyor. Lazio maçlarını faşist ideolojilerini haykırma aracı olarak gören Irriducibili’nin 2004’te başkanlık koltuğuna oturan Claudio Lotito’yu ‘başdüşman’ ilan etmesinin sebebi, başkanın kulübü fanatiklerden kurtarmaya çalışmasıydı. Ocak 1900’de kurulan Lazio’nun kuruluş gerekçesi, 4 yıl önce ilki düzenlenen olimpiyatların, spor sevdalısı 10 genç üzerinde bıraktığı olumlu etkiydi. Olimpiyatlara hayran kalan gençler, kulübün rengini seçerken Yunanistan bayrağından etkilenmişti. Sadece futbol değil, tüm branşları bünyesinde barındıracak bir kulüptü hayalleri. Temeli bu samimi duygularla atılmasına rağmen Lazio, kazandığı başarılardan ziyade fanatik taraftar grubu ve karıştığı şike skandallarıyla anılacaktı.
     <p>
      Roma şehrini Serie A’da AS Roma ve Lazio temsil ediyor. Lazio 1900’de, AS Roma 1927’de kuruldu. Roma’nın asıl temsilcisinin Lazio olduğu, AS Roma’nın Roma’yı temsil etmediği tartışmaları yıllardır devam ediyor. Laziolular “Siz yokken biz buradaydık” derken, AS Romalılar “Siz 2, biz 3 kez şampiyon olduk” diyerek sonradan kurulmalarına rağmen Lazio’yu gölgede bıraktıklarını ifade ediyorlar. İki takım da maçlarını 82 bin kişilik Olimpiyat Stadı’nda oynuyor. Polis, Roma derbilerinde âdeta olağanüstü hâl ilan ediyor.
      <p>
       Faşist lider Mussolini’den ilham alarak kurulan Irriducibili’nin her türlü şiddeti mübah görmesine karşı çıkan isim, belirttiğimiz gibi Claudio Lotito oldu. Lazio’nun şiddetle anılmasından rahatsız olan Lotito, kulübün forma ve ürün satışlarının büyük bölümünün taraftar grubunun kontrolünde olduğunu fark etti. Hemen müdahale ederek forma ve ürün satışında tek adresin kulüp olmasını sağladı. Lotito’nun ikinci hamlesi, ‘taraftar grubuna bedava bilet’ uygulamasına son vermek oldu. “Tribünleri maç seyredilir hâle getireceğim.” diyen Lotito, olay çıkaran taraftarları tek tek kayıt altına alarak stada girmelerini engelledi. Hem maddi geliri kesilen hem de bedava bilet alamayan Irriducibili üyeleri çılgına dönerek Lotito’yu ‘başdüşman’ ilan etti.
       <p>
        Hayat damarları kesilen Irriducibili, kulübün hisselerinin çoğunluğunu elinde bulunduran Lotito’dan kurtulmak için eski başkan Giorgio Chinaglia ile anlaşarak şeytani bir plan yaptı. Macar ilaç devi bir firmanın temsilcisi olarak kendini tanıtan kişiler, Lazio hisselerini almak istediğini başkana iletti. Ancak bu kişilerin bir çanta dolusu dolarla gelmesinden şüphelenen Lotito polisle irtibata geçti. Polis, Macar şirketin gerçekte hiç olmadığını, olayı eski başkan ve fanatik grubun organize ettiğini ortaya çıkardı. Sonuçta eski başkan ve 8 kişi hapse girdi. Aldığı ölüm tehditlerinden dolayı Lotito’nun ailesi ve kendisi yıllardır polis koruması altında yaşıyor. Alınan tüm önlemlere rağmen fanatik grup tribünde olay çıkarmaya yine devam ediyor. Bunun faturasını ise yine kulüp ödüyor. Lazio, UEFA’nın kestiği cezadan dolayı Fenerbahçe maçını boş tribünler önünde oynayacak. Fenerbahçe turu geçerse bunda Irriducibili’nin de önemli payı olacak.
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=00C27F3B55A82D359D4CE5EB87A3C418?newsId=35267), [web.archive.org (arşiv bağlantısı)](http://web.archive.org/web/20130427140555/http://aksiyon.com.tr:80/aksiyon/newsDetail_getNewsById.action;jsessionid=00C27F3B55A82D359D4CE5EB87A3C418?newsId=35267)
