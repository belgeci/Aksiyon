# Parayı değil golleri sayıyor

*Hasan Cücük 2012.05.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bu sezon La Liga’da 50 gol, 28 asiste ulaşan ve birçok alanda kırılmadık rekor bırakmayan Messi’nin hayatı idman-maç-ev üçgeninde geçiyor. Yılda 33 milyon avro kazanan ve lüks düşkünü olmayan yıldızın paralarını babası değerlendiriyor.
  </font>
 </div>
 <div id="newsText">
  <font class="detail-text">
   <p>
    Futbolun ‘siyah incisi’ Pele, “Messi’nin dünyanın bir numarası olması için Neymar’ı geçmesi gerekir!” demesine karşılık, milyonlarca kişi için bu söz hiçbir anlam ifade etmiyor. Barcelona formasıyla eski rekorları birer birer tarihin tozlu sayfalarına gönderen Arjantinli yıldız, özel yaşantısıyla tüm futbolculara örnek oluyor. Astronomik paralar kazanmasına ve aşırı ilgiye rağmen şımarmayan Messi, saha içindeki başarıdan başka bir şey düşünmüyor.
   </p>
   <p>
    Son üç yıldır dünyanın en iyi futbolcusu seçilen Messi için hayat sadece futboldan ibaret. Meşin yuvarlağa olan aşkı henüz 5 yaşında başlayan Messi, araya başka ‘duygusal’ aşkların girmesine müsaade etmiyor. France Football dergisine göre yıllık 33 milyon avro ile en çok kazanan oyuncu olan Messi, paranın yönetimini tamamen babası Jorge’ye bırakmış durumda. Messi için hayat, antrenman-maç-ev üçgeninde devam ediyor. Antrenman ve maç sonrası doğru evine gidiyor, yorgunluğunu playstation oynayarak atıyor. Pahalı araba ve lüks tutkusu olmayan Messi’nin kız kardeşiyle evinin yakınındaki lüks bir restoranda yemek yemesi, İspanyol ve Arjantin gazetelerine manşet olmuştu. Manşet olmasının sebebi restoranın lüks olması değil, ‘evcil’ Messi’nin evden çıkıp kardeşiyle dışarıda yemek yemesiydi. Gazetelerin bu olayı manşete taşımalarını abartılı bulmamak gerekir. Zira Messi, hayatının en önemli seyahatini, “Florida’daki Disneyland’a gitmek” olarak açıklamıştı.
   </p>
   <p>
    Messi’nin asla ihmal etmediği önemli bir alışkanlığı, günde en az 8 saat kesintisiz uyumak. Messi, uyurken bile 30 bin avro kazanıyor. “Messi sadece futbola konsantre oluyor. Paranın yönetimi tamamen bende.” diyen babası Jorge, oğlunun kısa sürede bu denli büyük bir başarıya imza atmasının kendileri için sürpriz olduğunu açık bir şekilde ifade ediyor. Yıllarca demir döküm fabrikasında işçi olarak çalışan baba Jorge, oğlunun 2006’da futbol sahnesine çıkmasıyla hayatlarının değiştiğini ifade ediyor. Messi ailesi, Arjantin’in başkenti Buenos Aires’e 4 saat uzaklıktaki Rosario şehrinde yaşamayı sürdürüyor. Şehir, Arjantin’de tarımın merkezi olmasıyla ünlü. Messi’nin yıldızlaşıp futboldan milyonlar kazanmasıyla ailenin yaşantısı da değişmiş. Aile, Messi’nin futbola merhaba dediği Grandoli bölgesinden şehrin zenginlerinin yaşadığı merkeze taşınmış. Banka hesabında biriken milyonlarca avroya rağmen aile fakirlik günlerinin hatırası olan evlerini tamamen terk etmemiş. Baba Jorge ve anne Celia Maria, ayın belirli bölümlerini eski evlerinde geçirip komşularıyla hasret gideriyor.
   </p>
   <p>
    Fabrika işçiliğinden oğlu sayesinde kurtulan baba Jorge, yatırım olarak emlak sektörünü seçmiş. Yaşadıkları Rosario’ya 37 kilometre uzaklıkta küçük bir şehir olan Fighiera’daki 500 lüks konut inşası, ailenin en büyük yatırımı. 105 hektarlık alanı kapsayan projenin maliyeti hakkında net bilgi yok. Arjantin basını, 20 milyon avroya mal olacak projenin gerçek maliyetinin bu olmadığı konusunda hemfikir. Önemli diğer iki yatırım ise Rosario’nun en gözde eğlence merkezi ve en yüksek binasının satın alınması. 2011’de futboldan ve sponsorlardan 33 milyon avro kazanan Messi’nin malvarlığı konusunda kesin kayıtlar olmamakla birlikte, minimum 100 milyon avro nakdinin olduğu tahmin ediliyor.
   </p>
   <p>
    Hayatını futbola endeksleyen Messi’nin geliri sadece futboldan değil elbette. Yıllık gelirinin önemli bir bölümü, reklam ve sponsorlardan geliyor. Messi’nin değerini ilk keşfeden firma Nike oldu. 2005’te yapılan U20 Dünya Şampiyonası’ndan sonra harekete geçen Nike, reklam yüzü olması karşılığında Messi ile yıllık 240 bin dolara anlaştı. Messi’nin kısa sürede yakaladığı başarı Nike’ın yüzünü güldürürken rakibi Adidas da boş durmadı elbette. Adidas, yıllık 800 bin dolar teklifle Messi’nin kapısını çaldı. Messi, Nike ile olan anlaşmasını feshederek 31 Ocak 2006’da Adidas’la anlaştı. Barcelona’nın sponsoru Nike olmasına karşılık Messi, Adidas kramponlarını giyiyor ve firmanın en önemli reklam yüzü olmasının karşılığı olarak hesabına yılda 4 milyon dolar yatıyor.
   </p>
   <p>
    Messi, sadece Adidas’ın reklamlarında oynamıyor. Ünü dünyanın her tarafına ulaşan Messi’yi son keşfedenler Çinliler oldu! Araba firması Chery’nin uluslararası elçisi olan Messi’nin Çinli firmadan ne kadar kazandığı belli değil. Adidas, Pepsi, Mastercard, Air Europe gibi dünya çapındaki firmaların reklam yüzü olmaya devam eden Messi, Avrupa’da tanınmayan Arjantin firmalarının reklam filmlerinde de oynuyor. Messi’nin birçok reklamda oynaması eleştirileri de beraberinde getiriyor. Messi’nin futbolun diğer önemli iki yıldızı Pele ve Maradona’dan daha değerli olduğu konusunda hemfikir olan uzmanlar, birçok firmanın reklam yüzü olmanın Messi’nin ‘piyasa değerine’ darbe vurduğunda ittifak ediyorlar.
   </p>
   <p>
    Reklam çekimlerini saymazsak, hayatının neredeyse tamamında futbola odaklanan Messi, gönüllü olarak eğitim ve sağlık projelerinde yer alıyor. UNICEF tarafından ‘iyi niyet elçisi’ ilan edilen Messi, Haiti’ye giderek depremle umutları yıkılanlara ‘ümit’ verdi, maddi destekte bulundu. Yine Kızılhaç’ın uluslararası arenada başlattığı kara mayınlarıyla mücadelede Messi ön saflarda yerini aldı. Kampanyaya 100 bin avro yardımda bulunan Messi, bu paranın mayınlardan sakat kalan Afganistanlıların tedavisinde kullanılmasını istedi.
   </p>
   <p>
    Henüz 24 yaşında olmasına karşılık kulüp düzeyinde tatmadığı başarı kalmayan Messi, ayaklarını yerden kesmeden futbola odaklanmaya devam ediyor. Önünde daha uzun yıllar bulunduğunun farkına varıp sadece futbol başarısıyla konuşulmak istiyor. Bunu da şu ana kadar gerçekleştirmiş durumda. Messi’nin hayatında değişiklik olmazsa uzun süre daha ‘1 numara’ olarak onun adı zikredilecek.
   </p>
   <h3>
    <span>
     Messi’nin kırdığı rekorlar
    </span>
   </h3>
   <ul>
    <li>
     Barcelona kulüp tarihinde, resmî maçlarda toplam 100 gole ulaşan en genç futbolcu oldu.
    </li>
    <li>
     Bu sezon La Liga’nın 28. haftasında Barcelona, Granada’yı 5-3 yenerken, Messi attığı 3 golle kulüp tarihinin en golcü ismi oldu. Bu maçla Barcelona formasıyla 234 gole imza atan Messi, 232 gol atan Cesar Rodriguez’i geride bıraktı.
    </li>
    <li>
     Messi, toplamda 14. hat-trick’ini yaparken, Cesar Rodriguez’in 1942-55 yılları arasında sahip olduğu en çok hat-trick yapma rekorunu da tarihe gömdü.
    </li>
    <li>
     Gerd Müller’in 39 yıldır kırılamayan bir sezonda en çok gol atan oyuncu rekorunu  da tarihe gömdü. Müller bir sezonda 67 gol atarken, bir maç (İspanya Kral Kupası finali) daha yapacak Messi, bu sezon toplamda 72 gole ulaştı.
    </li>
    <li>
     Şampiyonlar Ligi’nde bir maçta 5 gol atan ilk oyuncu unvanını 7-1’lik Bayer Leverkusen maçıyla alan Messi, bu sezon Devler Ligi’nde attığı 14 golle ‘bir sezonda en çok gol atan oyuncu’ da oldu.
    </li>
    <li>
     La Liga’yı 50 golle kapatan Messi, İspanya tarihinde bir sezonda atılan en yüksek sayıya ulaştı. Messi, bu sezon La Liga’da 50 golün yanı sıra 28 asiste de imza attı.
    </li>
   </ul>
   <h3>
    <span>
     Ronaldo ve Beckham lükse düşkün
    </span>
   </h3>
   <p>
    Futbolda birçok yıldız, Messi gibi sadece futbola odaklanmıyor. Messi’nin en büyük rakibi olarak gösterilen Real Madridli Christiano Ronaldo, sadece yeşil sahalardaki başarısıyla gündeme gelmiyor. Manchester United’da yıldızlaştıktan sonra 94 milyon avroya Real Madrid’e transfer olan Portekizli Ronaldo, yılda 29,2 milyon avro kazanıyor. Sık sık gece hayatıyla gazetelere haber olan Ronaldo’nun en büyük tutkusu, pahalı arabalar. 2006 yılından bu yana aldığı arabaların sayısı 18, ödediği rakam ise 4,5 milyon avro.
   </p>
   <p>
    Messi’den sonra en fazla kazanan ikinci oyuncu olan David Beckham için lüks vazgeçilmez bir tutku. Kendisi gibi ünlü olan eşi Victoria ile sosyete partilerinde boy gösteren Beckham’ın garajı milyonlarca avro değerinde arabalarla dolu. Kraliçe Elizabeth’in sarayı Bukingham’a nazire yaparcasına Londra’nın merkezinde 10 milyon avro değerinde bir saray yavrusu satın alan Beckham çiftinin evleri Beckingham Palace olarak adlandırıldı. İngiliz basınının bir numaralı haber kaynağı olan Beckham çifti, ABD’de ilgi odağı olmaya devam ediyor. Hollywood yıldızlarının ikamet ettiği Beverly Hills’te yaşayan çiftin, Dubai’de de lüks evleri bulunuyor.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/newsDetail_getNewsById.action;jsessionid=8519B1C1CA4D58BFB82017645E8EF753?newsId=32629), [web.archive.org (arşiv bağlantısı)](http://web.archive.org/web/20140810104249/http://www.aksiyon.com.tr/aksiyon/newsDetail_getNewsById.action;jsessionid=8519B1C1CA4D58BFB82017645E8EF753?newsId=32629)
