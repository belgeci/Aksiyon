# Breivik’in kurşunları aşırı sağı vurdu

*Hasan Cücük 2011.09.19*

<font class="agenda2NewsSpot">
 Geçen hafta Norveç ve Danimarka’da seçim vardı. Breivik katliamının ardından aşırı sağ partilerin alacağı oy merak ediliyordu.
</font>
<font class="newsDetail">
 <p>
  Aşırı sağcı ve ırkçı Anders Behring Breivik’in 22 Temmuz’da Oslo ve Utoya Adası’ndaki katliamlarından sonra Norveç ve Danimarka’da yapılacak seçimler büyük önem taşıyordu. Refah seviyesi olarak dünyanın ilk beş ülkesi arasında bulunan Norveç ve Danimarka, 1970’lerden itibaren kapılarını göçmenlere açmasıyla ünlenmişti. Ancak 1990’ların ortasından itibaren rüzgâr tersten esmeye başlayıp işgücünün teknolojiye yenilmesiyle ‘göçmenler yük’ olarak algılanmış, bunun sonucunda da göçmen karşıtı partiler güçlenmişti. Norveç’te İlerleme Partisi, Danimarka’da da Danimarka Halk Partisi, son 10 yılda azınlık sağ iktidarını dışarıdan destekleyip göçmenleri hedef alan sert yasaların kabul edilmesini sağlamıştı.
  <p>
   Norveç, 12 Eylül’de yerel seçime giderken; Breivik’in katliamının acısı henüz çok tazeydi. Başbakan Jens Stoltenberg, katliam sonrası krizi müthiş yöneterek ülkeyi içine düştüğü kaostan kısa sürede çıkarmayı başarmıştı. Bu dönemde yapılan kamuoyu yoklamalarında Stoltenberg liderliğindeki İşçi Partisi’nin oy oranının yüzde 11 artarak yüzde 42’lere dayandığı tespiti yapılıyordu. Ancak bu sadece bir kamuoyu yoklamasıydı. En net fotoğraf, yerel seçimlerde alınacaktı. İşçi Partisi, oylarını yüzde 2,4 artırıp yüzde 33,2 ile seçimin birincisi olurken, Muhafazakâr Parti yüzde 8,9’luk rekor oy artışıyla yüzde 27,6 oy alarak Stoltenberg’in en güçlü rakibi olduğunu gösterdi. En çok merak edilen elbette Breivik’in 1999-2004 arasında üyesi olduğu İlerleme Partisi’nin alacağı oy oranıydı. Norveç halkı bu partiyi cezalandırdı. Yüzde 11,8 oy alabilen parti, yüzde 6,8’lik bir kayba uğradı. Norveç seçimlerinde en dikkati çeken sonuç, solun en güçlü partisi İşçi Partisi ile sağın en güçlü partisi Muhafazâkar Parti’nin oyunu artırması, diğer tüm partilerin oy kaybı yaşaması oldu. Halk, uç partiler yerine, merkez partileri tercih etti. Danimarka ise 15 Eylül’de genel seçimler için sandık başına gitti. 4 milyon seçmenin olduğu ülkeyi 10 yıldır sağ koalisyon, aşırı sağ Danimarka Halk Partisi’nin dışarıdan desteğiyle yönetiyordu. Varlık nedenini göçmen karşıtlığı üzerine kuran Halk Partisi’nin alacağı oy oranı merak konusuydu. Zira bu parti 1995’te kurulduktan sonra girdiği her seçimde oy oranını artırmıştı. Misyon olarak ise ‘göçmenlerin haklarını nasıl geri alırım’ı seçmişti. Bunda da başarılı olmuş, Avrupa’nın en sert yabancılar yasasını tam 19 kez değiştirerek daha sert hâle getirmişti. Yine Breivik’in katliamının gölgesi ister istemez bu parti üzerine de düşüyordu. Seçim sonunda bu parti ilk kez oy kaybediyordu. Kaybedilen oy oranı yüzde 1,6 olmasına karşılık, bu partinin bir seçimde ilk kez geriye gitmesi ‘sonun başlangıcı’ olarak yorumlandı. Kasım 2007 seçimlerinde yüzde 13,9 oy alıp 25 milletvekili ile 3. büyük parti olan Danimarka Halk Partisi, bu seçimde yüzde 12,3 oyla 22 vekil çıkardı.
   <p>
    Kadın- erkek eşitliği konusunda sözü kimseye bırakmayan Danimarka’yı bugüne kadar 41 başbakan yönetmesine karşılık aralarında hiç kadının olmaması ülkenin bir ayıbı olarak görülüyordu. 2005’te Sosyal Demokrat Parti’nin ilk kadın genel başkanı olan Helle Thorning- Schmidt, ülkenin ilk kadın başbakanı olmak istiyordu. Kasım 2007’de yapılan seçimleri kaybetmesiyle sarsılan Thorning- Schmidt’in tek şansı 15 Eylül seçimleriydi. Sosyal Demokrat Parti, Sosyalist Halk Partisi, Radikal Parti ve Birlik Listesi’nden oluşan sol blok, oyların yüzde 50,6’sını alınca kıl payı da olsa Helle Thorning- Schmidt ülke tarihine geçerek ilk kadın başbakan oldu. Ülkenin dümenine geçmesine karşılık Thorning- Schmidt yönetimindeki Sosyal Demokratlar seçimlerden kayıpla çıkarak son 100 yılın en düşük oyunu aldı. Solun diğer büyük partisi Sosyalist Halk Partisi de ciddi oy kaybı yaşarken; Radikal ve Birlik Listesi oylarını büyük oranda artırınca iktidar sağdan sola geçmiş oldu. Solun büyük partilerinin oy kaybı göçmenler konusundaki söylem değişikliğinden kaynaklandı. Göçmenlerin seçimlerde değişmez adresi sürekli Sosyal Demokrat ve Sosyalist Halk Partisi oluyordu. Bu iki parti son 3 yılda göçmen politikasında sağ partilerin argümanlarını kullanmaya başladı. Yüzde 4 oranındaki göçmen oylarının adresi, Radikal Parti ve Birlik Listesi oldu. Sonuçta aşırı sağ ilk kez oy kaybederken; göçmenler akıllı oy kullanarak kendilerini yarı yolda bırakan solun büyük partilerine önemli bir ders verdi.
   </p>
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-30511-213-breivikin-kursunlari-asiri-sagi-vurdu.html), [web.archive.org (arşiv bağlantısı)](http://web.archive.org/web/20111222002610/http://www.aksiyon.com.tr:80/aksiyon/haber-30511-213-breivikin-kursunlari-asiri-sagi-vurdu.html)
