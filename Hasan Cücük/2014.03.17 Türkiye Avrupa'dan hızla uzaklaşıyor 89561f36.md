# Türkiye Avrupa’dan hızla uzaklaşıyor

*Hasan Cücük 2014.03.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Avrupa Parlamentosu, tarihinin en sert Türkiye raporlarından birini kabul ederken; çeşitli ülkelerden siyasetçi, siyaset bilimci, gazeteci ve yazarlar da Başbakan Erdoğan’ın ülkeyi giderek otoriterleştirdiğini dile getiriyor.
  </font>
 </div>
 <div id="newsText">
  <font class="detail-text">
   <p>
    ‘Artık Erdoğan’a hiç güvenimiz kalmadı. Maalesef Türkiye çok tehlikeli bir yolda ilerliyor. Bu gidiş tersine döner mi? Doğrusu hiç iyimser değilim.” Bu sözler, Danimarkalı Avrupa Parlamentosu Milletvekili Anne Jensen’e ait. Avrupa Parlamentosu (AP), en sert Türkiye raporlarından birini kabul ederken, Jensen, “Erdoğan, Türkiye karşıtlarının eline büyük koz verdi.” diyor. Türkiye’nin hızla Avrupa’dan uzaklaştığını sadece Danimarkalı parlamenter dile getirmiyor. Avrupa basını başta olmak üzere Türkiye konusunda kafa yoran herkes aynı cümlede birleşiyor: “Türkiye, Avrupa’dan hızla uzaklaşıyor.”
    <p>
     Avrupalılar, AKP için ta başından beri temkinli davrandı. Her ne kadar Başbakan Recep Tayyip Erdoğan ‘Millî Görüş gömleğini çıkardım’ dese de Avrupalının gözünde AKP, Millî Görüş’ün bir devamıydı. Bu parti tanımlanırken sürekli adının yanına ‘İslamcı’ sıfatı ekleniyordu. 2002-2006 arasında yapılan reformlar ve 2007 sonrası askerî vesayete karşı yürütülen mücadele, Avrupalının kafasında AKP hakkında ‘olumlu düşünceler’ oluşturdu. “Türkiye’nin Avrupa Birliği’nde yeri yok.” diyenlerin sesleri giderek azalıyor, Türkiye dostlarının sayısı giderek artıyordu. 2011 seçimlerinden sonra AKP’nin reformlarda gösterdiği gevşeklik dostları üzerken, pusuda bekleyen karşıtları sevindiriyordu. Gezi Parkı gösterilerine karşı Erdoğan’ın sert ve taviz vermeyen tutumu, “Yüzde 50’yi evde zor tutuyorum!” tarzı tehditvari açıklamaları, Avrupa’da Türkiye lehine olan rüzgârı ters istikamette estirmeye başladı. Avrupalılar, demokratik hak olan protesto gösterisine orantısız güçle cevap verilmesini asla tasvip etmiyordu. Gezi olaylarıyla kaybolan güveni cilalamak için geçen sonbaharda kabul edilen Demokratikleşme Paketi, yolsuzluk ve rüşvet skandalının patlak vermesiyle heba olup gitti.
     <p>
      Avrupa Parlamentosu da tarihinin en sert Türkiye raporlarından birini kabul etti. 153’e karşı 475 oyla Genel Kurul’dan geçen raporda, hükümetin 17 Aralık yolsuzluk operasyonuna yönelik tutumu eleştiriliyor. Türkiye’nin Kopenhag Kriterleri’nden uzaklaştığına dikkat çekiliyor ve HSYK içindeki son değişikliklerden derin kaygı duyulduğu vurgulanıyor. Bürokrasideki fişleme iddialarına da yer verilen raporda, “Polis ve güvenlik kuvvetlerinin sistematik şekilde fişlendiği iddialarından endişe duyulmaktadır.” ifadeleri kullanılıyor. HSYK ve internet kanununun AB kriterleri gözetilerek tekrar değiştirilmesi talep ediliyor.
      <p>
       Avrupa Parlamentosu’nun Türkiye raportörü Hollandalı Ria Oomen-Ruijten, şimdiye kadarki en sert raporu kaleme aldığını ifade ediyor. Ruijten, çözüm sürecini olumlu bulduğunu belirtirken AKP hükümetinin attığı son adımların yargı bağımsızlığına ve modern toplum hedefine büyük darbe vurduğunu dile getiriyor. Avrupa Parlamentosu’nun en büyük ikinci grubu Sosyalistler ise doğrudan Erdoğan’ı hedef alıyor. Sosyalist Grup adına yazılı açıklama yapan İspanyol Raimon Obiols Germa, Erdoğan’ın “otoriter saldırı”sına karşı Türk halkının tavrını överken, diğer bir Sosyalist Libor Roucek, Türkiye’deki kötü gidişatın tek sorumlusunun Erdoğan ve hükümeti olduğunu vurguluyor. Raporun kabul edilmesinin ardından yazılı bir açıklama yapan Oomen-Ruijten, “Son çıkarılan kanunlar yargının bağımsızlığı ve tarafsızlığını sona erdirmiş gibi görünüyor.” diyor. Hükümetin attığı adımların hukukun üstünlüğü ve modern toplum hedefleri ile bağdaşmadığını vurgulayan Oomen-Ruijten, “An itibarıyla Türkiye, AB’nin temel değerlerinden uzaklaşıyor görüntüsü veriyor.” ifadelerini kullanıyor.
       <p>
        Türkiye, Avrupa’da çok yakından takip ediliyor. Erdoğan’ın yolsuzluk ve rüşveti kapatmak için dile getirdiği ‘paralel yapı’ Avrupa’da alıcı bulmuyor. Danimarkalı AP Milletvekili Anne Jensen, AP koridorlarında konuşulan en önemli konunun Türkiye olduğunu ve herkesin Türkiye’nin gittiği yol konusunda ‘derin endişe’ duyduğunu ifade ediyor. AP raporunun ezici çoğunlukla kabul edilmesinin Türkiye’ye bir sinyal olduğunun altını çizen Jensen, “Parlamenterlerin kesinlikle Erdoğan’a güveni kalmadı. Açıkçası Erdoğan’ın kötü gidişe dur deyip yeniden Avrupa istikametine döneceğine kimse inanmıyor.” açıklamasını yapıyor. AP raporu öncesinde Türkiye karşıtlarının ‘müzakere sürecinin’ durdurulmasını istediğine değinen Jensen, “Şükür bu görüş kabul görmedi. Ancak Türkiye’nin gittiği istikamet Türkiye karşıtlarını oldukça mutlu etti. ‘Türkiye, Müslüman bir ülke. Birlikte yeri yok.’ diyenleri Erdoğan yaptığı yanlışlarla haklı çıkardı.” diyor. Jensen, yargı bağımsızlığının ortadan kalktığı Türkiye’nin Kopenhag Kriterleri’ni yerine getiren bir ülke olmaktan uzaklaştığını söylüyor. “Türkiye benzeri yolsuzluk söylentileri Avrupa’da olsa sonuç ne olurdu?” sorumuza ise Jensen, “Savcıların dile getirdiği iddialar çok ciddi. Avrupa’da olsa yargının önü sonuna kadar açılırdı. Erdoğan’ın tavrını Avrupa’nın hiçbir ülkesinde göremezdiniz.” cevabını veriyor. Jensen, Türkiye’nin girdiği türbülanstan kurtulmasının tek yolunun, ‘toplumsal demokratik güçlerin’ sahaya çıkması olacağını söylüyor. AKP’nin ‘alternatifsiz’ görüntüsünün altında yüzde 10’luk seçim barajının yattığına da işaret eden Jensen, partilerden ziyade toplumun demokratik tepkisinin itici güç olacağını ifade ediyor.
        <p>
         Mayısta yapılacak Avrupa Parlamentosu seçimlerine birliğe üye ülkelerdeki Yeşiller’in listebaşı adayı olarak giren Alman Ska Keller, yolsuzluk operasyonunun arkasında Hizmet Hareketi olduğuna inanmadığını söyleyen isimlerden biri. Keller, Berlin Hür Üniversitesi (FU Berlin) ve Sabancı Üniversitesi’nde İslam Bilimleri, Türkoloji ve Yahudi Araştırmaları bölümlerinde okumuş. Türkiye’yi yakından tanıyor, İngilizcenin yanı sıra Fransızca, İspanyolca, Arapça ve Türkçe konuşuyor. Ska Keller, iddialarla ilgili olarak şunları söylüyor: “Kimin ne suç işlediği ortaya çıkartılmalı. İddiaların üstünü savcıların tayinini çıkartarak örtmek mümkün değil. Başkalarını suçlamak ve suçluyu dışarıda aramak da çözüm değil. Erdoğan böyle yaparak basit şekilde hedef şaşırtıyor.”
         <p>
          Dr. Michael Thumann da Türkiye’yi yakından tanıyan Alman gazetecilerden biri. Almanya’da ağırlığı olan haftalık Die Zeit gazetesinde çalışan Thumann, 6 yıl İstanbul’da görev yaptı. Erdoğan’ın durumunu paranoid bir hükümdarın durumuna benzeten Michael Thumann şöyle konuşuyor: “Demokratik bir yapıya sahip olmayan bir lider, gücünün elinden gideceğini hissettiği zaman elindeki imkânları kullanarak gücünün yok olmaması için her türlü değişikliği yapar. Erdoğan da Türkiye’de şu anda polisleri ve yargı mensuplarını tasfiye ederek bu benzetmeye göre hareket ediyor.”
          <p>
           Thumann, Erdoğan’ın Brüksel gezisinin de Türkiye’nin Avrupa Birliği sürecini hızlandırmak amacına yönelik olduğuna inanmadığını söyleyerek “Tahminim o ki Brüksel ziyaretinin arkasında Erdoğan’ın kendisini Türkiye’deki halka karşı Avrupa Birliği’nin desteklediği insan olarak lanse etmesiydi. Kendisi bu kozu ülkesindeki karşıt seslere karşı kullanıyor. Almanya ziyaretinde de aynısını yapmaya çalıştı.” diyor.
           <p>
            Almanya’nın en meşhur Türkiye uzmanlarından biri olarak tanınan ve hâlen Berlin Humbold Viadrina Üniversitesi’nde Orta Asya sorumlusu olan Prof. Dr. Udo Steinbach, Başbakan Erdoğan’ın şu an kendi başarılarını yok etmekte olduğunu ifade ediyor: “Erdoğan, iktidarının ilk yıllarında Türkiye’de müspet değişikliklere imza attı, ülkeyi Avrupa Birliği’ne yaklaştırdı. Ancak şu anda kendi başarılarını sistemli bir şekilde harap ediyor.” Steinbach, Başbakan Erdoğan’a karşı yöneltilen suç iddialarının doğru olup olmadığına yargının karar vermesi gerektiğini de vurguluyor: “Bunun kararını vermek yargının işi. Ama yargının önünü kesme ve yargıyı manipüle etme çabalarıyla Türkiye’yi bir otokrat rejime doğru sürüklüyor.”
            <p>
             Steinbach, Erdoğan’ın 17 Aralık’ta başlayan sürecin kendisine ve AKP iktidarına karşı yapılmış bir darbe girişimi olduğu iddiasını ‘çok saçma’ olarak niteledikten sonra “İddialar ortada ve buna hukukun karar vermesi lazım. Erdoğan’ın takip ettiği strateji çok net bir şekilde görünüyor. Eskiden imza atmış olduğu başarıları ön plana çıkararak ve bazı grupları düşman göstererek seçimleri kazanmak istiyor. Buradaki tek amaç kendisini ve AKP´yi iktidarda tutabilmek.” tespitini yapıyor. 30 Mart´ta yapılacak yerel seçimlerin çok önemli olduğuna da dikkat çeken Steinbbach, yerel seçimlerden sonra oluşabilecek siyasi alternatifler konusunda ise şöyle düşünüyor: “Şuna inanıyorum: Birincisi, AKP 30 Mart´ta oy kaybedecek. İkincisi ise şu an Türkiye´de yaşanan çatışma AKP´nin kendi içine de sıçrayacak. Birçok AKP milletvekili oy kaybından sonra istifa edecek. İşte o zaman yeni muhalif partilerinin oluşması mümkün olacak.”
             <p>
              Güney Danimarka Üniversitesi’nden Doç. Dr. Mehmet Ümit Necef, gerek yazıları gerekse de üniversitedeki derslerinde AKP ve Erdoğan’a verdiği destekle tanınan biri. Ancak son olaylardan sonra AKP’yi savunmanın oldukça güç olduğunu söylüyor. AKP’nin ‘muhafazakâr’ yapısından dolayı, ortaya çıkan yolsuzluk ve rüşvet skandalından sonra ‘Müslüman karşıtlarına gün doğduğunu’ söylüyor. İki ayda ortaya saçılan iddialardan sonra Türkiye imajına derin darbe vurulduğunu ifade eden Necef, “Müslümanlar ülke yönetmeyi eline yüzüne bulaştırdı yorumu yapılıyor. Maalesef ‘Askerler ve Kemalistler bunlardan daha demokratikti’ görüşü daha yüksek sesle telaffuz ediliyor. Bu kesim haklı çıkmanın zevkini yaşarken, Türkiye’yi her fırsatta savunanlar sessiz kalmak zorunda kalıyor.” diyor üzülerek. Erdoğan’ın eleştiri kabul etmeyen tarzından dolayı giderek otoriterleştiğini belirten Necef, Avrupa’daki bir başka endişenin ise ‘Hükümet ile El Kaide arasında yakınlaşma’ iddiası olduğunu söylüyor.
              <p>
               İstanbul’daki Anadolu Araştırmaları Fransız Enstitüsü’nün eski başkanı, siyaset bilimci, Türkiye uzmanı Prof. Dr. Jean Marcou ise 17 Aralık’ta ortaya çıkan yolsuzluğu örtmek için AKP’nin karşı atak yaparak kendini yine mağdur rolüne yerleştirdiğini söylüyor. Hükümete komplo kurulduğu tezini savunan AKP’nin, yaptığı reformlara karşı komplo kurulduğunu iddia ettiğini belirten Marcou, “AKP için artık işler yolunda gitmiyor, 10 yıldır sürekli kazanan eğilim sona erdi. Belki seçime yansımaz ama bir erozyon olduğu kesin. Mağdur stratejisi bunun için kullanılıyor.” diyor.
               <p>
                Kopenhag Üniversitesi’nden Daniella Kuzmanoviç de Türkiye konusunda uzman biri. Yılın önemli bir bölümünü Türkiye’de geçiren ve iyi sayılacak derecede Türkçe bilen Kuzmanoviç, AKP’nin yargıda yaptığı değişlikliklerin ülke hukuk sistemini 25 yıl geriye götürdüğünü söylüyor. Yolsuzluk operasyonunun hükümetin AB nezdinde bozulan imajını tamir etme dönemine denk geldiğine dikkat çeken Kuzmanoviç, “Doğrusu Erdoğan, Gezi ile bozulan imajını yolsuzluk söylentilerinde düzeltir beklentisindeydim. Ancak yanıldım. Tam tersini yaptı, âdeta kuvvetler ayrılığını ortadan kaldırıp yargıyı yürütmeye bağladı. Yargı üzerindeki baskı ve internete sansür artık Erdoğan’ın reform sürecini tersine döndürüp hukuk devletinden uzaklaştığı kanaatini oluşturuyor.” görüşünü dile getiriyor. Erdoğan’ın yüksek sesle ‘yolsuzluk yok, komplo var’ deyip Fethullah Gülen ve dış güçleri işaret etmesinin Avrupa nezdinde dikkate alınmadığının altını çizen Daniella Kuzmanoviç, ortaya çıkan ses kayıtlarından sonra Türkiye’nin çok ciddi bir politik kaosa sürüklendiğini belirtiyor: “Son iki ayda yaşananlar Türkiye’nin imajını sadece Avrupa’da zedelemedi. ABD başta olmak üzere Ortadoğu’da oluşan ‘iyi Türkiye’ fotoğrafı artık yok.” Uzun yıllardır rüşvet ve yolsuzluğun Türkiye’de en üst düzeye kadar ulaştığı konusunda kimsenin şüphesinin olmadığını, yolsuzlukla mücadele için yola çıkan AKP’nin ‘kendi yolsuzluğunu’ komplo teorileriyle örtmeye çalıştığını vurgulayan Kuzmanoviç, Türkiye’nin içine düştüğü durumun ‘çok endişe’ verici olduğuna işaret ediyor. Kuzmanoviç, dış yatırımcıların Erdoğan’a olan güveninin kaybolmasından dolayı Türkiye’ye yabancı sermaye girişinin azalacağının da altını çiziyor.
                <p>
                 Avrupa basınında hemen her gün Türkiye’yi eleştiren haberleri görmek artık sıradan bir durum. Muhafazakâr İngiliz gazetesi The Times, Türkiye’de yerel seçimlere sayılı günler kala Başbakan Erdoğan’ın perspektiflerine ilişkin şu değerlendirmelerde bulunuyor: “Erdoğan, 10 yıldan bu yana ilk kez bir seçim kaybedebilir. Erdoğan, İstanbul’daki barışçıl göstericilere karşı şiddet uyguladı ve son olarak da kendisine karşı suçlamalar yönelttikleri gerekçesi ile sosyal paylaşım sitesi Facebook ile video paylaşım platformu YouTube’a erişimi engelleme tehdidinde bulundu. Erdoğan’a karşı büyük bir öfke var. Yerel seçimlerde bu öfkeyi sandığa yansıtabilirler. Eğer Erdoğan İstanbul’daki seçmen potansiyelini kaybedecek olursa, bu ona hak ettiği tokadın indirilmesi anlamına gelecektir.”
                </p>
                <p>
                 <p>
                  (Katkıda bulunanlar: Dursun Çelik, İsmail Kul, Sami Kılıç.)
                  <p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38093-turkiye-avrupadan-hizla-uzaklasiyor.html), [web.archive.org (arşiv bağlantısı)](http://web.archive.org/web/20140716055251/http://www.aksiyon.com.tr:80/aksiyon/haber-38093-turkiye-avrupadan-hizla-uzaklasiyor.html)
