# İslâm'ın imajı ağır yaralı

*Hasan Cücük 2015.01.13*

<div class="pNewsDetailMainContent" itemprop="articleBody">
 <p>
  Avrupa’da İslamofobikler ve ırkçılara karşı rüzgârın tersten esmeye başladığı bir dönemde Fransız mizah dergisi Charlıe Hebdo’ya düzenlenen kanlı saldırı, İslâm karşıtlarına gün doğmasına sebep oldu.
 </p>
 <p>
  İsveç, göçmenlere karşı hoşgörüsüyle; Almanya ise en fazla göçmene kapılarını açan ülke olmasıyla ön plana çıkıyordu. İsveç’te eylülde yapılan genel seçimlerde İsveç Demokratlar adlı aşırı sağ partinin aldığı yüksek oy oranı hoşgörü ülkesinde rüzgârın tersten eseceğinin güçlü habercisiydi. Almanya’da ise Hitler geçmişinden dolayı ete kemiğe bürünmekte zorluk çeken ırkçıların varlığı PEGİDA (Batı’nın İslamlaşmasına Karşı Avrupa Vatanseverleri) ile gün yüzüne çıkıyordu. Alman ırkçıların örgütlenmeye başlayıp protesto gösterileri düzenlemesi, İsveç’te bir hafta içinde 3 caminin yakılması, bu ülkelerdeki sağduyulu vatandaşları harekete geçirmişti. İslamofobikler ve ırkçılara karşı rüzgârın tersten esmeye başladığı bir esnada Fransız mizah dergisi Charlie Hebdo’ya düzenlenen saldırı, Avrupa’da İslam karşıtlarına ve ırkçılara yeniden gün doğmasına sebep oldu.
 </p>
 <p>
  İsveç’te peş peşe 3 caminin kundaklanmasıyla korku dolu günler yaşamaya başlayan Müslümanlar, yıllarca huzur içinde yaşadıkları ülkede ‘kâbus dolu günler mi gelecek’ endişesiyle tedirgin olmaya başladığında İsveç halkının güçlü desteğini görüyordu. Başbakan Stefan Löfven’in “Bunu yapanlar aslında İsveç’e saldırıyor.” sözlerinden sonra Stockholm, Göteborg ve Malmö’de sokaklara çıkan İsveç halkı, “Cami yakanlara karşı Müslümanların yanındayız” diyordu. Göz yaşartan desteğin adresi, Uppsala’da molotofkokteyli ile yakılan cami oluyordu. Caminin kapısına ve yanan duvarlarına yapıştırılan kırmızı kâğıttan yapılmış kalplerle dayanışma mesajları veriliyordu.
 </p>
 <p>
  Almanya ise ekimden beri İslam karşıtı gösteriler düzenleyen ırkçı PEGİDA hareketine karşı açık tavır koyuyordu. Berlin, Köln, Stutgart ve Dresden’de binlerce Alman, İslam düşmanı PEGİDA’ya tepkilerini gösterdi. Köln Başpiskoposluğu, PEGİDA karşıtı gösteri boyunca ünlü Köln Katedrali’nin ışıklarını karartarak “Irkçılara karşı Müslümanların yanındayız” diyordu. Başbakan Angela Merkel, yeni yıl konuşmasında PEGİDA için “Onların kalplerinde ön yargı ve nefret var.” derken, halka ırkçıların gösterisinden uzak durmasını salık veriyordu. Aralarında siyasetçiler, sanatçılar, spor adamları ve televizyon dünyasının önemli isimleri de bulunan 50 kişi, ünlü Bild gazetesi tarafından düzenlenen “PEGİDA’ya hayır” kampanyasına destek veriyordu. Eski Başbakan Helmut Schmidt,  “Tabii ki Almanya bu değil. Tarihimiz ve ekonomik aklımız, bize Almanya’nın sığınmacı ve mültecileri küstürmemesi gerektiğini söylüyor. PEGİDA’ya hayır diyorum.” derken, Alman futbolunun efsane golcüsü Oliver Bierhoff da “Biz, göçmen kökenli futbolcularla dünya şampiyonu olduk. Bizim takımımızda uyum nasıl sağlanıyorsa tüm toplumda da bu şekilde uyum sağlanmalı.” diye konuşuyordu. PEGİDA’nın ‘doğduğu şehir’ Dresden’de bile karşı gösteriye binlerce kişi katılıyordu.
 </p>
 <p>
  Almanya ve İsveç’te beklemedikleri bir defansla karşılaşan İslam karşıtları ve ırkçılara hayat öpücüğü, Charlie Hebdo’ya yapılan saldırıyla verildi. Avrupa, terörü 2004’te Madrid, 2005’te Londra saldırılarıyla yaşarken; failin El-Kaide çıkması kıtada yaşayan milyonlarca Müslümanı zor durumda bırakmıştı. Avrupa’nın tehdit algısında ilk sıraya ‘İslamcı terör’ kavramı yerleşiyordu. Özellikle Pakistan, Filistin ve Afgan kökenlilere ait camiler istihbarat örgütlerince yakın takibe alınıyordu. 22 Temmuz 2011’de Norveç’te İslam karşıtı ve ırkçı Anders Behring Breivik’in gerçekleştirdiği terör eylemiyle ‘İslamcı terör’ kavramını kullananlar sessizliğe bürünüyordu. Suriye’de başlayan iç savaş, Avrupa’nın gündemine yeniden ‘İslamcı terör’ kavramını taşırken; Beşşar Esed’e karşı savaşmak için Avrupa topraklarından çok sayıda ‘savaşçı’ Suriye’ye gidiyordu. Avrupa’dan gidenlerin kaç kişi olduğu net tespit edilemiyor. Birleşmiş Milletler kaynakları bu rakamın 3 bin civarında olduğunu açıklıyor.
 </p>
 <p>
  Esed’e karşı savaşmak için gidenlerin ölmesi sorun değil. Ya ölmeden gelirlerse! İşte Avrupa için felaket senaryosu burada başlıyor. İngiltere Dışişleri Bakanı William Hague’nin “Bu insanların Suriye’ye gitmesi herhangi bir tehdit oluşturmuyor. Şayet ölmez de geri dönerlerse güvenliğimiz ciddi tehlikede.” açıklaması tazeliğini korurken Charlie Hebdo saldırısı gerçekleşti. Saldırıyı gerçekleştiren Kouachi kardeşlerden Şerif’in geçmişi, bu korkuyu şimdilerde daha da artırdı. Öncelikle terör yasaları yeniden revize edilecek. ‘Savaşçılar’ ülkeye geri döndüğünde ‘vatandaş’ değil, ‘terörist’ muamelesi görecek. Avrupa Birliği dönem başkanı Letonya’nın cumhurbaşkanı Andris Berzins, Avrupa’ya yönelik terör saldırısı ihtimalinin hiç olmadığı kadar yüksek olduğunu açıklarken, birinci şüpheli olarak IŞİD’i işaret etti.
 </p>
 <p>
  Paris saldırısının adresinin basın kuruluşu olması, Avrupa’nın temel değerlerinden biri olarak gösterilen ‘ifade özgürlüğüne’ darbe olarak algılandı. Saldırganların Müslüman kimlikleri, İslam ve ifade özgürlüğü tartışmasını yeniden alevlendirecek. Charlie Hebdo’nun 2010’da Peygamber Efendimiz’e hakaret içeren karikatürleri yayımlamış olmasından dolayı hedef alındığı iddiası, benzer karikatürlerin Avrupa’da piyasaya sürüleceği anlamına geliyor. Benzer durum, 30 Eylül 2005’te Peygamber Efendimiz’e hakaret karikatürleri yayımlayan Danimarka gazetesi Jyllands Posten’in çizeri Kurt Westergaard’a baltalı suikast girişimi sonrası yaşanmıştı. Hakaret karikatürlerini tasvip etmeyip yayımlamayan birçok Avrupa gazetesi, ‘ifade özgürlüğünü’ savunma adına karikatürleri basmıştı.
 </p>
 <p>
  Hiciv dergisine yapılan saldırının üzerinden 24 saat geçmeden Fransa’da bazı camilere saldırı düzenlenip Alman ve Fransız ırkçıların camileri hedef alacaklarını açıklaması, Avrupa’da yaşayan 15 milyon Müslümanın zor günler geçireceğinin bir başka işareti.
 </p>
 <p>
  <strong>
   AVRUPA'DAN IŞİD'E KATILANLAR
  </strong>
 </p>
 <p>
  Fransa (930), Almanya (450), Arnavutluk (436), İngiltere (400), Belçika (250), Kosova (300), Hollanda (152), Bosna-Hersek (150), Danimarka (100), Avusturya (100), İspanya (96), İsveç (80), Norveç (50), İtalya (50), Sırbistan (50), Finlandiya (44), İsviçre (40), İrlanda (26), Makedonya (9), Karadağ (2), Lüksemburg (1), Estonya (1), Bulgaristan (1).
 </p>
 <p>
  KAYNAK: Uluslararası Terörle Mücadele Merkezi (ICCT)
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/islamin-imaji-agir-yarali_541052), [web.archive.org (arşiv bağlantısı)](http://web.archive.org/web/20150625212255/http://www.aksiyon.com.tr/ust-manset/islamin-imaji-agir-yarali_541052)
