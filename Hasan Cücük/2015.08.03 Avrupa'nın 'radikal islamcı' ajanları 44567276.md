# Avrupa'nın 'radikal islamcı' ajanları

*Hasan Cücük 2015.08.03*

<div class="pNewsDetailMainContent" itemprop="articleBody">
 <blockquote>
  <p>
   Ali Bulaç’ın ‘İslamcı ajanları’ gündeme getirdiği bugünlerde biz de Avrupa’nın deşifre olmuş isimlerine mercek tuttuk.
  </p>
 </blockquote>
 <p>
  Morten ‘Murat’ Strom ve Abdullah al Andalusi isimleri kim olduğunu bilmeyenler için hiç bir anlam ifade etmez. Biri Danimarkalı diğeri Arap asıllı İngiliz vatandaşının ortak özelliği; ‘çifte kimlik’ taşıyıp ‘ajanlık’ yapmaları.
 </p>
 <p>
  1976 yılında Korsör şehrinde doğan Morten Storm, 1990’lı yıllarda İslam’la tanışıp, adını Murat olarak değiştirmiş. Yemen’e giden Storm, oldukça radikal bir çizgiye kaymış. El Kaide’nin Yemen’deki liderlerinden Anwar al-Awlaki ile yakın bir dostluk kurmuş. Danimarka’ya döndüğünde Morten Storm, sakal bırakmış, Arap kıyafetleri giymiş biridir artık. Adını Murat olarak değiştiren Morten 2006 yılına geldiğinde İslam’la olan gönül ve inanç bağını koparır.
 </p>
 <p>
  Danimarka istihbarat teşkilatı PET devreye girerek ajanlık teklif eder. İstihbaratın teklifini kabul eden Morten, dışa karşı Müslüman rolünü oynamaya devam eder. PET’in verdiği görev, Müslüman gençlerin radikalleşmesini sağlamasıdır. Morten Storm, görevini başarıyla yerine getirir. Radikallikte sınır tanımaz. Gençlerin beynini yıkar, Yemen’de faliyet gösteren illegal örgütlere para gönderilmesini organize eder.
 </p>
 <p>
  Storm’un teşvikiyle çok sayıda Müslüman gencin suça bulaştığı tahmin ediliyor. 6 yıl PET’e çalışan Morten Storm, artık görevini yapmış olacak ki, ilişkisini koparmak istediğini söyler. Arada çıkan anlaşmazlık ‘maddi’ konulardır. PET, susması için aylık 25 bin kron net maaşı 5 yıl süreyle vermeyi taahhüt eder. Ancak Morten Storm, ajanlık yıllarını gazetelere anlatarak kendini deşifre eder. Yıllarca ‘din kardeşi’ olarak görüp, gönüllerini açtıkları ‘Murat’ Morten’in ajan çıkması Müslümanlarda şok etkisi yapar.
 </p>
 <p>
  Abdullah al Andalusi kod adıyla konferanslar veren, sosyal paylaşım sitelerinde ‘radikal’ yazılar yazan, terör örgütlerini övüp Batı’ya cihat çağrısı yapan kişinin İngiliz polis teşkilatında çalışan Mouloud Farid olduğunu nerden bilecektik?
 </p>
 <p>
  Haziran 2014’e kadar İngiliz polis teşkilatında çalışan Mouloud Farid, sıradan bir isim değildi. Tüm Britanya Adası’nda sadece 150 kişinin ulaşmasına izin verilen gizli terör bilgilerini görme izni olanlardan biriydi. Çalıştığı birim terörle nasıl mücadele edilmesi konularında uzmanlardan oluşurken, Mouloud Farid memur olarak başladığı işinde bölüm şefliğine kadar yükselir. Mesai saatlerinde Mouloud Farid olarak işini titizlikle yaptıktan sonra farklı bir kimlikle arzı endam eder. Bu kez Abdullah al Andalusi olup bilgisayarın karşısına geçiyor, twitter, facebook ve bloglarda Batı karşıtı, terörü ve teröristi öven yazılara imza atıp, paylaşımlar yapar. Abdullah al Andalusi, IŞİD’e olan desteğini gizlemez.
 </p>
 <p>
  Hizb-ut Tahrir grubuyla yakın teması olan Abdullah al Andalusi, camilerde konferanslar verir. Televizyonlara çıkıp demeçler veren Abdullah al Andalusi’nin deşifre olması ise onu televizyonda gören bir şefi sayesinde olur! Oysa polis teşkilatının önemli bir biriminde görev yapan bir ismin her haraketinin ve geçmişinin kontrol edilmediğini düşünmek akla pek yatkın gelmiyor.
 </p>
 <p>
  Nitekim The Telegraph gazetesi olayı gündeme taşıdığında, yetkililer Mouloud Farid’in görevden el çektirildiğini ve gizli belgelere ulaşmasının söz konusu olmadığını açıklamakla yetindi. Oysa çalıştığı departman her türlü gizli bilgiye ulaşma imkânı sağlıyordu. Ayrıca Mouloud Farid’in sadece görevden el çektirilip, herhangi bir cezai işlem yapılmaması da kafaları karıştıran bir başka konu.
 </p>
 <p>
  Mouloud Farid veya kod adıyla Abdullah al Andalusi, Danimarka’da Morten ‘Murat’ Storm’un İngiltere versiyonundan başka bir şey değil. Mouloud Farid’in The Telegraph’a ‘Büyük sorumluluk getiren bir işte çalışmış olmaktan gurur duydum’ cümlesi çoğu soru işaretlerini gidermeye yetiyordu.
 </p>
</div>


Kaynak: [www.aksiyon.com.tr](http://www.aksiyon.com.tr:80/istihbarat/avrupanin-radikal-islamci-ajanlari_551819), [web.archive.org (arşiv bağlantısı)](http://web.archive.org/web/20150813020112/http://www.aksiyon.com.tr:80/istihbarat/avrupanin-radikal-islamci-ajanlari_551819)
