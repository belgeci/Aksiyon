# Kopenhag, Ankara kriterlerine meydan okudu

*Hasan Cücük 2014.06.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kopenhag’ın ünlü Belediye Meydanı tam 5 yıldır Türkiye soluyor, âdeta bir Anadolu şehri oluyor. On binlerce kişinin katıldığı festivallerin en görkemlisi bu yılkiydi. Hem de Ankara’nın tüm engellemelerine rağmen…
  </font>
 </div>
 <div id="newsText">
  <font class="detail-text">
   <p>
    Martin Luther King, ‘Bir hayalim var’ diyordu. Herkesin eşit yaşayacağı bir ülke hayal ediyordu. Herkesin bir hayali var. Ama sizin farkınız hayalinizi hayata geçiriyorsunuz.” Bu sözleri, beşincisi düzenlenen Anadolu Kültür Günleri’nin açılış resepsiyonunda Pakistan asıllı milletvekili Nadem Faroq telaffuz ediyordu. Kopenhag’ın ünlü Belediye Meydanı (Radhuspladsen) tam 5 yıldır Türkiye soluyor, âdeta bir Anadolu şehri oluyordu. On binlerce kişinin katıldığı festivallerin en görkemlisi bu yılkiydi. Hem de tüm engellemelere rağmen.
   </p>
   <p>
    Kopenhag deyince aklımıza Kopenhag Kriterleri ve UEFA Kupası geliyor. Bunlara artık Anadolu Kültür Günleri de eklendi. Avrupa Birliği’ne üye olmanın kriterlerinin 1993’te Kopenhag’daki Avrupa Birliği Zirvesi’nde kabul edilmesinden dolayı aday ülkelerin yerine getirmesi gereken siyasi şartlar Kopenhag Kriterleri olarak tarihe geçti. 17 Mayıs 2000’de ise Galatasaray Türk futbol tarihinin en büyük başarısına imza atıp UEFA Kupası’nı Kopenhag’da kaldırdı. UEFA Kupası finali için Kopenhag’a gelen basın mensuplarının yanlış yazması sonucu adı Tivoli Meydanı’na çıkan Belediye Meydanı’nda festival düzenleme fikri 5 yıl önce bir grup idealistin girişimiyle başladı. Danimarka’da yaşayan 60 bin gurbetçi; Almanya, Fransa, Hollanda, Belçika ve Avusturya’da bizim insanımızın düzenlediği etkinlikleri gıptayla takip ederdi. “Biz neden bu etkinlikleri yapamıyoruz?” sorusunun cevabı “Bizde birlik yok!” olurdu. Tüm olumsuzlukları bir kenara bırakan ‘idealistler’, Danimarka-Türkiye İşadamları Derneği’nin (DATİAD) katkılarıyla 5 yıl önce Anadolu Kültür Günleri’nin temelini attı. Uzun yıllar sonra mehteran Kopenhag’ı inletirken, halk oyunları ekibi ve semazen de Anadolu’nun rengini meydana getirdi. Ayna Grubu’nun konserinde ise meydanda adım atacak yer kalmadı.
   </p>
   <p>
    <img alt="" height="291" src="http://web.archive.org/web/20140703131952im_/http://medya.aksiyon.com.tr/aksiyon/2014/06/23/kopenhag2.jpg"/>
   </p>
   <p>
    Organizasyonu düzenleyenler, beklentilerinin çok üstünde bir ilgi ile karşılaştı. İlk yıl bir gün olarak düzenlenen etkinlik, sonraki üç yıl iki güne, bu yıl ise üç güne çıkıyordu. Mehteran, semazen ve halk oyunları ekibi, etkinliğin vazgeçilmezleri oldu. Ayna Grubu ile başlayan Anadolu Kültür Günleri’nde Kubat, Murat Boz, Şevval Sam, Nuray Hafiftaş, Sagopa Kajmer, Grup Gripin, Kıraç, Uğur Işılak, Murat Göğebakan, Haluk Levent, Orhan Hakalmaz sahne alıyordu. Binlerce kişiye hitap etme imkânı bulan siyasetçiler Kopenhag’a gelmek için âdeta birbiriyle yarışıyordu. Türkiye Kültür Bakanlığı, Anadolu Kültür Günleri’ni yurtdışında yapılan en iyi organizasyon seçiyordu.
   </p>
   <p>
    Kopenhag Belediye Meydanı’na gelen herkes kendinden bir renk buluyordu. Kimse ‘ötekileştirilmiyordu’. Türkçe parçalar kadar Kürtçe türküler de söyleniyor, el ele halaylar çekiliyordu. Alevi-Sünni, Kürt-Türk, kardeşlik türküsünü birlikte söylüyordu. Organizasyon heyetinde her kimlikten insan oluyordu. Zaten bu denli başarılı olmasının altında herkesin kendinden bir parça bulması yatıyordu.
   </p>
   <p>
    Türkiye’de yapılan her şey anında Avrupa’ya yansıyor. Türkiye’de öksürüldüğünde Avrupa’daki Türkler nezle oluyor. 17 Aralık’tan sonra başlayan ‘cadı avı’ süreci aynen Avrupa’ya da yansıdı. Her yıl gelmek için can atan siyasiler telefonlara dahi çıkmamaya başladı. Yurtdışındaki en iyi organizasyon seçen Kültür Bakanlığı ve Yurtdışı Türkler Başkanlığı, ‘tepeden gelen emirle’ pozisyon alıyordu. Beklenti, “Bu yıl Anadolu Kültür Günleri ‘tarih’ olur” şeklindeydi.  Danimarka’daki Türklerin en büyük buluşma gününün ne pahasına olursa olsun yapılması gerektiğine inanan organizasyon heyeti, kurdukları Anadolu Kültür Günleri Derneği ile tüm olumsuzluklarla mücadele etmeye kararlı bir şekilde yola çıktı. Bu yıl etkinliğin 3 gün olacak olması da ayrı bir dezavantajdı. Masrafların daha artması demekti. Buna ek olarak sponsor bulmakta zorluk çekiliyordu. Sıkıntılar üst üste gelse de bir şey netti: Ne pahasına olursa olsun bu etkinlik yapılacaktı.
   </p>
   <p>
    <img alt="" height="291" src="http://web.archive.org/web/20140703131952im_/http://medya.aksiyon.com.tr/aksiyon/2014/06/23/kopenhag3.jpg"/>
   </p>
   <p>
    Organizasyon Komitesi Başkanı Nail Ad, mesaisinin çoğunu Türkiye’de geçiriyor, sanatçılarla görüşüp pazarlık yapıyor, bir taraftan da resmî kurumların kapısını çalıyordu. Sanatçılar, ciddi indirim yapıyor, mehteran, semazen ve halk oyunları ekibi ayarlanıyordu. Türkülerin ‘buğulu sesi’ Şükriye Tutkun, Türk pop müziğinin starı Mustafa Sandal ve Arap dünyasının ünlü ismi Maher Zain sahne alacak sanatçılar oluyordu. Tarih olarak da 13-15 Haziran belirleniyordu.
   </p>
   <p>
    Artık beklenen gün gelip çatmıştı ki ‘su bile yok’ sürecinin ilk icraatı gerçekleşiyordu. Festivalin başlamasına sadece iki gün kala mehter ve halk oyunları grubuna ‘izin’ çıkmıyordu. İki gün kala yapılan iptalden dolayı, yeni bir mehter ve folklor grubunun ayarlanmasının önüne geçilmiş olunuyordu. İptal edenler için Türkiye’nin 3 gün boyunca ülkenin en büyük meydanında tanıtılmasının hiçbir önemi yoktu.
   </p>
   <p>
    Tüm şartlar aleyhte görünmesine rağmen umudunu kaybetmeyenler hummalı bir çalışma yapıyorlardı. Evlerde günlerce Anadolu yemekleri yapılıyor, börekler, sarmalar hazırlanıyordu.  Herkes taşın altına elini sokunca yük hafifliyordu. Beklenen gün gelip çatıyor, ‘yapamayacaklar’ diyenler bir kez daha hayal kırıklığı yaşıyordu. Belediye Meydanı, Anadolu renklerine bürünürken, dostluk ve kardeşlik türküleri hep birlikte söyleniyordu. Medeniyetler Arası Sema Grubu, Hz. Mevlana’nın hoşgörüsünü Kopenhag’a taşıyor; Grup Nazar, halk oyunlarına izin vermeyenlere inat meydanda değişik yörelerin oyunlarını başarıyla sergiliyordu.
   </p>
   <p>
    Anadolu Kültür Günleri’nin ilk gününde sahne alan Türk halk müziğinin başarılı ismi Şükriye Tutkun’un değişik yörelerden seslendirdiği türkülere, meydanı dolduran binlerce kişi eşlik ediyordu. İkinci gün sahnenin sahibi Maher Zain’di. Arap asıllı sanatçıyı ilk kez Danimarka’da dinleme şansı bulan binlerce Türk, Arap ve Pakistanlı, meydanı dolduruyordu. İngilizce, Arapça ve Türkçe eserler seslendiren Zain’in şarkılarına gençler eşlik ediyordu.
   </p>
   <p>
    Etkinliğin son gününde Türk pop müziğinin efsane ismi Mustafa Sandal, 18 yıl aradan sonra Danimarka’daki hayranlarıyla buluşuyordu. Sandal’ı uzun yıllar sonra Danimarka’da gören sevenleri meydanı tıklım tıklım dolduruyordu. Belediye Meydanı’nda iğne atsan yere düşmeyecek bir kalabalık gören Sandal, şarkıları ve sahne şovuyla 30 bini aşkın kişiye unutulmaz anlar yaşatıyordu.
   </p>
   <p>
    <strong>
     Etkinlikle ilgili kim ne dedi?
    </strong>
   </p>
   <p>
    <strong>
     Nail Ad (Anadolu Kültür Günleri Derneği Başkanı):
    </strong>
    5 yıl önce mütevazı bir grupla yola çıkarken doğrusu bu denli başarılı bir organizasyona imza atacağımızı tahmin edemiyorduk. Anadolu Kültür Günleri, artık bir marka oldu. Hep Anadolu’yu Kopenhag’a taşımanın mutluluğunu yaşadık. Bize en büyük desteği meydanı dolduran vatandaşlarımız verdi. Bu destek ve ilgi devam ettikçe biz de en iyisini yapmak için çalışacağız. Anadolu Kültür Derneği; dil, din ve ırk ayrımı yapmadan herkese kucak açan bir kuruluştur.
   </p>
   <p>
    Derya Dingiltepe (Kopenhag Büyükelçiği Müsteşarı): Danimarka’da yaşayan insanlarımızı birlik ve beraberlik içinde görmekten dolayı büyük mutluluk duyuyoruz. Anadolu Kültür Günleri bu birlikteliği sağlama adına büyük iş başarıyor. Emeği geçen herkesi kutluyorum.
   </p>
   <p>
    <strong>
     Mustafa Sandal (Türk pop müziği sanatçısı):
    </strong>
    Avrupa’da kültürümüzü yaşatmak çok önemli. Bu tür etkinlikleri yapmak kolay değil. Büyük bir emek ve özveri gerekir. Sahnenin arkasında görünmeyen kahramanlar vardı. Onlara teşekkür ediyorum. Muhteşem bir akşam yaşadık. Danimarka’da yaşayan 60 bin Türkiye kökenlinin 30 bininin bir meydanda toplanmasından muhteşem bir olay yoktur. Onlar beni özlemiş, ben de onları özlemişim. Bu, sahne performansıma da yansıdı. Hakikaten olağanüstü bir konserdi.
   </p>
   <p>
    <strong>
     Maher Zain (Lübnan asıllı İsviçreli sanatçı):
    </strong>
    Danimarka’ya ilk kez gelip de böyle muhteşem bir atmosferde sahne almaktan dolayı mutluyum. Meydanı dolduranlar arasında her milletten insanın olması bir başka güzellikti.
   </p>
   <p>
    Şükriye Tutkun (Türk halk müziği sanatçısı): Yıllardır programım müsait olmadığı için Anadolu Kültür Günleri’ne gelememiştim. Nasip bu yılaymış. Çok nezih bir topluluk var. Kültürümüzü burada yaşatma adına önemli bir iş yapıyorsunuz. Resepsiyonun Danimarka Meclisi’nde olması ayrı bir güzellikti. TBMM’de türkü söyleme imkânım olmadı ama Danimarka Meclisi’nde türkü söyledim.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-38846-kopenhag-ankara-kriterlerine-meydan-okudu.html), [web.archive.org (arşiv bağlantısı)](http://web.archive.org/web/20140703131952/http://aksiyon.com.tr/aksiyon/haber-38846-kopenhag-ankara-kriterlerine-meydan-okudu.html)
