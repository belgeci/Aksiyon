# Başarıyı boş ver, bize IFFHS istatistikleri yeter!

*Hasan Cücük 2013.01.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Uluslararası Futbol Tarihi ve İstatistikleri Federasyonu’nun (IFFHS) her ay ve yılbaşında yayımladığı sıralamaya en çok Türkiye rağbet gösteriyor. Avrupa ise bu sıralamaları pek dikkate almıyor.
  </font>
 </div>
 <div id="newsText">
  <font class="detail-text">
   <p>
    Her ayın ilk haftasındaki spor haberleri arasında Uluslararası Futbol Tarihi ve İstatistikleri Federasyonu’nun (IFFHS) yayımladığı sıralama ‘demirbaş’ olarak yer alır. IFFHS’nin derlediği bilgiler sunulurken, ‘dünyada futbolda ileri ülkelerdeki spor yazarları ve otoritelerin oylarıyla belirlediği’ cümlesi haberin değişmez klişesidir. IFFHS’nin 2012 değerlendirmesi yine Türkiye’deki tüm gazetelerde, televizyonlarda ve internet sitelerinde haber oldu. Kulüplerin ulusal ve uluslararası organizasyonlarda oynadığı maçlar baz alınarak yapılan ve 1 Ocak ile 31 Aralık 2012 tarihleri arasındaki son bir yıllık süreyi kapsayan IFFHS raporunda F.Bahçe’nin 196 puanla 25. sıraya çıkıp Manchester United, Liverpool, Paris Saint Germain, PSV Eindhoven ve Manchester City’nin de aralarında bulunduğu Avrupa’nın çok sayıda önemli ekibini geride bırakması, tüm yurtta, KKTC ve dış temsilciliklerimizde bayram etkisi yaptı!
    <p>
     1984’te kurulan ve merkezi Almanya’nın Bonn şehrinde bulunan IFFHS, 1991’den beri profesyonel maç sonuçlarına dayanarak kulüpler ve millî takımlar için sıralamalar yapıyor. Değerlendirmede kıta içi ve kıtalararası müsabakalar, ulusal lig ve kupalarda alınan sonuçlar dikkate alınıyor.
     <p>
      Bu ansiklopedik bilgiden sonra Türk basınının büyük ilgi gösterdiği IFFHS’nin 2012 değerlendirmelerine gelelim. Dünyanın en iyi kulüpleri sıralamasında ilk sırada Barcelona yer alırken, İspanyol ekibini İngilizlerin Chelsea ve Arjantin’in Boca Junior takımı takip etti. Barcelona’nın en iyi olması doğal ama sadece Şampiyonlar Ligi’ni kazanıp ligde kötü sonuçlar alan Chelsea’nin 2. olmasını izah etmek oldukça zor. Keza listenin 10. sırasında son yılların kayıp takımı Lyon’un bulunması, ‘Ne işi var burada!’ demek zorunda bırakıyor.
      <p>
       Teknik adam olarak Jose Mourinho’nun öne çıkması da “Diego Pablo Simeone’ye ‘ayıp’ değil mi?” diye sormamıza engel olamıyor. Kabul, Real Madrid’i La Liga’da şampiyon yaptı ama bu sezonunun ilk devresinde Barcelona’nın 16 puan gerisinde kalmayı hangi başarıyla izah edeceğiz? Devler Ligi finalinde Bayern Münih’in ‘kaçırmanın daha kolay’ olduğu pozisyonları harcamasıyla kupayı Chelsea’ye kazandıran ‘emanetçi’ Roberto Di Matteo’yu yılın en başarılı ikinci teknik adamı seçen IFFHS, İtalyan teknik adamın sezonun başlamasından kısa süre sonra kovulduğunu ve Chelsea’nin gruptan çıkamayan ilk şampiyon olduğunu bilmiyor sanırım.
       <p>
        Ligler sıralamasında Barcelona ve Real Madrid’in etkisiyle La Liga’nın ilk sırada olması normal; ama son yıllarda kalitesi giderek düşen İtalya Serie A’nın 2012’de kalitede İngiltere Premier Ligi’ni geride bıraktığına inanmanız için futbolla fazla teşrik-i mesainizin olmaması gerekiyor. Spor Toto Süper Lig’in dünyanın 15. ligi olmasının “Avrupa’nın marka değeri olarak 6. ligiyiz” söylemimizle ters düştüğünü belirtip IFFHS’ye teessüflerimizi iletelim!
        <p>
         Gelelim F.Bahçe’nin devleri geride bırakıp ülkemizi sevince boğduğu 25. sıradaki başarısına. Kulüpler düzeyinde 2000 yılında G.Saray’ın kazandığı UEFA Kupası ve Süper Kupa’dan sonra kayda değer bir başarıya imza atamadık. 2012’nin ilk yarısında Avrupa’da olmayan F.Bahçe’nin Şampiyonlar Ligi’nde mücadele eden takımları geride bırakmasına inanmak oldukça güç. Bir tarafta adını tüm dünyanın ezberlediği, dünyanın en çok kazanan takımlarından Manchester United, diğer tarafta Türkiye sınırları dışında sadece Avrupa’da yaşayan gurbetçilerin tanıdığı F.Bahçe.
         <p>
          Türk futbolunun içine düştüğü kısır döngüyü açıklamak için en iyi örneklerden biri, IFFHS’nin yayımladığı rapora atfettiğimiz değerin yüksekliği. Sonuçlar Avrupa’da ciddiye alınmazken; bir Türk takımı üst sıralarda yer aldıysa gazeteler, internet siteleri ve televizyonlar buna geniş yer veriyor. Sonuçta IFFHS’nin bizden başka kimsenin itibar etmediği, hangi uzmanların hazırladığını bilmediğimiz listesiyle övünmek yerine, kalıcı başarılar peşinde koşmalıyız.
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=B305A3D386E5A836EB232C88E0A645A6?newsId=34595), [web.archive.org (arşiv bağlantısı)](http://web.archive.org/web/20140703162515/http://aksiyon.com.tr:80/aksiyon/newsDetail_getNewsById.action;jsessionid=B305A3D386E5A836EB232C88E0A645A6?newsId=34595)
