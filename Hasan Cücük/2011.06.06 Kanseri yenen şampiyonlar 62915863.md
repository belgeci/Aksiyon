# Kanseri yenen şampiyonlar

*Hasan Cücük 2011.06.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Karaciğerinde tümör çıkan ve ameliyat olarak kısa sürede sahalara dönen Barcelonalı Abidal, Şampiyonlar Ligi finalinde 90 dakika oynayıp kupayı havaya kaldırdı. Abidal gibi kanseri yenip tekrar spora dönenlerin sayısı az değil.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Tarih, 28 Mayıs… Yer, Wembley Stadı… Manchester United’ı 3-1 yenen Barcelona, Şampiyonlar Ligi kupasının sahibi oluyor. Milyonlarca futbolsever birazdan kupanın takım kaptanı Puyol’un ellerinde yükselmesini bekliyor. Önce M. United seremoniye çıkıp madalyalarını UEFA Başkanı Michael Platini’den alıyor. Sıra şampiyona geliyor. Önde Messi. Ardında diğer oyuncular. Ve en sonda takım kaptanları Puyol veya Xavi’yi arayan gözler, kısa süreli bir şaşkınlık yaşıyor. Kupayı Eric Abidal kaldırırken; Wembley, Wembley olalı görmediği bir güzelliğe şahit oluyor. Kaptanlar kupayı kaldırma onurunu 72 gün önce karaciğerindeki tümörden ameliyat olan Abidal’a verince, Barcelona için neden ‘Bir kulüpten daha fazlası’ dendiğini bir kez daha anlıyoruz. Kupa tam iki dakika Abidal’ın elinde yükselirken takım arkadaşları kupaya ellerini uzatmadan bekleyerek Barcelona farkını ortaya koyuyor.
    </p>
    <p class="MsoNormal">
     11 Haziran 1979’da doğan Abidal, futbol kariyerine Monaco’da başladı. Sonra Lille ve Lyon forması giydi. Abidal’ın yıldızı 2004’te geldiği Lyon’da parladı. 2000’li yıllara damgasını vuran Lyon’un önemli bir figürü olan Abidal, 3 yıl üst üste şampiyonluk yaşadı. 2007’de 15 milyon avroya Barcelona’ya transfer oldu. Katalan ekibinde sol bekin tek sahibi olan Abidal’ın ‘Bilal’e olan yolculuğu ise hayatını Cezayirli Hayet Kebir’le birleştirmesinden sonra başladı. Ağustos 2008’de İslam’ı seçen Abidal, ismine ‘Bilal’i ekletti. Müslüman olmasını eşine bağlamayan Abidal, “Müslümanların olduğu bir mahallede büyüdüm. Eşimden dolayı dinimi değiştirmedim. Bu uzun bir sürecin sonunda gerçekleşti.” diyor.
    </p>
    <p class="MsoNormal">
     Futbol dünyasını, özellikle Barcelona camiasını şoke eden gelişme, 15 Mart’ta duyuruldu. Barcelona kulübü tarafından yapılan kısa açıklamada, “Oyuncumuz Abidal’ın karaciğerinde tümör (kanser) tespit edildi.” ifadeleri yer alıyordu. 18 Mart’ta ise Abidal ameliyat oluyordu. Arkadaşları hastanede Abidal’ı ziyaret edip moral verirken, en anlamlı destek Abidal’ın 3 yıl formasını giydiği Lyon ile Barcelona’nın amansız rakibi Real Madrid’den geliyordu. Lyon ve Real Madrid’li oyuncular, Santiago Bernabeu’daki Şampiyonlar Ligi maçına “Animo Abidal (Dayan Abidal)” yazan tişörtlerle çıkmak istiyor ancak UEFA, bu jest isteğine olumsuz cevap veriyordu. Onlar da, UEFA’ya inat, maçın ardından ‘Dayan Abidal’ yazılı tişörtlerle sahada tur atıyor ve bu hareketlerine alkışlarla destek veren on binlerce taraftarı selamlıyordu. Takım arkadaşı Xavi de “UEFA’nın, Abidal’ı cesaretlendirecek bir tişörtün giyilmesine yasak getirmesi bana kötü bir karar gibi geliyor. Biraz insanlıktan uzak. Hayat, futboldan daha üstündür.” diyordu.
     <span>
     </span>
    </p>
    <p class="MsoNormal">
     Abidal, yeşil sahalara, 3 Mayıs’ta Real Madrid ile oynadıkları Şampiyonlar Ligi yarı final rövanş maçıyla dönüyordu. İlk maçta deplasmanda rakibini 2-0 yenen Barça, sahasında rakibiyle 1-1 berabere kalarak finale adını yazdırıyordu. Maçın son dakikalarında teknik patron Guardiola kanseri yenen Abidal’ı oyuna sürerken, Nou Camp’ı dolduran 100 bin kişi onu ayakta alkışlıyordu. Guardiola, bu yıl yaşadıkları en büyük acının Abidal’ın hastalığı olduğuna dikkat çekerek “Futbolda yenersiniz veya yenilirsiniz, doğaldır. Ama bu durum çok farklıydı. Tüm takımın sevdiği bir ismin hastalığı hepimizi adeta yıktı. Beklemediğimiz bir olaydı. Yılın en zor anıydı bizim için.” diyordu. Başta Barcelona olmak üzere hemen herkesin destek verdiği Abidal, Şampiyonlar Ligi finalinde 90 dakika oynayarak amansız hastalığa yakalananlara da moral vermiş oldu. Aslında Abidal gibi kanseri yenip tekrar spora dönen isimlerin sayısı hiç de az değil. İşte onlardan bazıları:
    </p>
    <p class="MsoNormal">
     Ebbe Sand (Futbolcu): Danimarka’nın yetiştirdiği önemli golcülerden Sand’i yıkan olay, Bröndby formasını giydiği 1998’de gerçekleşti. Prostat (testis) kanseri tespit edilen Sand, derhal ameliyata alındı. Amcasının kanserden ölmesi nedeniyle hayatı boyunca hep kanserden korkan Sand, “Eşimle birlikte gecelerce ağladık. Güçlü uyku hapları alıyordum ama bir türlü uyamıyordum.” diyordu. Ameliyat sonunda kanseri yenen Sand, 1999’da Schalke’ye transfer oldu. Burada 7 yıl forma giyen Sand, 2001’de Almanya gol krallığına ulaşırken; giydiği 11 numaralı forma en çok satılan Schalke ürünü oldu. Futbolu bıraktıktan sonra kanserle mücadele derneklerinde gönüllü çalışan Sand, şu an Danimarka Milli Takımı’nda golcü antrenörü olarak görev yapıyor.
    </p>
    <p class="MsoNormal">
     Lance Armstrong (Bisikletçi): ABD’li sporcu, Fransa Bisiklet Turu’nu 7 kez üst üste kazanarak gelmiş geçmiş en büyük bisikletçi olarak kabul görmüştür. 2 Ekim 1996’da Armstrong’un üçüncü aşama testis kanseri olduğu ve hastalığın beynine sıçradığı açıklanırken; yaşama şansının yüzde 40 olduğu belirtilmişti. Ancak Armstrong, aylarca süren kemoterapi tedavisi sonrasında kanseri yenerek yaşama dönmeyi başardı. 1998’de US Postal takımı ile anlaşma imzaladı ve çok sevdiği spora geri döndü. Çıktığı ilk büyük yarış olan İspanya Bisiklet Turu’nda (Vuelta) genel klasmanda 4. olarak büyük bir başarı yakaladı. Asıl dönüşü 1999’da Fransa Turu’nda gerçekleşti. Amerikalı pedal, 1999’da zafere ulaştığı Fransa’da üst üste 6 sezon daha sarı mayoyla Champs Elysee Bulvarı’nda zafer turu atmayı başardı.
    </p>
    <p class="MsoNormal">
     Jose Molina (Futbolcu): İspanya’nın Atletico Madrid ve Deportivo gibi önde gelen kulüplerinin kalesini uzun süre koruyan Molina’yı yıkan gelişme, 14 Ekim 2002’de oldu. Deportivo kalesini korurken kansere yakalandığı tespit edildi. 2002-03 sezonunda hastalığından dolayı sadece 10 maçta forma giyen Molina, uzun süren tedavi sonunda sağlığına kavuşarak 2003-04 sezonunda takımdaki yerini aldı.
    </p>
    <p class="MsoNormal">
     Colin Curtis (Beyzbol): 1985’te doğan Curtis, henüz 15 yaşında kansere yakalandı. Testis kanseri olan Curtis’in kanserli hücrelerinin vücudunun değişik yerlerine yayılmasıyla uzun süren bir tedavi süreci başladı. Kanserle yaşamayı öğrenen Curtis, spor yaşamına ara vermedi. New York Yankees’te beyzbol oynayan Curtis, 10 yıllık bir sürecin sonunda kanseri tamamen yenmeyi başardı.
    </p>
    <p class="MsoNormal">
     Chris Lofton (Basketbolcu): Mersin Büyükşehir Belediyesi formasını da giyen Lofton’a, 2006-07 sezonunun bitiminden birkaç gün sonra testis kanseri teşhisi konuldu. Bu teşhisin konulması da aslında başlı başına bir tesadüftü. NCAA Turnuvası’ndaki bir maçın ardından doping testine giren Lofton’un değerlerinde çıkan anormal durumun ardından bunun bir tümör sonucu olduğu belirlendi. Şans eseri bu testin yapılmasıyla hastalığı ortaya çıkan Lofton, 28 Mart 2007’de gizli bir şekilde ameliyat oldu ve tümör vücudundan alındı. 2008-09 sezonunda Mersin Büyükşehir Belediyesi formasını giyen Lofton’u unutulmaz kılan olay, 8 Şubat 2009’da F.Bahçe Ülker’e karşı attığı 47 sayı oldu.
    </p>
    <p class="MsoNormal">
     Sebastien Joly (Bisikletçi): 1979 doğumlu Fransız bisikletçi Joly, bisiklet sporunda birçok başarıya imza attı. 28. yaş gününden bir gün önce 27 Haziran 2007’de kansere yakalandığı tespit edilen Joly, birkaç kez ameliyat geçirdi, ışın tedavisi uygulandı. Uzun süren tedaviden sonra yeniden pedal çevirmeye devam etti.
    </p>
    <p class="MsoNormal">
     Eric Lee Shanteau (Yüzücü): 2008 Pekin Olimpiyatları’nda ABD Milli Takımı’nda yer alan Shanteau, 100 ve 200 metre kurbağalamada yarıştı. Olimpiyatların başlamasına bir hafta kala testis kanseri olduğunu öğrenen Shanteau, her şeye rağmen olimpiyatlarda yarışacağını açıkladı. 100 ve 200 metrede gümüş madalya kazanan Shanteau, olimpiyatlardan sonra ameliyat olup kanseri yendi ve yeniden havuzlara dönmeyi başardı.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29602-kanseri-yenen-sampiyonlar.html), [web.archive.org (arşiv bağlantısı)](http://web.archive.org/web/20131029060506/http://www.aksiyon.com.tr:80/aksiyon/haber-29602-kanseri-yenen-sampiyonlar.html)
