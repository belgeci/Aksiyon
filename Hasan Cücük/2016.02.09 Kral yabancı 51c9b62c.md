# Kral yabancı

*Hasan Cücük 2016.02.09*

<div class="pNewsDetailMainContent ctx_content" itemprop="articleBody">
 <p>
  Avrupa liglerinin gol krallığı yarışlarında yabancılar önde. Sadece İngiltere ve Hollanda’da yerlilerin sözü geçerken PremIer Lig’deki kral JamIe Vardy’nin ensesinde yine yabancılar var.
 </p>
 <p>
  Suarez, Higuain, İbrahimoviç, Mario Gomez, Samuel Eto’o... Bu isimlerin ortak özellikleri, top koşturdukları liglerde gol krallığı yarışında önde olmaları. Ve bir başka ortak noktaları, hepsi ‘yabancı’. Avrupa’nın önde gelen ülkelerine baktığımızda krallık yarışında hep yabancılar ilk sıralarda yer alırken sadece Hollanda ve İngiltere’de ‘yerli’ isimler zirvede.
 </p>
 <p>
  Avrupa’nın bir numaralı ligi İngiltere Premier Ligi’nde zirvede, bu yılın en büyük sürprizini yapan Leicester City’nin forveti Jamie Vardy var. 3 yıl öncesinin sıradan ismi Vardy 18 gol atarken; Belçikalı Lukaku, Nijeryalı Ighalo ve İngiliz Harry Kane 15 golle onu takip ediyor. Vardy sezonu kral olarak tamamlarsa 2000 yılından sonra bu unvana ulaşan ilk İngiliz olacak. En son 1999-2000 sezonunda Sunderland’li Kevin Phillips kral olmuştu.
 </p>
 <p>
  La Liga’da gol krallığı yarışı 2009’dan itibaren Messi-Ronaldo arasında geçiyor. Bu yıl yarışa Barcelona’nın Uruguaylı forveti Suarez ve Brezilyalısı Neymar ile Real Madrid’in Fransız oyuncusu Kerim Benzema ortak oldu. Arjantinli Messi, 2 ay sahalardan uzak kaldığı için yarışta oldukça geriye düşerken Suarez ve Portekizli Ronaldo attıkları 19 golle zirveyi paylaşıyor. Kral Real Madrid veya Barcelona’lı bir isim olacak gibi. Kimin kral olacağı, şampiyonun hangi takım olacağı kadar merakla bekleniyor. La Liga’da son İspanyol kral, 2007-08 sezonunda, Fenerbahçe’den de hatırladığımız Daniel Güiza’ydı.
 </p>
 <p>
  Almanya Bundesliga’da Borussia Dortmund formasını giyen Gabonlu Pierre-Emerick Aubameyang ilk sırada bulunuyor. Bu sezon ortaya koyduğu performansla Borussia Dortmund’u sırtlayan Aubameyang 20 gol attı; ancak zirvede rahat değil. Bayern Münih’in Polonyalı forveti Robert Lewandowski, 18 golle yarışta iddialı. Geçen yıl Bundesliga’nın gol kralı, Frankfurt formasını giyen Alman Alexander Meier olmuştu.
 </p>
 <p>
  İtalya’da 1990’dan sonra ilk kez Napoli Serie A’nın zirvesinde yer bulurken bu başarıda yine bir Arjantinlinin imzası var. 1990’da Maradona ile zirveye çıkan Napoli, bu kez Gonzale Higuain’in golleriyle şampiyonluk kovalıyor. 23 gol atan Higuain, en yakın rakipleri Dybala (Juventus-Arjantin), Eder (Sampdoria-Brezilya) ve Bacca’nın (Milan-Kolombiya) 11 gol önünde.
 </p>
 <p>
  Fransa Ligue 1’de Paris Saint Germain, en yakın rakibine 21 puan fark atıp şampiyonluğa koşarken ünlü yıldızı Zlatan İbrahimoviç de gol krallığı yarışında ilk sırada yer alıyor. İbrahimoviç, 20 golle zirvenin sahibi olurken, en yakın takipçisi Kongo asıllı Belçikalı golcü Michy Batshuayi ile arasında 8 gol var.
 </p>
 <p>
  Türkiye Süper Ligi’nde manzara farklı değil. Krallık yarışında zirvenin sahipleri yabancı oyuncular. İlk 5’te Türk oyuncunun bulunmadığı yarışta Beşiktaşlı Mario Gomez ve Antalyasporlu Samuel Eto’o 13’er golle zirvenin ortak sahibi. Bu isimleri Akhisarsporlu Hugo Rodallega 11 ve Bursaspo’lu Tomas Necid 10 golle izliyor.
 </p>
 <p>
  Hemen her dönem golcü ihraç eden Hollanda Ligi’nde gol krallığı yarışı yine yerli oyuncular arasında geçiyor. Bu isimlerden biri Fenerbahçe’den tanıdığımız Dirk Kuyt. Diğeri ise Luuk de Jong. Bu durum Hollanda futbolunun yapısından kaynaklanıyor. Avrupa’da en az yabancılı liglerden biri Hollanda ve kulüpler daha çok futbolcu yetiştirip satmaya odaklı.
 </p>
 <p>
  Ukrayna Ligi’nde yabancı oyuncuların oranı yüzde 19 olmasına karşılık gol krallığında zirvede Brezilyalı Alex Teixeira bulunuyor. Gol krallarının hep yabancılardan olmasının en önemli nedeni, büyük kulüplerin transferde ağırlıklı olarak golcü isimlere yönelmesi.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/kral-yabanci_553823), [web.archive.org (arşiv bağlantısı)](http://web.archive.org/web/20160212150749/http://www.aksiyon.com.tr:80/dosyalar/kral-yabanci_553823)
