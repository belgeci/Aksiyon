# Avrupa’da sağ aşırıya kaçıyor

*Hasan Cücük 2010.09.13*

<font class="agenda2NewsSpot">
 Avrupa’da İslam ve yabancı karşıtı aşırı sağın yükselişi sürüyor. Danimarka’da Liberal-Muhafazakâr azınlık koalisyon hükümetini aşırı sağ Danimarka Halk Partisi iktidarda tutarken, İsveç’te 19 Eylül’deki seçimlerde yabancı karşıtı İsveç Demokratları’nın barajı aşması bekleniyor.
</font>
<font class="newsDetail">
 <p>
  <p class="MsoNormal">
   Almanya, İngiltere ve kısmen Fransa, yabancı karşıtı aşırı sağ partileri marjinalleştirirken diğer Avrupa ülkelerinde bu partiler oy oranını artırmaya devam ediyor. Bu partiler yabancı düşmanlığı ve popülist milliyetçilikle oy toplamaya devam ediyor. Bunun son örneği İsveç’te görülüyor. İsveçliler, 19 Eylül’de, ülkeyi yönetecek yeni hükümet için sandık başına gidecek. Ülke tarihinde bir ilk, bu seçimde ortaya çıkacak gibi. Aşırı milliyetçi ve yabancı karşıtı İsveç Demokratları (SD)’nın yüzde 4 barajını geçerek en az 15 milletvekili çıkarmasına kesin gözüyle bakılıyor. Mecliste temsil edilen diğer partiler SD’nin barajı geçmesi durumunda koalisyon ortağı olmayacağını açıklarken, Muhafazakâr Partili Başbakan Fredrik Reinfeldt muhtemel bir işbirliğini kesin bir dille reddetmedi. Reinfeldt, seçmenlere seslenerek SD’ye oy vermemelerini istedi.
   <span>
   </span>
  </p>
  <p class="MsoNormal">
   Son yıllarda Avrupa’da İslam ve yabancı karşıtı dendiğinde akıllara ilk Hollandalı politikacı Geert Wilders geliyor. Haziranda yapılan seçimlerde Wilders’in Özgürlük Partisi oylarını yüzde 110 artırarak sandıktan 3. büyük parti olarak çıkmıştı. İslam’ı terörü destekleyen bir din olarak gösteren Fitne filmiyle büyük tepki çeken Wilders’in koalisyon kurmak için Muhafazakâr Parti ve Liberal Parti ile yürüttüğü pazarlıklar önceki hafta olumsuzlukla sonuçlandı. Wilders’in koalisyonun bir parçası olması, hem Muhafazakâr Parti hem de Liberal Parti içinde büyük tepkilerle karşılanmıştı.
  </p>
  <p class="MsoNormal">
   Hollanda ve İsveç’te aşırı sağın, koalisyonun parçası olması durumunda Avrupa Birliği’nin Avusturya’ya uyguladığı boykotun tekrarı beklenmiyor. Avusturya’daki 1999 seçimlerinde ‘ırkçı’ Jörg Haider’in Özgürlük Partisi ilk sırayı almış, AB bu partinin iktidar olmasına karşı çıkmıştı.
  </p>
  <p class="MsoNormal">
   Aşırı sağ partiler koalisyon ortağı olmasalar da Danimarka, Avusturya, Norveç ve İtalya’da hükümetleri dışarıdan verdikleri destekle ayakta tutuyor. Almanya Maliye Bakanı Wolfgang Schauble, aşırı sağın AB ülkelerinde koalisyonun bir parçası olması durumunda Avusturya’ya uygulanan boykotun yaşanmayacağına dikkat çekerek “Başta Almanya olmak üzere tüm AB ülkeleri yabancı karşıtlığıyla mücadele etmelidir. Wilders’in başarısı ırkçılığın her ülke için bir problem olduğunu göstermektedir.” diyor. Şimdi isterseniz, Avrupa’daki aşırı sağa ülke ülke bir göz atalım.
   <span>
   </span>
  </p>
  <p class="MsoNormal">
   Avusturya: Avrupa’da aşırı sağın ilk iktidar ortağı olma konumuna geldiği ülke olan Avusturya’da Özgürlük Partisi (FPÖ) ve Avusturya’nın Geleceği İçin Birlik Partisi (BZÖ), yabancı ve Yahudi karşıtlığının bayraktarlığını yapıyor. FPÖ, 1999'daki seçimde yüzde 42 ile ilk sırayı almıştı.
   <span>
   </span>
   Bu parti, AB’den gelen tepkiler nedeniyle hükümet kurmak yerine sadece hükümet ortağı olmuştu. Partinin başkanı Jörg Heider de hükümete girmemişti. Partiden ayrılanlar, 2005’te BZÖ’yü kurmuştu. BZÖ ve FPÖ, 2009’daki son seçimde oyların yüzde 30’unu alarak mecliste temsil hakkını elde etti. BZÖ ve FPÖ, şu anda Sosyal Demokrat-Muhafazakâr koalisyon hükümetine karşı muhalefet görevini yürütüyor.
  </p>
  <p class="MsoNormal">
   İtalya: İslam karşıtı söylemleriyle oy toplayan kuzeyin partisi Kuzey Ligi (Lega Nord), giderek etkisini artırıyor. Berlusconi’nin partisinin giderek oy kaybetmesiyle Kuzey Ligi sadece ülkenin kuzeyinde değil, orta kesimlerinde de oy oranını artırdı. Kuzey Ligi, 2008 seçimlerinde yüzde 8.3 oy alırken, son kamuoyu yoklamalarına göre oy oranı yüzde 12-13 civarında. Parti, Afrikalı göçmenler ve Romanlara karşı düşmanca bir politika yürütüyor.
  </p>
  <p class="MsoNormal">
   İspanya: Faşist diktatör Franco’nun 1975’te ölmesi ve yeniden demokrasiye geçilmesiyle aşırı sağ büyük güç kaybederek bitme noktasına geldi. Ancak son dönemde İslam karşıtı Plataforma Partisi özerk Katalanya bölgesinde güç kazanmaya başladı. Geçen yılın sonbaharında yapılan yerel seçimlerden Plataforma güçlenerek çıktı.
  </p>
  <p class="MsoNormal">
   Danimarka: İskandinavya’da aşırı sağ partiler güç kazanmaya devam ediyor. Avrupa sağının ilham kaynağı olan Danimarka Halk Partisi (DF), 2001’den bu yana Liberal-Muhafazakâr partilerden oluşan azınlık koalisyon hükümetini ayakta tutuyor. Hükümet üzerinde ciddi etkisi olan DF, Danimarka’nın Avrupa’nın en sert yabancılar politikasını hayata geçirmesini sağladı. DF, 1995’ten bu yana katıldığı tüm seçimlerde oy oranını artırırken, 2007 seçimlerinde 480 bin oy alarak yüzde 13.8’le meclisin 3. büyük partisi oldu. ‘Danimarka Danimarkalıların’ sloganını kullanan DF, varlık nedenini yabancı karşıtlığı üzerine kuruyor. DF’nin, hükümetin bir parçası olmasına hem sağ hem de sol blok karşı çıkıyor.
  </p>
  <p class="MsoNormal">
   Norveç: Aşırı sağ İlerici Parti, 1997’den bu yana ülkenin ikinci büyük partisi olmaya devam ediyor. Geçen yıl yapılan seçimlerde oyların yüzde 22.9’unu alan İlerici Parti mecliste 41 milletvekili ile temsil ediliyor. Parti, 2001-2005 arasında azınlık sağ koalisyonunu dışarıdan desteklemişti.
  </p>
  <p class="MsoNormal">
   İsveç: İsveç Demokratları (SD), ülke kültürünü ön plana çıkaran yabancı karşıtı bir politika benimsiyor. Son kamuoyu yoklamalarına göre, partinin tarihinde ilk kez meclise girmesine kesin gözüyle bakılıyor. Barajın yüzde 4 olduğu ülkede SD’nin yüzde 4.5 ila 6.5 oy alması bekleniyor.
  </p>
  <p class="MsoNormal">
   Almanya: Ülkede aşırı sağı Nasyonal Demokrat Parti (NPD) ve Cumhuriyetçiler temsil ediyor. Ancak Almanya, Hitler döneminin acı hatıralarından dolayı aşırı sağ partilere pirim vermeyen ülkelerin başında geliyor. Seçim barajının yüzde 5 olduğu ülkede 2009 seçimlerinde NPD yüzde 1.5, Cumhuriyetçiler ise yüzde 0.4 oy aldı.
  </p>
  <p class="MsoNormal">
   Macaristan: İktidar partilerinin son 20 yılda uyguladığı başarısız ekonomi politikası, ülkenin AB içinde en kötü ekonomisi olmasına sebep oldu. Halk ise aşırı sağa kayarak ilkbaharda yapılan seçimlerde milliyetçi-muhafazakâr Fidesz’i yüzde 52’lik oy oranıyla iktidara getirdi. Yine ırkçılık ve Yahudi karşıtlığı suçlamalarına muhatap olan Jobbik oyların yüzde 16’sını aldı.
  </p>
  <p class="MsoNormal">
   İsviçre: Aşırı sağ İsviçre Halk Partisi (SVP), yakın zamanda ülkede minare yasağının referandumda kabul edilmesinin mimarı oldu. Hükümet ortağı olan SVP, son dönemde yapılan kamuoyu yoklamalarında oy kaybetmeye başladı. SVD, ülkeye yabancı girişine sınır istiyor.
  </p>
  <p class="MsoNormal">
   Fransa: Fransa’da aşırı sağ denince Jean- Marie Le Pen’in Ulusal Cephe’si akla geliyor. 2012’de yapılacak cumhurbaşkanlığı seçimleri öncesi Ulusal Cephe’nin oy oranının arttığı ve yüzde 12’ye ulaştığı gözlemleniyor. Partiyi babasından devralan Le Pen’in cumhurbaşkanlığı seçiminin ilk turunda 3. olması bekleniyor.
  </p>
  <p class="MsoNormal">
   Belçika: Aşırı sağ Vlaams Belang’ın yükselişi haziranda yapılan seçimlerde son buldu. Bu partinin seçmenleri ılımlı Flaman Nasyonal Parti’yi tercih edince, Vlaams Belang büyük oranda etkisini kaybetti.
  </p>
  <p class="MsoNormal">
   Hollanda: 10 Haziran’da yapılan genel seçimlerde İslam karşıtı söylemleriyle büyük tepki çeken Geert
   <span>
   </span>
   Wilders’in Özgürlük Partisi, oyların yüzde 15.5’ini alıp 24 milletvekiliyle ülkenin 3. büyük partisi oldu. Bu partinin Liberal Parti ve Muhafazakâr Parti ile yürüttüğü koalisyon görüşmeleri başarısızlıkla sonuçlandı.
  </p>
  <p class="MsoNormal">
   İngiltere: Yabancı karşıtı Britanya Nasyonal Parti (BNP), 2009’da yapılan Avrupa Parlamentosu seçimlerinde 900 bin oy alarak dikkatleri üzerine çekti. Şayet seçim kanununda değişiklik olmazsa önümüzdeki yıl yapılacak genel seçimlerde BNP’nin meclise girmesi bekleniyor.
  </p>
  <p class="MsoNormal">
  </p>
  <p class="MsoNormal">
   Yabancı düşmanlığının artma nedenleri
  </p>
  <p class="MsoNormal">
  </p>
  <p class="MsoNormal">
   Fabrikaların teknolojiye yenilmesi: Yıllarca Avrupalıların çalışmaktan kaçındığı ‘zor ve kötü’ şartlardaki fabrika işlerinde göçmenler sorunsuz çalıştı. İlerleyen yıllarda fabrikalar teknolojik gelişmelere yenilince, bir zamanlar ihtiyaç duyulan göçmenler yük olarak görülmeye başladı. İşsiz kalan her Avrupalı, sorumlu olarak göçmenleri gördü. Mülteci sayısının artması: 1980’lerden itibaren Avrupa’ya mülteci olarak önce Filistinliler geldi. BM sözleşmeleri gereği çalışmayan mülteciler, geçimlerini devletten aldıkları sosyal yardımlarla sağladı. Filistinlilere Afganlar, Somalililer, Boşnaklar ve Iraklılar eklendi. Ekonominin bozulmasının faturası mültecilere çıkartıldı. Basının yanlı tutumu: Özellikle bulvar gazeteleri yabancı kökenlilerin karıştığı olayları manşetten verdi. Sıradan bir vaka bile büyütülünce, toplumdaki tüm olayların sorumlusu olarak yabancılar görülmeye başladı. Misafirlikten kalıcılığa geçiş: ‘Misafir işçi’ olarak görülen göçmenlerin dönmeyip toplumda yer edinmeleri sıkıntıya yol açtı. İşçiyken göze batmayan yabancıların patronluğa terfi etmesi milliyetçilik duygularını depreştirdi. Siyaset ve ticarette yabancıların yakaladığı başarı, kıskançlığı düşmanlığa dönüştürdü. Müslümanların ve camilerin artması: Müslümanların giderek artması aşırı sağın en önemli propaganda malzemesi oldu. Müslüman nüfus abartılarak 50 yıl içinde ülkedeki çoğunluğun Müslüman olacağı yalanı sürekli gündemde tutularak İslamofobi oluşturuldu. Yine eğitim kurumlarında başörtülü Müslümanların sayısının artmasına paralel düşmanlık da arttı.
  </p>
 </p>
</font>

Kaynak: [www.aksiyon.com.tr](http://aksiyon.com.tr/aksiyon/newsDetail_getNewsById.action?sectionId=213&newsId=27571), [web.archive.org (arşiv bağlantısı)](http://web.archive.org/web/20100922174440/http://aksiyon.com.tr/aksiyon/newsDetail_getNewsById.action?sectionId=213&newsId=27571)
