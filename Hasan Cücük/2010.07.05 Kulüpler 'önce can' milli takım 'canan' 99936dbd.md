# Kulüpler ‘önce can’ milli takım ‘canan’

*Hasan Cücük 2010.07.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yabancı oyuncu kontenjanının yüksek olmasının Avrupa futboluna derin darbe vurduğunu 2010 Dünya Kupası’nda yakından gördük. Futbolun beşiği Avrupa, çeyrek finale sadece 3 takım taşıdı.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Futbolun da yazılı olmayan kuralları var. Bunların başında “Avrupa ülkeleri sadece Avrupa kıtasında düzenlenen Dünya Kupası’nda şampiyon olur” kuralı gelir. Henüz devam eden Güney Afrika’nın ev sahipliği yaptığı 19. Dünya Kupası’nı dikkate almadığımızda, bu kuralın geçerli olduğunu görürüz. Avrupa ülkelerinin ‘horozu sadece kendi kıtasında öterken’, Brezilya, hem Amerika hem Avrupa hem de Asya kıtasında kupayı kaldırma başarısını gösterdi. Bu kısır döngüden kurtulmak için Güney Afrika’ya gelen Avrupa ülkeleri, hem kupayı kazanmak hem de futbolun ‘bir numarası’nın Avrupa olduğunu göstermek istiyordu. Çeyrek finale kalan 8 takımın sadece 3’ünü Avrupa ülkeleri oluştururken, Güney Amerika dünya kupaları tarihinde son 8’e ilk kez 4 takımla girmeyi başarıp adeta ‘futbolun yeni lideri biziz’ diyor.
    </p>
    <p class="MsoNormal">
     Dünya Kupası denince kupayı müzesine 5 kez götüren Brezilya akla geliyor. Ancak daha önce 4 kez kupa kazanan İtalya, 3 kez kazanan Almanya ile birer kez kazanan Fransa ve İngiltere’nin varlığı Brezilya’nın bu kulvarda tek olmadığını gösteriyordu. Futbolun kalbinin attığı yer ne de olsa Avrupa’ydı. Hatta bazı otoritelere göre, Şampiyonlar Ligi, Dünya Kupası’ndan daha kaliteliydi. Fakat unutulan nokta, Avrupa kulüplerinin yıldız oyuncularının büyük bölümü Güney Amerika ve Afrika kökenli futbolculardan oluşması. Futbolun lokomotifi olarak gösterilen İtalya, İngiltere ve Almanya, kupaya sadece kendi liglerinde top koşturan oyuncularla katılıyor. Bunun anlamı ise çok açık; bu ülkenin yurt dışında millî takım düzeyinde oyuncusunun yok.
    </p>
    <p class="MsoNormal">
     Dünya Kupası’nda 32 ülkeyi temsilen 736 futbolcu Güney Afrika’ya gelirken, bunların 118’i İngiltere Premier Ligi’nde top koşturuyordu. Bu rakam Premier Lig’in kalitesini ortaya koyması bakımından önemli. Zaten bu ligde yabancı olarak top koşturmak için millî olma şartı bulunuyor. Ligin bu kadar kaliteli olmasının İngiltere Millî Takımı’na hiçbir katkı yapmadığını, hatta tam tersi olumsuz yönden etkilediğini gördük. İngiltere, ABD, Slovenya ve Cezayir’in bulunduğu C Grubu’nda favori İngilizlerdi. Rooney, Lampard, Gerard, Cole ve Terry gibi isimlerin varlığına, teknik patron Capello’nun tecrübesi eklendiğinde İngiltere’yi kupanın gizli favorisi olarak görmek pekala mümkündü. Ancak maçlar başladığında bu düşüncenin sadece kâğıt üzerinde olduğunu farkettik. Grupta sonuncu sırada bulunan Cezayir’in İngilizlerden 1 puanı alması, Adalıların gücünün abartıldığını ortaya çıkarıyordu. ABD ve Cezayir’le berabere kalan İngilizler, Slovenya’yı yenerek grupta ikinci olarak ezeli rakibi Almanlarla eşleşiyordu. Normalde bu grupta İngilizlerin rahatça ilk sırada yer alıp Almanya yerine Gana’nın rakibi olması beklenirdi. Kupada, ünlü İngiliz takımı Chelsea’den 13 oyuncu ter dökerken, bunlardan sadece 4’ü İngiltere Millî Takımı’nda yer alıyordu. Keza Liverpool 12, Manchester United 8 oyuncuyla Dünya Kupası’nda temsil edilirken, bu iki takımın kendi millî takımlarına gönderdiği oyuncu sayısı sadece 3’tü. En dramatik olan ise Arsenal; kupaya 10 oyuncu gönderirken, İngiltere Millî Takımı’nda bu kulüpten hiçbir oyuncu yoktu.
    </p>
    <p class="MsoNormal">
     Futbolun endüstriye dönüşmesiyle millî takım ‘canan’ seviyesine düşmüş, kulüp başarısı ‘önce can’ seviyesine yükselmişti. Önde gelen Premier Lig kulüpleri Chelsea, Liverpool, M. United, Arsenal ve Aston Villa’nın sahiplerinin yabancı olması ve ‘İngilizsiz takım’ anlayışı İngiltere’nin tarihî bir hezimetle Almanlara ikinci turda 4-1 yenilerek kupa defterini kapatmasına sebep oldu. İngiltere Futbol Federasyonu’ndan Trevor Brooking, Premier Lig’de top koşturan oyuncuların yarısının yabancı kökenli olduğuna işaret ederek, “Yetenekli İngiliz oyuncular ‘nasıl olsa takımda yer bulamayacağım’ düşüncesine kapılıp, kendilerini geliştirmiyor. Bu durumdan en büyük zararı millî takım görüyor.” diyor.
    </p>
    <p class="MsoNormal">
     Chelsea’da top koşturan takım kaptanı Michael Ballack’ın sakatlığından dolayı kupada yer almaması sebebiyle Almanya Millî Takımı’ndaki 23 oyuncunun tamamı Bundesliga’da top koşturuyordu. Almanlar son yıllarda yıldız oyuncu yetiştirememenin sıkıntısını yaşıyordu. Lothar Matthaus ve Thomas Hassler’den sonra topu aldığında tribünleri ayağa kaldıracak yıldız çıkmamıştı. ‘Kayzer’ Franz Beckenbauer’e göre Zidane’dan daha iyi olan Ballack bu kalibrede olmadığını oynadığı futbolla ortaya koydu. Ballack, Zidane olmaktan çok uzaktı; ama orta sahada pres yapan ağır bir işçiydi. Yıldız çıkarmakta zorlanan Almanların gözünü açan isim Yıldıray Baştürk oldu. Bayer Leverkusen formasıyla oynadığı futbolla tribünleri ayağa kaldıran Yıldıray’ın Almanya yerine millî tercihini Türkiye’den yana kullanması, Almanları harekete geçirdi. Alman yıldız oyuncu yoksa, devşirmeler vardı. Uzun yıllar ülkede yaşayan Polonyalılar zaten ‘yabancı’ olarak görülmüyordu. Geriye Türkler ve Afrikalılar kalıyordu. Almanlar, özellikle genç yetenek Türkleri yakın markaja aldı. Mesut Özil ve Serdar Taşçı’nın tercihini Almanya’dan yana kullanması sağlanırken, Altıntop kardeşlerden özellikle Hamit’in Türkiye’yi tercih etmesi önemli bir kayıp olarak değerlendirildi. Almanya’nın tarihî bir skorla İngiltere’yi 4-1 yendiği maçın ilk 11’inde tam 5 ‘devşirme oyuncu’ vardı. Mesut Özil (Türkiye), Sami Khedira (Tunus), Jerome Boateng (Gana), Miroslav Klose ve Lukas Podolski (Polonya) Almanya adına sahaya çıkarak tarihî zaferin mimarı oldular. Bu isimlerden yoksun bir Almanya’nın kupada sefilleri oynayacağı aşikârdı. Özellikle Mesut Özil’in kupanın en iyileri arasında gösterilmesi Alman futbolunun ‘yerli yıldız’ sıkıntısını ortaya koyuyor. Alman kulüpleri İngilizlerle kıyaslandığında daha çok yerli isimleri tercih ediyor. Örneğin Bayern Münih Dünya Kupası’na 11 oyuncu gönderirken, bu isimlerin 7’si Alman Millî Takımı için ter döküyor. Tabii bu 7 isimden Mario Gomez ve Miroslav Klose’nin devşirme olduğunu belirtmemiz gerekiyor.
    </p>
    <p class="MsoNormal">
     İtalya Millî Takımı da sadece Serie A’da top koşturan oyunculardan oluştu. ‘İtalyansız İtalyan kulübü’ uygulamasını bu ülkede İnter hayata geçiriyor. Son 5 yılın şampiyonu İnter’de çoğu zaman ilk 11’de İtalyan oyuncu bulunmuyor. Bunun son örneğini Şampiyonlar Ligi finalinde gördük. Kupayı İnter müzesine götürürken, bu başarıda İtalyan oyuncunun teri bulunmuyordu. İnter’i temsilen Güney Afrika’da 10 oyuncu bulunurken, İtalya Millî Takımı’nda İnterli yoktu. İtalyan kulüpleri de tam bir yabancı istilası altındaydı. Üstelik bu yabancıların kalitesi yüksek olmamasına rağmen, büyük kulüpler altyapıdan genç yetenek İtalyanları çıkarmak yerine yurt dışından gençleri ucuza kapatmanın hesabını yapıyordu. 23 kişilik İtalya kadrosunda İnterli bulunmaması, sadece 3 Milanlı ve bir Romalının olması İtalyan futbolu adına utandırıcıydı. İtalya Futbol Federasyonu Başkanı Giancarlo Abete, kulüplerin yabancı hayranlığına isyan ediyordu. Abete’ya göre, Avrupa’nın büyük kulüpleri millî takımların başarısız olmasında en büyük sorumluluğa sahipti. Kulüplerin federasyon üzerinde çok etkisi olduğuna işaret eden Abete, “Real Madrid’in bütçesi İspanya Futbol Federasyonu’nun tam 10 katı. Hiçbir güç bu kulüplerin genç yeteneklere yer vermesini sağlayamaz, hatta UEFA Başkanı Platini bile” diyerek Avrupa futbolunun içinde bulunduğu hastalığı teşhis ediyor. Güney Afrika’ya ‘son şampiyon’ unvanıyla gelen İtalya, yıldız oyuncu yokluğunun faturasını Yeni Zelanda’nın bile altında kalarak kupaya veda etmesiyle yaşadı.
    </p>
    <p class="MsoNormal">
     Avrupa’dan millî takım düzeyinde en başarılı olarak İspanya ve Hollanda’nın çıkması, bu ülkelerin altyapıya verdiği önemi gösteriyor. İspanya Millî Takımı’nın iskeletini ağırlıklı olarak Barcelona, Real Madrid ve Valencia’da top koşturan oyuncular oluşturuyor. Barcelona’yı kupada 13 oyuncu temsil ederken, bu isimlerin 7’si İspanya adına ter döküyor. Barcelonalı oyuncuların ortak özelliği, tamamının altyapıdan yetişmiş olmasıdır. Dolayısıyla Barcelona altyapısı dünyanın en iyileri arasında gösteriliyor. Bu başarı sadece Barcelona’yı zirvede tutmuyor, millî takıma da önemli katkı sağlayarak başarının yolunu açıyor. Yine Real Madrid ve Barcelona’nın ülkenin yetiştirdiği genç yetenekleri diğer Avrupa kulüplerine kaptırmamak için kesenin ağzını sonuna kadar açması İspanyol oyuncuların önemli avantajları arasında bulunuyor. Real Madrid’i kupada 10 oyuncu temsil ederken, bu isimlerin 5’i İspanya için ter döküyor.
    </p>
    <p class="MsoNormal">
     Hollanda ligi kalite açısından Avrupa’da ilk 5’te bulunmuyor. Ancak Hollanda futbolunun önemli özelliği yıldız oyuncu yetiştirmesi. Tarihte Cruyffi Van Basten, Gullit, Koeman ve Rijkaard gibi isimleri yetiştiren Portakallar, Robben, Sneijder, Van Persie, Van Der Vaart, Kuyt gibi yıldızlarıyla kupada başarılı bir grafik çiziyor. Hollanda Millî Takımı’nın iskeletini yurt dışında top koşturan oyuncular oluşturuyor. Bu isimlerin ortak özelliği Ajax ve PSV Eindhoven’in altyapısından yetişmesi. Genç yetenekleri küçük yaşta keşfeden bu kulüpler, yıldızlaştırıp astronomik fiyatlara dev kulüplere satıyor.
    </p>
    <p class="MsoNormal">
     Futbolda çöküş yaşayan ülkelerden biri de Fransa. Evinde düzenlediği 1998 Dünya Kupası’nda zirveye çıkan Fransızlar, Zidane’nin yeşil sahalardan kopmasıyla kaptansız gemi düzeyine indi. Fransız kulüpleri adeta Afrikalıların istilası altında. Yıllarca Afrika ülkelerini sömürerek zenginleşen Fransa’da işler tersine dönmüş gözüküyor. Eski sömürgelerden gelen yetenekli oyuncular Fransız kulüplerinde yerlileri azınlığa düşürmüş durumda. Fransa, akıllıca uyguladığı bir politikayla millî takımın kapısını yıllar önce eski sömürgelerden gelen isimlere açarak, başarıyı yakalamıştı. Fakat son yıllarda, eski sömürgelerin futbolda kaydettiği aşama devşirmelerin azalmasını sağladı. Bu oyuncular Fransa yerine kendi ülkelerini tercih etmeye başladı. En net örneğini Fildişi Sahilleri’nden Didier Drogba’da gördük. Fransa’nın millî formayı giydirmek için her yolu denemesine karşılık, Drogba ‘köklerinin ülkesini’ tercih etti.
    </p>
    <p class="MsoNormal">
     Yabancı oyuncu kontenjanının yüksek olmasının Avrupa futboluna derin darbe vurduğunu Dünya Kupası’nda yakından gördük. Kupada çeyrek finale kalan 4 Güney Amerika ülkesi ve bir Afrika ülkesi Gana’nın oyuncularının büyük bölümü Avrupa’da top koşturuyor. Uruguay’ın 14, Arjantin’in 16, Paraguay’ın 9, Brezilya’nın 20 ve Gana’nın 15 oyuncusu Avrupa’da oynuyor. Bu isimlerin çoğu takımlarının yıldız oyuncuları arasında yer alıyor. Avrupa kulüplerinde oynayan bu oyuncular, futbollarını geliştirip millî takımlarını başarıdan başarıya taşırken, Avrupa ülkelerinden genç yıldızların çıkmasının da önüne geçiyor. Dünya Kupası’nda Avrupa’nın yaşadığı hayal kırıklığından sonra, yabancı sayısı yeniden güçlü bir şekilde tartışılmaya açılacaktır. Bu tablodan sonra, FİFA Başkanı Sepp Blatter ve UEFA Başkanı Michael Platini’nin “ilk 11’de en az 6 yerli oyuncu olmalı” önerisine federasyonlar daha içten sahip çıkmaya başlayacaktır. Avrupa’nın kupa hezimetinden Türkiye Futbol Federasyonu’nun da ders çıkarması ve 6+2+2 gibi ortaya attığı garip yabancı kontenjanını yeniden gözden geçirmesi gerekir.
     <span>
     </span>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Alitan Koç, 08 July 2010, 00:00
> Erken bir yazı, hem de çok erken. Artık tekme tokat futbol oynayan Brezilya ve Güney Amerika takımları bitmiştir, tek lider Avrupa’dır ve yeni bir Pele gelene kadar böyle kalacaktır.

Kaynak: [www.aksiyon.com.tr](http://www.aksiyon.com.tr/aksiyon/haber-27140-kulupler-once-can-milli-takim-canan.html), [web.archive.org (arşiv bağlantısı)](http://web.archive.org/web/20140108122534/http://www.aksiyon.com.tr/aksiyon/haber-27140-kulupler-once-can-milli-takim-canan.html)
