# Yalan varsa koltuk gider

*Hasan Cücük 2014.12.30*

<div class="pNewsDetailMainContent" itemprop="articleBody">
 <p>
  Türkiye’de yalan, siyasetin doğal refleksi gibi görülürken, Avrupa’da toplumu yanıltanlar hemen istifa ediyor. En ağır suç seçmene yanlış bilgi vermek.
 </p>
 <p>
  Yalan, hem dinî hem de dünyevî kaynaklarca hoş görülmeyen bir davranış. Kişinin itibarına darbe vuran yalanla bir arada olmayacak mesleklerin başında siyaset geliyor. Türkiye’nin aksine, yalanı veya yanlış beyanı ortaya çıkan siyasetçiler Avrupa’da istifa ederek bedel ödüyor. İşte o isimlerden bazıları:
 </p>
 <p>
  Komisyona yanlış bilgi verdi, koltuğu gitti: Danimarka Adalet Bakanı Morten Bödskov’u istifaya götüren olay, 2012’de aşırı sağcı Danimarka Halk Partisi’nin  eski lideri Pia Kjaersgaard’ın Meclis Adalet Komisyonu üyeleriyle Kopenhag’ın sorunlu bölgesi Christiania’yı ziyaret etmek istemesine dayanıyordu. İstihbarat teşkilatı PET, Bakan Bödskov’a, Kjasergaard’ın sorunlu bölgeye yapacağı ziyarette güvenlik zaafı doğacağını belirtip bu durumu Kjaersgaard ve Adalet Komisyonu üyelerine yansıtmamasını istedi. Bunun üzerine Bödskov, ziyaretin, dönemin Kopenhag Emniyet Müdürü Johan Reimann’ın katılamayacağı gerekçesiyle ertelendiğini söyledi. Christiania sakinlerinin gözünde ‘düşman’ olan Kjaersgaard’ın ziyaretine engel olmak isteyen PET, politikacının haberi olmadan meclisteki odasına girip randevu defterini kontrol etmesinin deşifre olmasıyla önce PET Başkanı Jacob Scharf emekliğini istedi, ardından komisyon üyelerine yanlış bilgi verdiği ortaya çıkan Bödskov istifa etti.
 </p>
 <p>
  Halka yanlış bilgi istifa ettirdi: Danimarka Dış Yardım Bakanı Christian Friis Bach’ın istifa süreci, ana muhalefet Liberal Parti lideri Lars Lökke Rasmussen’in başkanlığını yürüttüğü ‘The Global Green Growth Institute’ (GGGI) adlı uluslararası kuruluşun kasasından lüks seyahat harcamaları yaptığının ortaya çıkmasıyla başladı. Bach, meclis ve basına yaptığı açıklamalarda GGGI’ın kasasından yapılan yüksek harcamalar hakkında bilgisi olmadığını, kurumun seyahat kurallarını bilmediğini ve seyahatleri kendisinin onaylamadığını söyledi. İsrail’e yaptığı resmî temaslar sırasında farkında olmadan seyahat giderlerini onayladığını bakanlığın bürokratlarının açtığı telefondan öğrenen Bach, gezisini yarıda kesip Kopenhag’a dönerek istifa ettiğini açıkladı. Bach’ı yanıltan aslında bakanlık bürokratlarıydı. Fakat Danimarkalı bakan kendisine yanlış bilgi veren bürokratları görevden alma yerine kendisi istifa etti.
 </p>
 <p>
  Trafik yalanı siyasi yaşamını bitirdi: İngiliz Chris Huhne, Avrupa Parlamentosu milletvekili olduğu 2003’te, aşırı hızdan ehliyetinin iptalini önlemek için ceza puanlarını eşi Vicky Pryce’ın üzerine yazdırmıştı. Huhne, ehliyetinin iptalini önlemek için polise yalan söylediği iddialarının Telegraph gazetesinde yayımlanmasının ardından 2012’de Enerji Bakanlığı görevinden, mahkemede suçunu itiraf etmesiyle de 2013’te milletvekilliğinden istifa etti. İngiliz siyasetçi, adaleti yanıltmaktan 8 ay hapis cezasına çarptırıldı. Ehliyeti kaptırmamak için polise ‘küçük bir yalan’ söylemek, Huhne’un tüm siyasi kariyerine mal oldu.
 </p>
 <p>
  Bakanlığı sadece 4 saat sürdü: Hollanda’nın Surinam asıllı siyasetçisi Philomena Bijlhout, 2002’de merkez sağ hükümetinde aile bakanı olduktan sadece 4 saat sonra istifa etmek zorunda kaldı. Bijlhout, geçmişi hakkında bilgi verirken Surinam’da 1980’de askerî darbe ile iktidara gelmiş silahlı Desi Bouterse grubuna sadece 1,5 yıl üye olduğunu belirtmesine karşılık, RTL-4 televizyonu bakanın grup üyeleriyle 1983’te çekilmiş askerî üniformalı ve silahlı fotoğrafını yayımlayıp ‘üyeliği hâlâ devam ediyor’ haberini yapınca Bijlhout sadece 4 saat oturduğu bakanlık koltuğuna veda ediyordu.
 </p>
 <p>
  ‘Yurtdışında hesabım yok’ yalanı: Fransız haber portalı Mediapart’ın Aralık 2013’te yayımladığı bir bakana ait olduğu iddia edilen ses kaydında ”Beni rahatsız eden, hâlâ UBS’te açık bir hesabımın olması. Fakat şu anda o hesapta hiçbir şey yok değil mi? Tek yol onu kapatmak.” diyordu. Ses kaydının sahibi olduğu iddia edilen Fransa Bütçe Bakanı Jerome Cahuzac, yurtdışındaki bankalarda hesabı olduğu iddiasını ilk günden itibaren yalanladı. Parlamentoda yaptığı konuşmada “İddiaları toptan reddediyorum. O ben değilim. Mediapart sitesindeki iddiaları kesin olarak reddediyorum. Benim asla ve asla yurtdışında hesabım olmadı. Ne şimdi ne de önce.” açıklamasını yaptı. Olayı inceleyen polis, ses kaydının Cahuzac’a ait olduğunu ortaya koydu. Ardından da bakan hakkında resmî soruşturma açıldı. Cahuzac da görevinden istifa etmek zorunda kaldı. Bakan, sonunda yurtdışında beyan edilmemiş banka hesabına sahip olduğunu itiraf etti.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/yalan-varsa-koltuk-gider_540298), [web.archive.org (arşiv bağlantısı)](http://web.archive.org/web/20150107205848/http://www.aksiyon.com.tr:80/dosyalar/yalan-varsa-koltuk-gider_540298)
