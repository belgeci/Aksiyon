# Kavganın perde arkası

*Enis Aydın - Aydoğan Kılıç 1997.07.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gölcük Donanma Komutanlığı'nda gerçekleştirilen Batı Çalışma Grubu olağan irtica brifinginde Tümamiral R.S, subaylara seslenerek şöyle diyordu: "Hükümet düşse de, düşmese de irticaya karşı mücadelemiz sürecektir."
  </font>
 </div>
 <div id="newsText">
  <font class="detail-text">
   Genelkurmay Başkanlığı, 29 Nisan 1997 günü bazı gazete yazar ve yöneticilerini toplayarak, yeni durum tahlilini yapıyor, temel programını ilan ediyordu. İrtica artık en önemli, yani birinci tehditti. Genelkurmay bu programa göre gerekirse "silahlı mücadeleye bile" girişeceğini açıkça belirtiyordu. Bunu diğer irtica brifingleri takip ediyor, bütün Türkiye "irtica" konusunda bilgilendirilmeye başlanıyordu.
   <br/>
   <br/>
   Geriye dönüş anlamına gelen irtica yeşil cüppeli, beline kadar sakallı, kazma dişli biriydi önceleri. Ne var ki, Genelkurmay Başkanlığı bünyesinde "irticai faaliyetleri izlemek maksadıyla" oluşturulan "Batı Çalışma Grubu"nun hazırlayıp sunduğu belgelere bakılırsa artık irtica suculuk, kebapçılık ve meşrubat sanayiinde rahatsızlık verici mesafe katetmişti. Ara dönem medyasının değişmez gulyabanisi olan irtica artık saygın birer iş adamı olmuştu. Finans, eğitim, sağlık, sanayi ve hizmet sektöründe önemli bir yere sahipti. Ordumuz bütün yapılanmasını ona göre yapıyordu artık.
   <br/>
   <br/>
   Bu skandalı Sarmusak'lasak da mı saklasak
   <br/>
   <br/>
   Değişen konsept hakkında kamuoyunu bilgilendiren, istihbarat çalışmaları yapan, kişileri, kurumları, vakıfları ve şirketleri fişleyen Batı Çalışma Grubu kim tarafından, hangi maksatla kurulmuştu ve çalışanlarının ortak özellikleri neydi? Bu kamuoyunun ve özellikle de TBMM'nin şu ana kadar bilmediği ancak mutlaka bilmesi gereken bir konu. Türk demokrasisinin sıhhati için cevap verilmesi gereken birçok soru bulunuyor. Batı Çalışma Grubu ülke içinde hangi kriterlere göre suç tayin edip ona göre istihbarat çalışması yapmaktadır? Son olayda Emniyet istihbaratının yetkisini aştığı iddia edilirken, BÇG'nin bilinen hiçbir kanuna dayanmadan MİT ve Emniyet'in görev alanlarına müdahalesi yetkiyi aşma anlamına gelmemekte midir? Ortada takibi gereken illegal bir yapılanma varsa ve bu MİT ile Emniyet'in bilgisi dışında belirlenecekse elde edilecek bilgiler ne zaman ve ne maksatla kullanılacaktır? İl ve ilçelerdeki mülki amirlerin biyografileri, siyasi parti ve sivil toplum örgütlerinin siyasi tavırlarıyla ilgili değerlendirme ve tesbitler ne işe yarayacaktır?
   <br/>
   <br/>
   İşte bu hayati soruların cevabı son günlerde tartışılan Emniyet ile Genelkurmay Başkanlığı arasında yaşanan 'köstebek skandalı'nda gizli gibi gözüküyordu. Asker sivil iktidar çekişmesinin hemen ardından patlayan kriz, gün geçtikçe daha da derinleşiyordu. Karşılıklı ithamlar, restleşmeler kaosu daha da derinleştiriyordu. Emniyet istihbaratı, ele geçirdiği gizli belgeyi hiyerarşik bir düzenle üstlerine aktararak krizin fitilini ateşledi önce. Genelkurmay, belgelerin Emniyet İstihbarat tarafından ele geçiriliş şekli olan "köstebek" olayına sert çıktı. İçişleri (eski) Bakanı Akşener ve Emniyet istihbaratının iki önemli ismi Bülent Orakoğlu ve Hanefi Avcı, "Darbe hazırlığı dahil her türlü yasadışı faaliyeti izlemek polisin görev ve yetki alanına girer" diye karşılık verdiler. Genelkurmay'ın "girmez" cevabı da fazla gecikmedi.
   <br/>
   <br/>
   Tarih boyu aynı hikaye!
   <br/>
   <br/>
   Yakın tarihe baktığımızda askeriye içindeki bu yönde istihbari çalışmalar yapılagelmişti. Atatürk ve İsmet İnönü, Kazım Karabekir ve kendisi gibi ordu komutanı arkadaşları hakkında, Adnan Menderes cuntacı 9 subay olayında aynı hassasiyeti göstermiş, ordu içinden yapılan istihbaratı değerlendirmişlerdi. Yine Türkiye'nin 5'inci Cumhurbaşkanı Cevdet Sunay, Genelkurmay Başkanı iken dönemin MAH (Milli A'male Hizmeti) örgütü başkanı Tümgeneral Naci Aşkun'dan Silahlı Kuvvetlerin içine dönük istihbarat yapmasını istemiş, yine bu tür çalışmalar sonucu, Cemal Tural, Cemal Madanoğlu ve Namık Kemal Ersun emekli edilmişti.
   <br/>
   <br/>
   Milliyet yazarı Metin Toker, tartışmanın en kızıştığı günlerde
   <br/>
   <br/>
   "Üzerinde durulması gereken husus, amaç. Bir hükümetin, devlete bağlı silahlı güçlerin  ordu gibi, polis gibi  içinde neler olup bittiğini izlemesi, bilmesi ve değerlendirmesi onun sadece hakkı değil, en esaslı bir görevidir de!" şeklinde yazıyordu. Siyasi iktidarların orduyu ve polisi hassa alayı gibi görmemesi gereğine de dikkat çekiyordu Toker. Yakın tarihimizde yaşanan benzer istihbarat faaliyetlerini Toker şöyle anlatıyordu:
   <br/>
   <br/>
   "Cumhurbaşkanı Atatürk bir sabah Başbakanı İnönü'yü Çankaya'ya çağırır ve "Orduda neler oluyor?" diye sorar. Kulağına, hoşlanmadığı bazı hususlar çalınmıştır. Hükümet Başkanı Ordunun nabzını devamlı ellerinde tuttuklarını, orada olanlardan haberdar bulunduklarını söyler, bahis konusu "hususlar"ın mahiyetini anlatır. Devlet Başkanı tatmin olmuştur. Atatürk ve İnönü'nün Ordu içinde hep "antenler"i bulunmuştur. Bu onların "askerden gelme" olmalarının bir avantajı sanılabilir. Nitekim yıllar sonra, gene Başbakan İnönü sergüzeştçi bir albayın (Talat Aydemir) tasavvurlarından günü gününe haberdardı. Hayır, "avantaj" o değildir. İki başka Cumhurbaşkanı, Gürsel ile Sunay da asker kökenliydiler ama biri jetlerin Çankaya üzerinde uçmasına, öteki 12 Mart muhtırasına sadece seyirci kalmışlardır."
   <br/>
   <br/>
   Darbe yapmak suç olduğu için mutlaka bir tedbir almak gerekiyor. Muhtemel bir darbeyi ortaya çıkaracak bir çalışmayı öncelikle MİTin gerçekleştirmesi gereği var. Geçmişteki kötü örnekler hatırlandığında MİT'in bugün de üzerine düşen görevi yapıp/yapmaması konusu bugünkü tartışmaların ana noktasını oluşturuyor.
   <br/>
   <br/>
   Bugün tartışılan bir darbenin olup olmayacağı değil maalesef. Bu konuyu Emniyet'in araştırıp araştıramayacağı konusu tartışılıyor. Emniyet İstihbarat Dairesinin bir darbeyi araştırmaya yetkisi yok farzedildiğinde bu yetkiye kimin sahip olduğu ortaya çıkmıyor. 12 Eylül İhtilalinin lideri ve 7'inci Cumhurbaşkanı Kenan Evren'in çok veciz bir şekilde ifade ettiği gibi MİT'in bile böyle bir araştırmaya yetkisi yoksa sivillerin Türkiye'de darbelerden şikayet etmelerinin de bir anlamı kalmıyor.
   <br/>
   <br/>
   Sürekli darbe
   <br/>
   <br/>
   Türkiye'nin sürekli bir darbe sürecinde bulunduğu artık bir gerçek. Genelkurmayın brifingleri, Refahyol hükümetiyle girdiği mücadele ve aldığı sonuçlar bunun açık bir göstergesi. Bugüne kadar yaşanan darbelerde MİT'in siyasi iktidarı bilgilendirmediği söylenirken, siyasi iktidarları devirerek ülkeye zaman kaybettiren askeri darbeler döneminin nasıl sona erdirilebileceği sorusunu önemsememek demokrasinin geleceği açısından kaygılar doğuruyor.
   <br/>
   <br/>
   İstihbarat konusunda en büyük eleştirileri geçmişte gündeme getirmiş olan Demirel bugün cumhurbaşkanı, Ecevit ise başbakan yardımcısı. Onların bugün ne yaptıkları tartışılsa da, geçmişte söyledikleri çok önemli. 1978 yılındaki CHP hükümetinin İçişleri Bakanı H.Fehmi Güneş, MİT'in bir gecede lağvedilip yerine yeni bir istihbarat teşkilatı kurulmasını bile teklif etmişti. Bunu gerçekleştirip MİT'i kendi tabiriyle "bir hale yola koyamayınca" Emniyet istihbaratını güçlendirmek ve onunla terörün üstüne gitmekten başka çare bulamamıştı. Aynı durum merhum Turgut Özal'ın uzun iktidar dönemi için de geçerliydi. Sivil iktidarlar için tek çare Emniyet istihbaratını güçlendirmekti.
   <br/>
   <br/>
   Cumhurbaşkanı Süleyman Demirel'in 12 Eylül sonrasında MİT'le ilgili ifadeleri sivil zaafiyetini çok güzel tarif ediyordu:
   <br/>
   <br/>
   "MİT aslında büyük meselelerde hükümete en son olacak işi söylemiştir. Mesela Angola'da iki kabile çarpışmış, şu kadar Zululu, bu kadar da Hutulu ölmüş. Onu hergün sabah size haber verir, ama Ankara'da sizin altınızı oymuşlar onu size haber vermez."
   <br/>
   <br/>
   Tartışma bitmiyor
   <br/>
   <br/>
   Yaptığı ilginç analizlerle genelde herkesi şaşırtmayı başaran eski istihbaratçı Mahir Kaynak'ın son tartışmalarla ilgili değerlendirmesi de dikkat çekici. Kaynak, ortada askeri değil, Tansu Çiller güdümünde bir sivil darbe tehlikesinin bulunduğu, ordunun bu ihtimali bertaraf ettiği görüşünü savunuyor. Türkiye'de bugüne kadar yapılan müdahalelerin hepsinin dış destekli olduğunu ifade eden Kaynak, ilk kez bu müdahalenin dış desteksiz ve CIA'ya yönelik bir darbe olduğunu söylerken, Perinçek'le aynı kulvarda olmaktan çekinmiyor.
   <br/>
   <br/>
   RP lideri Erbakan, "Asker kendi başına iç tehdit değerlendirmesinde bulunamaz. Bu görev siyasi iktidarındır ve uygulayıcısı MİT'tir" derken MİT'in ses çıkarmamasını eleştiriyor. "Bir Gizli Servis'in Tarihi" adlı kitabında Türkiye'deki istihbarat savaşlarını inceleyen KanalD Haber Müdürü Tuncay Özkan MİT'in üstüne düşen görevi yapmadığını söylüyor. Darbenin suç olduğunu ve buna yönelik araştırmaları MİT'in yapması gerektiğini söyleyen Özkan, Cemal Tural ve Namık Kemal Ersun hadiselerinin bu şekilde önlendiğini ifade ediyor.
   <br/>
   <br/>
   Darbe tartışmalarında olduğu gibi, son krizde de tavrını net bir şekilde koyan Liberal Parti Başkanı Besim Tibuk hadiseyi, "Bir kısım ileriyi göremeyen medya, bilerek ve isteyerek polisi yıpratmaya çalışıyor. Oysa polis de en az ordu kadar bu ülkenin güvenliği için önemlidir" sözleriyle değerlendiriyor. Orakoğlu'nun görevini yaptığını ifade eden Tibuk, "Ne yapmıştır yani, ülke sırlarını başka memleketlerin istihbarat güçlerine mi vermiştir? Hayır. Önce içişleri bakanı sonra da başbakana elindeki istihbaratı sunmuştur. Zaten görevi de buydu" diyerek polise karşı alınan tavrın aynısının 27 Mayıs'ta da yaşandığını ifade ediyordu. Besim Tibuk, yaşanan hadiseyi 1958'de yaşanan 9 subay vakasına benzetiyor. 9 subay olayında Yüzbaşı Samet Kuşçu, darbe hazırlığı içinde bulunan 9 subay başta olmak üzere tüm cuntayı isim isim deşifre ediyordu. Ancak, Cemal Tural'ın başında bulunduğu soruşturma heyeti 9 subayı suçsuz bulurken Yüzbaşı Kuşçu, bir yıl hapse mahkum ediliyordu.
   <br/>
   <br/>
   Hürriyet Ankara yazarı Yavuz Gökmen ise olayın skandal boyutu olmadığını, kendisinin normal karşıladığını belirtiyordu. Hadisenin Türkiye Cumhuriyetinin kuruluş ve gelişmesinin kökeninden kaynaklandığını kaydeden Gökmen, iktidar kombinezonunu oluşturan askersivil bürokrasinin bileşkesinin sadece Demokrat Parti döneminde bozulduğuna dikkat çekiyordu. Yavuz Gökmen, orduyu iktidarın asli odağı haline getiren MGK'nın Anayasaya 27 Mayıs sonrası bu anlayış gereği konulduğunu ifade ediyor. Ona göre, askerlerce yapılan 1982 Anayasası'nın temel özelliği, askeri darbeye gerek bırakmayan bir iktidar kombinezonu kurmuş olmasıydı. Bu kombinezonda asker, MGK ve Yüksek Askeri Şûra gibi organlarla tam egemenliği sağlıyordu. İç Hizmet Kanunu da "paşa paşa" yürürlükteydi.
   <br/>
   <br/>
   Parlamentodaki Emniyet kökenli milletvekillerinin ise ağzını bıçak açmıyordu neredeyse. Ağız birliği etmişcesine söyledikleri şey ise, "bekleyip görelim" sözleriydi. Abdülkadir Aksu, Bekir Aksoy, Necati Çetinkaya, Tevfik Diker asker ve Emniyet'in karşı karşıya getirilmesinin yanlışlığına ve ülkeye vereceği zarara dikkat çekiyorlardı.
   <br/>
   <br/>
   "Hiçbir ülkede herhangi bir kurumun darbe yapma hakkı yoktur" diyen RP'li Rıza Ulucak ise, "Görevlinin üstüne düşeni yapması suç olarak vasıflandırılamaz. İhtilali yapanlar başarılı ise bayram, başarısız ise idam edilir" değerlendirmesinde bulunuyordu.
   <br/>
   <br/>
   Batı Çalışma Grubu
   <br/>
   <br/>
   Kimilerince Watergate skandalıyla eşdeğer tutulan olayın asıl can alıcı noktasını Batı Çalışma Grubu oluşturuyordu. Askeri kesimin aşırı tepkisinin en önemli sebebi, Deniz Kuvvetleri Komutanlığı'ndan sızdırılan ve Başbakan Erbakan'ın eline kadar ulaşan belgenin bu grubun faaliyetleriyle ilgili çok gizli talimatlarını ihtiva ediyor olması. Belge, Genelkurmay'ın birinci tehdit ilan ettiği irtica ile gerekirse gireceği "silahlı mücadele" için özel olarak oluşturduğu Batı Çalışma Grubu'nca yürütülen istihbarat faaliyetlerinin esaslarını düzenliyor. Bu son derece önemli dokümanın siyasi iktidar tarafından elde edilmesi, askeri kesim tarafından kabul edilemez bir durum olarak değerlendiriliyor.
   <br/>
   <br/>
   Hukuk kavgası
   <br/>
   <br/>
   Emniyetin darbe dahil rejime yönelik her türlü tehdidi takibine mesned olan Polis Vazife ve Selahiyet Kanununun ek 7. maddesine askerler karşı çıkıyor. 9 Temmuz 1997 Çarşamba akşamı sürpriz bir basın toplantısı gerçekleştiren Deniz Kuvvetleri Komutanı Oramiral Güven Erkaya, Genelkurmay'ın yaptığı açıklamaya paralel olarak TSK İç Hizmet Kanununun 35. maddesini gösteriyordu. Buna göre her türlü irticai faaliyet ordunun ilgi alanına giriyordu. Akşener'in "illegal" iddiası askerleri rahatsız ediyor. Erkaya, Genelkurmay Başkanının re'sen bu tarz gruplar oluşturmaya yetkisi olduğunu söylerken, özel bir kanuna gerek olmadığı görüşünü savunuyordu. Ancak, yayınladığı bildirilerle bütün personelini BÇG'nin doğal üyesi sayan bir istihbarat grubunun profesyonelliğinden söz etmek mümkün değil. Milliyet yazarı Taha Akyol bu durumun George Orwell'in 1984 romanındaki kaygıları, endişeleri uyandıracağına dikkat çekiyor. Akyol, "Bir hukuk devletinde istihbarat eğitimi almamış ve istihbarat hukukunu öğrenmemiş kişilerin" doğal üye sayılamayacağını kaydediyor.
   <br/>
   <br/>
   Oramiral Güven Erkaya, BÇG'nin, Genelkurmay Başkanının direktifiyle; MGK kararlarından sonra kendine çıkarmış olduğu görevle kurulmuş olan bir grup olduğunu söylüyordu. Erkaya basın toplantısında devletin anayasal düzenini korumanın kanuni görevleri olduğunu da ifade ederek, "İç tehdit" başlığı altında bazı İslam ülkelerince geliştirilen laik devlet düzenine karşı ciddi bir tehdidin de bu kapsamda değerlendirildiğini kaydediyordu.
   <br/>
   <br/>
   İçişleri eski Bakanı Meral Akşener, basın toplantısında 2559 sayılı yasaya göre ve "TSK'nın görev alanına girmeyen" konularda Emniyet'in istihbarat yapabileceği görüşünü savunuyordu.
   <br/>
   <br/>
   Genelkurmay'ın cevabi metninde bu görüşe karşı çıkılırken, her konuya açıklık getirilmeye çalışılıyordu ancak, "bünyemizde kesinlikle darbeye dönük bir çalışma yoktur. Her ne olursa olsun demokrasiye bağlı ve siyasi iktidarın emrindeyiz" ifadeleri yer almıyordu. Türkiye'nin temel sancısı da buydu zaten.
   <br/>
   <br/>
   Yaşanan kriz sadece bir köstebek skandalından öte anlamlar taşıyor. Ordunun kontrol edemediği yegane istihbarat birimi olan Emniyet istihbaratı iki önemli adamını (Orakoğlu ve Avcı) yitirerek pasifize edilmiş durumda. Bu noktada kulisleri, özel tim ve Emniyet istihbaratının Genelkurmay'a bağlanacağı yönünde söylentiler kaplıyor. Bazı iç güvenlik uzmanları ise, Emniyet'in birtakım siyasi ve siyaset dışı güç ve çıkar odakları tarafından, hem ordunun hem kendisinin yıpratılması pahasına ortaya sürüldüğü görüşünü dile getiriyor.
   <br/>
   <br/>
   Kuruluş kanununa bakıldığında Türkiye'de istihbarat toplama ve istihbarat faaliyetlerini koordine etme, bunları tek elde toplama aslında MİT'in görevi. Ancak MİT bilindiği gibi son zamanlarda hem siyasi kadroların hem de askeri bürokrasinin kendisinden istediklerini yerine getirmekte isteksiz. MİT 12 Mart ya da 12 Eylül'den farklı olarak, geleceğin dünyasına uygun bir bünyeye kavuşmak niyetinde. Ancak, iç ve dış faktörler bunun pek kolay olmayacağını gösteriyor.
   <br/>
   <br/>
   Sadece Emniyet'le değil, Genelkurmay'ın MİT'le de arasında bazı olaylara dönük yaklaşım farklılıkları var. En önemlisi, mart ayındaki MGK toplantısında ortaya çıkmıştı. Askerlerin üslubuyla kıyaslandığında MİT'in tehdit değerlendirmesi son derece soğukkanlıydı. Genelkurmay PKK için sonuna gelindi derken MİT bunun bir yanılsama olduğunu belirtiyordu ve tehdit sıralamasında PKK'yı birinci sıraya yerleştiriyordu. Zaten bu farklılık nedeniyle olsa gerek, MİT konusundaki az sayıda uzman gazetecilerden biri olan Tuncay Özkan tarafından MİT eleştiriliyordu.
   <br/>
   <br/>
   Askerler, ülkeyi bölmek için yıllardır silahlı mücadele yürüten PKK'yı ikinci plana düşürüyor, birinci düşman sandalyesine de "irticayı" oturtuyordu.
   <br/>
   <br/>
   Görevi sadece ve sadece istihbarat toplamak ve tüm istihbarat faaliyetlerini koordine etmek olan MİT irticayı birinci tehdit olarak görmezken askerler bu hükme nasıl varıyordu? Genelkurmay Başkanlığı bunun bir yolunu bulmakta zorlanmamıştı ve bu konuda faaliyet gösterecek Batı Çalışma Grubu'nun temelleri atılmıştı.
   <br/>
   <br/>
   TSK faydalandığı kaynaklardan yola çıkarak, Kara Kuvvetlerinde görevli bir paşa tarafından yıllar önce temelleri atıldığı yönünde ciddi iddialar bulunan Batı Çalışma Grubu vasıtasıyla "irtica" tehlikesini yeniden gündeme getiriyordu.
   <br/>
   <br/>
   Batı Çalışma Grubu'nun bilgi ihtiyacını karşılamak için Tabur düzeyindeki bütün bağlı birliklere gönderilen emirlerin, aslında "irtica"ile ilgili istihbarat çalışmalarından çok, devlet ve sivil toplum örgütlerinin tamamını ilgilendiren bazı konuları içerdiği anlaşılıyordu. Sözkonusu emirlerde Batı Çalışma Grubu'na gönderilen bilgi ve raporlara ek olarak şu bilgiler talep ediliyordu:
   <br/>
   <br/>
   "İl ve ilçelerdeki
   <br/>
   <br/>
   a. Tüm dernekler, vakıflar, meslek kuruluşları, işçi ve işveren sendikaları ve konfederasyonlar,
   <br/>
   <br/>
   b. Yüksek öğrenim kurumları,
   <br/>
   <br/>
   c. Yurtlar,
   <br/>
   <br/>
   d. Üst düzey yöneticiler (vali, kaymakam, büyükşehir belediye başkanları) ile diğer mülki makamlarda bulunan görevlilere(müdür, daire başkanları) ait biyografiler, anılan şahısların siyasi görüşleri,
   <br/>
   <br/>
   e. İl genel meclisi ve belediye meclis üyeleri,
   <br/>
   <br/>
   f. Siyasi parti ile ilçe teşkilatları yönetim kadroları,
   <br/>
   <br/>
   g. Yerel tv, radyo, gazete, dergi ve diğer basın yayın kuruluşları"
   <br/>
   <br/>
   Söz konusu emre göre devlet görevlileri ve sivil toplum örgütlerinin yöneticileri siyasi görüşlerine göre sınıflandırılacaktı ve bilgi formlarına işlenecekti.
   <br/>
   <br/>
   Batı Çalışma Grubu ile ilgili emirler Kara Kuvvetleri Komutanlığı bünyesinde daha da şaşırtıcı hale gelecekti. 19 Şubat 1997 tarihli bir emirde geçen ifadeler ise aynen şöyle idi: "Türkiye Cumhuriyeti'ni ve Silahlı Kuvvetleri iç ve dış tehditlere karşı koruma ve kollama, her Türk vatandaşının olduğu kadar TSK personeli ve onların eş ve çocuklarının da en büyük milli görevidir. Bu bakımdan Kara Kuvvetleri'nin tüm personeli ve aileleri birer haber toplama vasıtasıdır. Tüm Kara Kuvetleri personeli ve ailelerinin elde edeceği her türlü belge, bilgi ve haberin bu konunun üst komutanlık tarafından bilinip bilinmediği yorumunu yapmadan silsileler yoluyla üst komutanlığa ulaştırılması ve personelin bu hususta bilgilendirilmesi ilgi emirle arz olunur."
   <br/>
   <br/>
   "Ne zaman başlayacağı belli olmayan silahlı mücadele.."
   <br/>
   <br/>
   Nitekim Kara Kuvvetleri Komutanlığı 2. Kolordu Komutanlığı'nın yayınladığı bir başka emir, çok yöne çekilebilecek içerikle doluydu:
   <br/>
   <br/>
   "Milletimizin ve ülkemizin düşmanları son zamanlarda kötü niyetlerini açığı vuran davranışlar içerisine girmişlerdir. Düşmanların kötü niyetlerini ortadan kaldıracak tek vasıta elimizdeki silahları etkili kullanmaktır. 13 Ocak 1997'den 16 Nisan 1997'ye kadar 2. Kolordu tüm gayretlerini sefere dönük planların başarı ile uygulanması için hazırlık faaliyetlerini arttırmaya hasredecektir. Bir günlük zafer için bilinçle harcanmış yıllara ihtiyaç olduğunu üniforma giymeyi hak eden herkes bilir. Türkiye Cumhuriyeti'nin tüm düşmanları ülkemize dönük bir savaşın politik, ekonomik ve psikolojik tüm boyutlarını alabildiğine uygulamaktadırlar. Dış düşmanlarımızla açıktan silahlı mücadele mevcut değildir, fakat onların uzantıları olan iç düşmanlarla silahlı mücadeleye de girmiş bulunmaktayız. Ne zaman başlayacağı belli olmayan silahlı mücadele için içerisinde bulunduğumuz zaman dilimi bir ateşkes dönemi olarak değerlendirilip, muharebeye dönük her türlü hazırlığımızı yukarıda belirttiğim zaman dilimi içerisinde en yüksek duruma çıkararak ulaşmış olduğumuz seviyeyi muhafaza edeceğiz..."
   <br/>
   <br/>
   Başbakan Erbakan Türk Silahlı Kuvvetleri içerisinde bir grubun darbe hazırlığı içerisinde olduğunu kanıtlayan sözkonusu belgeleri kısa süre sonra Cumhurbaşkanı Demirel'e iletmişti. Bunun üzerine Cumhurbaşkanı Demirel Genelkurmay Başkanı Org. Hakkı Karadayı'yı çağırmış, Erbakan'ın getirdiği doküman kapsamındaki hazırlıkların Genelkurmay Başkanlığı emriyle yapılıp yapılmadığını sormuştu. Demirel olayın araştırılmasını isterken, nazik bir dille, "Bu sizin işiniz değil" demeyi de ihmal etmemişti. Kısa süre sonra Karadayı, Batı Çalışma Grubu'na ait belgelerin nasıl sızdırıldığının araştırılması emrini vermişti. Böylece kamuoyunu bir süredir meşgul eden "köstebek" skandalı patlak vermişti.
   <br/>
   <br/>
   Türkiye'yi Suriye yapmak
   <br/>
   <br/>
   Konu ile ilgili olarak görüştüğümüz üst düzey bir Emniyet yetkilisi sözkonusu darbe hazırlığının arkaplanıyla ilgili olarak şunları söylüyordu:
   <br/>
   <br/>
   "Ben 12 Mart döneminde de, 12 Eylül'de de polis memuru olarak görev yapıyordum. Emniyet teşkilatı her ikisinde de askerleri desteklemiştir. Ancak Emniyetin bugün böyle bir darbe girişimini desteklemesi düşünülemez. Çünkü burada halkı karşısına alan, Türkiye'nin neredeyse tamamını düşman gören bir tavır var. Böyle bir darbe gerçekleşirse, Türkiye dünyadan dışlanır. Türkiye'yi Suriye ya da Irak yapmak isteyenler var. Elimizde somut bilgiler var. Bunlar vakti geldiğinde teker teker ortaya çıkacaktır."
   <br/>
   <br/>
   İşin ilginç tarafı BBP lideri Muhsin Yazıcıoğlu'nun 13 Haziran'daki açıklaması üst düzey Emniyet yetkilisinin sözlerini doğruluyordu. Şöyle diyordu Yazıcıoğlu: "Türkiye İran ve Cezayir olmayacağı gibi etnik ve mezhebi azınlığa dayalı bir Suriye rejimi de olmayacak."
   <br/>
   <br/>
   Güven Erkaya'dan MİT'e 1 ton C4
   <br/>
   <br/>
   Konu ile ilgili olarak görüştüğümüz bir başka emniyet yetkilisi ise Emniyet'i vatan hainliği gibi suçlarla itham edenlerin açıklaması gereken son derece karanlık noktaların bulunduğunu belirtiliyor ve ekliyor: "30 Kasım 1995 tarihinde Deniz Kuvvetleri MİT'e 1 ton C4 tahrip kalıbı vermiştir. Bilindiği gibi MİT bir istihbarat teşkilatıdır. Görev ve sorumluluk alanı bellidir. C4 kullanmak gibi bir yetkileri yoktur. O halde Dz. Kuvvetleri MİT'e neden 1 ton C4 tahrip kalıbı vermiştir? Kimleri hedef almak istemişlerdir. Genelkurmay Başkanlığı, Milli Güvenlik Kurulu ve dönemin hükümeti olaydan haberdar mıdır? Türk kamuoyu eğer gidebiliyorsa bunun üzerine gitsin. Diğer taraftan bilgi sızdırdığı söylenen onbaşı Sarmusak'tan önce köstebek olayı ile ilgili belgeleri basına sızdıran üst düzey askeri yetkililer de yargılanmalıdır. Herhalde bu belgeleri de basına onbaşı Sarmusak sızdırmamıştır."
   <br/>
   <br/>
   Türkiye maalesef tarihinin hiçbir döneminde yaşamadığı kadar büyük bir tartışmayı ve ayrışmayı yaşıyor. Devletin kurumlarını birbirine düşürmeden ve oldukça soğukkanlı bir şekilde yapılması gereken tartışmada asıl konuşması gerekenler susarken, ekranları sivil ve askeri bürokratların sözleri dolduruyor. Ülkenin iki güzide kurumu karşı karşıya geliyor. Milletin asıl temsilcisi olan TBMM'nin devreye girmesi ve yapılması gerekenin ne olduğuna karar verip uygulaması elzem ve tek çıkar/demokratik yol olarak görülüyor. Türkiye bu noktada sistemini de sorgulamış oluyor. Parlamenter demokrasinin ve milli iradenin hakim olacağı, Meclis'in teşri ve denetim gücünün tartışılmayacağı demokratik bir sistem mi, yoksa sonu belirsiz bir üçüncü dünya klasiği mi? Bugün dünya kamuoyu nezdinde Türkiye'nin demokrat olma vasfı ciddi bir şekilde tenkide tabi tutuluyor. Türkiye umarız bu tartışmalar bağlamında sağlıklı bir sonuca varır.
   <br/>
   <br/>
   İçişleri eski Bakanı Meral Akşener: Darbe ihtimali tartışılmalı
   <br/>
   <br/>
   "Gereken hiyerarşi içinde Cumhurbaşkanına kadar iletilen belge hakkında bir işlem yapılmış mıdır? Eğer bir tedbir alınmamış ise konuya TBMM'nin vaziyet etmesi gerekir. Bir hukuk devletinde kanunsuz görev olamaz. Batı Çalışma Grubunun örgütlenmesinin hukuki dayanağı olmadığı yolunda ciddi endişeler ortaya çıkmaktadır. Çok önemli bir husus daha var, Batı Çalışma Grubunun varlığı hükümet tarafından ilk defa bu belgeyle öğrenilmiştir. İrticaya karşı daha etkin mücadele amacıyla böyle bir organizasyona gidildiği ifade edilmektedir. Bizim Cumhurbaşkanına arz ettiğimiz belgede ise grubun çalışmalarının irtica ile sınırlı olmadığı açıkça görülmektedir. Ne yazık ki Türkiye askeri müdahalelerin hepsini de oturup seyretmek, müdahale olup geçtikten sonra da demokrasi kahramanı kesilenlere tanık olmak gibi bir garipliği yaşamıştır.
   <br/>
   <br/>
   1971 yılında Mahir Kaynak MİT adına ordu içindeki Cemal Madanoğlu cuntasını tesbit etmiştir. Böylece rejime yönelik bir tehdit ortadan kaldırılmıştır. Ve kimse bu olayı Türk Silahlı Kuvvetlerine yönelik bir casusluk faaliyeti olarak nitelendirmemiştir.
   <br/>
   <br/>
   Tartışılması gereken darbe ihtimali ve bu işte dahli olanlardır.
   <br/>
   <br/>
   Emniyet Teşkilatı demokrasimizin onur siciline bir kahramanlık sayfası açmıştır. Bir kamu görevlisi, aldığı istihbaratı kendi başbakanına, kendi cumhurbaşkanına arz etmişse, yani yasal açıdan yapması gereken şeyi yapmışsa, bu olayı casusluk diye nitelemek sadece casusluğun anlamını bilmemekle açıklanamaz. Bu insafsız bir saldırıdır. Casusluk bir yabancı devlet hesabına yapılır. Bu sebeple, birlikte çalışmaktan onur duyduğum bir kuruma ve onun şerefli mensuplarına yönelik, casus, çete ve köstebek gibi yakıştırmaları şiddetle kınıyor ve reddediyorum.
   <br/>
   <br/>
   Burada bir sanık sıfatıyla üzerine gidilen ve adeta bir yargısız infaza tabi tutulan memurlar için yapılacak işlemin de sonuna kadar takipçisi olacağımızı ayrıca belirtmek istiyorum. Bir görev kusuru sözkonusu ise buna uygulanacak hüküm Memurin Muhakemat Kanununda açıkça bellidir. Birilerinin kurduğu hayali askeri mahkemelere ve hayali idam sehpalarına ne ölçüde itibar edildiğini dikkatle takip edeceğiz.
   <br/>
   <br/>
   Araştırma talimatını ben vermedim. Ama görev re'sen o devlet görevlisine kanunla verilmiştir. Verir miydiniz, derseniz, verirdim, ama vermedim."
   <br/>
   <br/>
   Bülent Orakoğlu (Emniyet Gn. Müdürlüğü İstihbarat Daire eski Başkanvekili): Casusluk sözkonusu değil
   <br/>
   <br/>
   "Rejimi ve Anayasa'yı bozmaya yönelik her türlü iç tehditle ilgili haber alma, toplama bizim görevimiz. Bu kanuna göre görev yapıldı. Aldığımız bilgileri üst makamlara ilettik. Polis Vazife ve Selahiyet Kanunu'nun ek 7'nci maddesinde İstihbarat Dairesi Başkanlığı'nın görevleri belirtilmiş. Burada 'Devletin genel güvenliği, Anayasal düzenini bozmak, yıkmak isteyen iç tehditlere karşı istihbarat alma, toplama, değerlendirme ve üst makamlara verme yetkisi' tanınmıştır. Bizim de yaptığımız bu. Kanun bize, devletin genel güvenliği ile ilgili iç tehditlere karşı haber alma, haber toplama, bunları değerlendirerek üst makamlara sunma görevi vermiş. Askerin içine gir, casusluk yap diye birşey sözkonusu değil. Türkiye demokrasi ile idare edilen bir ülke olduğuna göre, rejimi ve Anayasa'yı bozmaya yönelik her türlü iç tehdit ile ilgili haber alma, toplama bizim görevimizdir. Bu kanuna göre görev yapılmıştır. Aldığımız bilgileri üst makamlara iletmişizdir.
   <br/>
   <br/>
   Hanefi Avcı (İstihbarat Daire eski Bşk.Yrd.) Darbeyi araştırmak görevimiz
   <br/>
   <br/>
   Bu olayda asıl sorulması gereken soru şudur: Genelkurmay bu konu ile ilgili başlatılan tahkikatın sürmesini neden istememiştir? Bilindiği gibi Genelkurmay tahkikatın kapatılmasını istemiştir. Meral Akşener Hanım bizim görevden alınmamız konusunda apaçık tehdit edilmiştir. Meral Hanım kendisini kimlerin tehdit ettiğini mutlaka açıklamalıdır. Bizim görevden alınmamızla birlikte konu ile ilgili bir çok gizli kalmış gerçeğin üstü örtülmek istenmiştir. Biz görevimizi yaptık. Darbeyi araştırdık çünkü bu bizim görevimizdi.
   <br/>
   <br/>
   Genelkurmay:  Akşener yönlendirilmiş
   <br/>
   <br/>
   "8 Temmuz 1997 tarihinde İçişleri eski Bakanı Meral Akşener'in Emniyet Genel Müdürlüğü eski İstihbarat Daire Başkanvekili Bülent Orakoğlu olayı ile ilgili olarak basın toplantısında yaptığı açıklamalar esefle ve ibretle izlenmiştir. Bu açıklamalar, Türkiye Cumhuriyeti'nin kurulduğundan bugüne kadar görülmemiş bir şekilde devlet geleneğinin nasıl gözardı edildiğini, devlet organları arasında nasıl bir güvensizlik yaratıldığını açıkça ortaya koymuştur.
   <br/>
   <br/>
   Özellikle Türkiye Cumhuriyeti'ni kuran ve onun teminatı olan büyük Atatürk'ü bağrından çıkaran Türk Silahlı Kuvvetlerine karşı İçişleri Bakanlığı yapmış olan bir şahsın imalı beyanları olayın vehametini daha da artırmıştır. Meral Akşener'in beyanlarından da anlaşıldığı gibi Türk Silahlı Kuvvetlerini hedef alan bu kasıtlı tutum ve davranışların kendisini yönlendirme durumunda olan bazı kişi ve çevreler tarafından organize edildiği izlenimini doğurmuştur.
   <br/>
   <br/>
   Basın toplantısında ileri sürülen Polis Vazife ve Selahiyetleri Kanununun ek 7. maddesi iddia edildiği gibi diğer devlet kuruluşlarını hedef alarak ve bu kuruluşlarda talimatlandırılmış elaman kullanarak bilgi ve belge elde etme ve çalma yetkisini vermemiştir. Kanunun bu hükmü dünyanın tüm emniyet örgütlerinde olduğu gibi esas itibarı ile hizmete müteallik, emniyet ve asayiş sağlama, genel zabıta hizmetlerini yürütebilmek amacıyla istihbarat faaliyetlerinde bulunma görev ve yetkisini kapsamaktadır.
   <br/>
   <br/>
   Ayrıca anılan hüküm, polisin istihbarat faaliyetlerini ifa ederken, devletin İstihbarat kuruluşları ile işbirliği yapmasını emretmektedir. Bu durumda göstermektedir ki, polisin diğer bir devlet kurumu aleyhine istihbarat faaliyetinde bulunması kesinlikle yasaklanmıştır.
   <br/>
   <br/>
   Kaldı ki yasalarla görevlendirilmiş devlet çapında istihbarat üretecek kurumlar bellidir. Yukarda açıklandığı üzere, İçişleri eski Bakanı Meral Akşener'in, basın toplantısındaki beyanları, devletin işleyişini ve geleneklerini gereğince tanıyamamasından, bilgi eksikliğinden, yönlendirilmiş olmasından kaynaklandığı değerlendirilmektedir. Devlet, bir kurumlar manzumesidir, Türk Silahlı Kuvvetleri'nin bütün kurumlara saygısı vardır. Bu kurumlarla olan hizmet ilişkileri yasaların sınırları ile tespit edilmiştir. İçişleri Bakanlığı ve Emniyet Genel Müdürlüğü içerisindeki bazı bürokratların ve bürokrasi dışı kişilerin hatalı davranışları, bu kurumların Türk Silahlı Kuvvetleri nezdindeki saygınlığını kaldırmaz. Türk Silahlı Kuvvetleri hiyerarşiye bağlı bir emir komuta birliği içindedir. Meral Akşener'in kendi icraatını masum göstermek amacıyla ima ettiği gibi Türk Silahlı Kuvvetleri içerisinde hiçbir yasadışı örgüt ve örgütlenme sözkonusu değildir.
   <br/>
   <br/>
   Sarmusak'ın ifadesi
   <br/>
   <br/>
   Ben Deniz Kuvvetleri İstihbarat bölümünde çalışmaya başladıktan sonra, çalıştığım yere yararlı olacak Emniyet Genel Müdürlüğü'ndeki örgütlerle ilgili aylık ve münferit zamanlarda çıkan kitapları almakla görevlendirildim.
   <br/>
   <br/>
   Bu esnada BasınYayın masasında görevli Başkomiser Mahmut (kod) isimli şahısı gördüm. Mahmut'la İzmit'teki bir operasyonda tanışmıştık. Başkomiser Mahmut bana, 'Sen Bülent Orakoğlu müdürümüzü çok kızdırmışsın. Seni İsihbarattan çıkarmayı düşünüyor. Kendini affettirmen lazım' dedi. Ben de 'Randevu al görüşelim' dedim.
   <br/>
   <br/>
   Emniyet Genel Müdürlüğü İstihbarat Daire Başkanı Bülent Orakoğlu ile görüştüm. Bu görüşmede Başkan Yardımcısı Hanefi Avcı da vardı. Kendisinden özür dileyerek affımı istedim. O da 'Bazı şartlarla affederim' dedi. Ve şartlarını sıraladı.
   <br/>
   <br/>
   1. Son zamanlarda basında Türk Silahlı Kuvvetleri'nin ihtilal yapacağı şeklinde yazılar var. Bu konuda herhangi bir bilgi elde ettiğinde haberim olsun.
   <br/>
   <br/>
   2. Bulunduğun kuvvette iç güvenlikle ilgili hangi konular üzerinde çalışıldığı konusunda bilgi ve belge aktarman mukabilinde seni affederim' dedi. İstihbaratçılığı çok sevdiğim ve kendimi kabul ettirebilmem için teklifi kabul ettim. İlk olarak Deniz Kuvvetleri Komutanlığı'nda yayımlanan 'Beykoz Külliyesi' ile ilgili belgeyi elde ettim. Hemen Başkomiser Mahmut'u aradım. O da Polis Memuru Uğur'u ziyaretime gönderdi. Ben de bulunduğum yerdeki komutanlarımdan daha önce Emniyet'ten aldığımız kitapları almak için bir polis arkadaşımın geldiğini söyleyerek izin aldım. Ve polis memuru Uğur'a bu belgeyi, kitabın içinde verdim. Bir müddet sonra da Başkomiser Mahmut'u aradım, o da emanetin alındığını söyleyerek teşekkür etti. Değişik tarihlerde elime geçen belgeleri, bazen yukardaki yöntemle, bazen de hafta sonu çarşı iznine çıktığımda Başkomiser Mahmut'a teslim ettim.
   <br/>
   <br/>
   Çarşı iznine çıktığım hafta sonunda Başkomiser Mahmut bana, "Bülent Orakoğlu müdürümün diğer isteklerini iletti." Bunlar;
   <br/>
   <br/>
   1. Albay ve daha üst rütbedeki kişilerle ilgili biyografik bilgiler.
   <br/>
   <br/>
   2. Deniz Kuvvetler Komutanlığındaki erlerin muhtemel bir ihtilalde hangi tarzda bir tutum içinde olacaklarına ilişkin bilgi istemiş.
   <br/>
   <br/>
   Ben de, başta daire başkanım olmak üzere bilebildiğim kişilerle ilgili bilgileri, posta ve şoförlerinden alarak aynı yöntemlerle rapor ettim.
   <br/>
   <br/>
   Hatta bir defasında Bülent Orakoğlu müdürümle görüştüm. Bana amiraller ve daire başkanlarının ülkücü ve dinci kesime bakış açıları ile asker personel ve erlerin darbede ne yapacaklarını sordu.
   <br/>
   <br/>
   Ben de cevap olarak, "Subay ve assubayların emirlerin dışına çıkmayacaklarını, ancak erlerin farklı düşünceye sahip olduklarını" söyledim. Zaten araştırmamda bunu da rapor etmiştim.
   <br/>
   <br/>
   Bülent Orakoğlu müdürüm, talimatlarını Başkomiser Mahmut aracığılıyla gönderdi. Ben de elde ettiğim bilgileri aynı şahıs aracılığıyla kendisine gönderdim.
   <br/>
   <br/>
   Bir görüşmemizde, Bülent Orakoğlu, MGK kararlarının beyninin Güven Erkaya olduğunu ve bu kararların hazırlanmasında Deniz Kuvvetleri İstihbarat Başkanlığı'nın büyük rolü olduğunu söyledi. Orakoğlu, bu konudaki hazırlıkların Deniz Kuvvetlerince mi, yoksa Genelkurmay İstihbarat Daire Başkanlığınca mı yapıldığını, bu konuda ne düşündüğümü sordu. Cevaben, bu konuda Deniz Kuvvetleri Komutanının üç teklif verdiğini ve bunun da basına yansıdığını ilettim. Emniyet Genel Müdürlüğüne yaptığım bir başka ziyarette Teknik Alım Satım Şube Müdürü Mehmet Tomruk ile görüştüm. Tomruk, bana son günlerde darbe söylentilerinin olduğunu ve MGK kararları ile ilgili herhangi bir duyum alıp almadığımı, bu konuda personel tutumunun ne olduğunu bilip bilmediğimi, uyanık olmamı ve bir duyum aldığımda kendisine bildirmemi söyledi.
   <br/>
   <br/>
   Katkıda bulunanlar:Ercan Yavuz, Yalçın Salay, Sezai Kalaycı.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=CF39266180D788E58E9E26FD8DC130F8?newsId=2760), [web.archive.org (arşiv bağlantısı)](http://web.archive.org/web/20131119052146/http://www.aksiyon.com.tr:80/aksiyon/newsDetail_getNewsById.action;jsessionid=CF39266180D788E58E9E26FD8DC130F8?newsId=2760)
