# Kara paranın Euro korkusu

*Birol Aydın 2001.08.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   EURO'ya geçiş öncesi Türkiye'de cevap bekleyen bazı sorular ve sorunlar var. Türkiye'de yastık altında olduğu tahmin edilen 100 milyar markı nasıl bir son bekliyor? Elinde mark olanlar EURO'ya nasıl geçecek? Her iki para birimi arasındaki geçiş süresi ne kadar olacak? Ve belki de en önemli soru şu; kara para ekonomisi geçişten nasıl etkilenecek?
  </font>
 </div>
 <div id="newsText">
  <font class="detail-text">
   Avrupa'da 1 Ocak 2002'den itibaren işleme konacak EURO uygulamasının, her ne kadar uzun vadeye yayılmış yumuşak bir geçiş öngörse de Türk ekonomisine hareketli günler yaşatacağı muhakkak. EURO'ya geçiş öncesi Türkiye'de cevap bekleyen bazı sorular ve sorunlar var. Türkiye'de yastık altında olduğu tahmin edilen 100 milyar markı nasıl bir gelişme bekliyor? Elinde mark olanlar EURO'ya nasıl geçecek? Her iki para birimi arasındaki geçiş süresi ne kadar olacak? Ve belki de en önemli soru şu; kara para ekonomisi geçişten nasıl etkilenecek?
   <br/>
   <br/>
   Türkiye'de yastık altı tabir edilen, ekonomi dışı ne kadar mark olduğunu tesbit etmek mümkün değil. Ancak konunun uzmanı kişi ve kurumların yaptığı açıklamaya göre bu rakam dünya üzerindeki mark hacminin en az üçte biri. Türkiye Cumhuriyeti Merkez Bankası yetkililerinin açıklamasına göre Almanya dışındaki bütün ülkelerde yaklaşık 250 milyar mark bulunuyor. Bu verilere dayanarak, Türkiye'de yastık altı 75100 milyar mark olduğu söylenebilir. Bu rakam yaklaşık 50 milyar dolar demek. Türkiye, 19 milyar dolar için Dünya Bankası ve IMF arasında mekik dokuyor, ama acaba kendi insanı elindeki bu parayı ekonomisine katabilecek mi?
   <br/>
   <br/>
   Merkez Bankası'nın araştırması yok
   <br/>
   <br/>
   Merkez Bankası'nın Türkiye'de yastık altında ne kadar Alman Markı (DM) olduğu yönünde bir araştırması yok. Ancak bu konuda özellikle Almanya'yla yakından ilgilenenlerin yaptığı araştırmalar sonucu ortaya çıkan tahminler var. Alman Deutsche Welle Televizyonu'nun araştırmasına göre Türkiye'de yastık altında 90 milyar DM var. Yapı Kredi Bankası Yurt Dışı İlişkiler Direktörü Esra Arın'ın verdiği bilgiye göre bu rakam, mevduatın yarısı kadar, yani 2530 milyar DM olarak tahmin ediliyor. Yapı Kredi'nin verilerine göre mevruatın tamamı 60 milyar DM civarında. Merkezi Almanya'nın Essen kentinde bulunan Türkiye Araştırmalar Merkezi (TAM) Direktörü Prof. Dr. Faruk Şen'e göre bu rakam 80 milyar mark civarında. Özellikle turizm söktöründeki işadamlarının ise bu konudaki tahminleri daha yüksek. NET Turizm Ticaret ve Sanayi A.Ş. Satın Alma Müdürü ve Bazaar 54 Yönetim Kurulu üyesi Bülent Cönbez, ekonomik krizin oluşturduğu güvensizlik ortamı da dikkate alındığında direkt ekonominin içinde olmayan 100 milyar DM olduğunu söylüyor.
   <br/>
   <br/>
   Yastık altı ekonomiye
   <br/>
   <br/>
   girecek mi?
   <br/>
   <br/>
   Yapılan araştırmalar sonucu varılan tahminlere göre Türkiye'de ekonominin dışında 75100 milyar mark olduğu söylenebilir. Acaba EURO'ya geçişle birlikte bu paranın çok az miktarı da olsa ekonomik hayata geçebilir mi? Bu sorunun cevabını Prof. Şen şöyle veriyor: "Şu anda baktığınız zaman gurbetçilerin de, Türkiye'deki vatandaşların da Türk parasından büyük bir kaçışı var. Bugüne kadar Almanya'dan geri dönen 2 milyon kadar Almanyalı Türk var. Bunların burada mark olarak belirli birikimleri var. Bunun yanı sıra, halen orada bulunan 2 milyon Türk'ün de burada akrabaları var. Herkes geldiği zaman artık parasını ailesine mark olarak bırakıyor. Aileler de ihtiyaç olduğu zaman bu markları banka kredisi gibi kullanıyor. Bu açıdan ben Türkiye'deki paranın çok büyük olduğundan eminim. Ama yastık altındaki paranın geçiş süresinde ekonomiye dahil olacağı konusunda çok ümitsizim. Şu anda, yastık altındaki paranın ekonomiye girmesi zor. Bu paralar yine döviz olarak, ekonomi dışı kalacaktır."
   <br/>
   <br/>
   Yapı Kredi Bankası Yurt Dışı İlişkiler Direktörü Esra Arın ise bu sorunun cevabını biraz daha farklı bir bakış açısıyla veriyor. Arın, yastık altındaki markların tümünün geçiş süresinde ekonomiye katılmasını beklemenin doğru olmayacağını, ancak bankacılık sisteminin bu miktarı belirli ölçüde görme şansı olacağını ifade ediyor. Arın, "Bu paranın en azından belli bir miktarı böylece tekrar ekonomiye kazandırılmış olacak. Ayrıca bu görüntünün ardından şu şans doğabilir. Belki bu paraların tamamının ekonomik hayata sokulması için bankalar birtakım satış faaliyetleri yürütebilir. Yani bankalar, döviz sahiplerine bazı avantajlar sağlayarak, bu paraların sisteme girebilmesi için bazı çalışmalar yapabilir" diyor.
   <br/>
   <br/>
   Değişim süresi Türkiye'de uzun
   <br/>
   <br/>
   Almanya'nın EURO'ya geçişiyle birlikte döviz mübadelesinde de büyük hareketlilik yaşanacak. Avrupa Merkez Bankası, Türkiye Merkez Bankası'yla bu konudaki gerekli yazışmaları yaptı. Başta Almanya olmak üzere EURO'ya geçecek ülkeler, kendi para birimlerinin EURO'yla değiştirilmesiyle igili süreleri belirledi. Türkiye Merkez Bankası'nın verdiği bilgilere göre, EURO'ya geçecek ülkelerin çoğunluğu bu süreyi en son 28 Şubat 2002 olarak tuttu. Ancak Fransa en son 17 Şubat 2002'ye kadar değişim yapacak. Bu konuda Türkiye'yi en çok ilgilendiren ülke olan Almanya ise bu süreyi 31 Aralık 2002'ye kadar uzatıyor. Türkiye'de ise bu süre asgari 10 yıl olarak belirlendi. Merkez Bankası'na bu süre içerisinde markını getiren herkesin parası, değerini kaybetmeden EURO'ya çevrilecek.
   <br/>
   <br/>
   Kara para ekonomisi tetikte
   <br/>
   <br/>
   EURO'ya geçişte yaşanması beklenen sıkıntılardan biri de komisyon. Yapı Kredi Bankası yetkilileri, Avrupa Merkez Bankası'nın Türkiye Merkez Bankası'na komisyon alınmaması yönünde talimat verdiğini belirtiyor. Ancak Merkez Bankası'ndan yapılan açıklamaya göre döviz mübadelesinde alınan komisyon gibi, bankaların bu durumda da belirli bir oranda komisyon alması söz konusu olabilir.
   <br/>
   <br/>
   Bu durumda ön plana çıkan bir nokta var: Kara para ekonomisi. Acaba kara para sektörü bu ortamdan nasıl yararlanacak? Özellikle komisyon konusunda henüz net bir açıklama olmayışı bu konudaki sıkıntıyı artırıyor. Piyasaları istedikleri gibi evirip çeviren bu sektörün mimarlarının, insanların bilgisizliğinden de yararlanarak, komisyondan büyük vurgunlar yapabileceğine dikkat çekiliyor. Belirsizliğin sürmesi durumunda elinde markı olan herkes, Tahtakale gibi resmi kayıt olmayan yerlerde komisyon karşılığı değişim yapacak.
   <br/>
   <br/>
   Kara para konusunda Prof. Şen'in dikkat çektiği farklı birkaç nokta daha var. Şen'e göre en büyük sorun, şu: "Mart 2002'den itibaren tamamen EURO'ya geçilecek. Avrupa, bu tarihten itibaren piyasadan diğer paraların temizlenmesini istiyor. Bu konuya biraz daha opsiyonlu bakan Almanya'da mübadele süresi bir yıl verildiği için oradaki insan, elindeki parayı 31 Aralık 2002'ye kadar değiştirebilecek. Ancak Türkiye'dekiler bu tarihten sonra bu değişimi nasıl yapacak? Her ne kadar Merkez Bankası 10 yıl süreyle alımını sürdürecek olsa da Mart 2002'den sonra bu paraya kara para olarak bakılacak. Çünkü para zaten kayıt dışı." Şen'in bu yaklaşımı dikkate alındığında, komisyoncular ya da kara para dünyasının aktörleri bu mübadele esnasında yine başrol oynayacak.
   <br/>
   <br/>
   Bankalar hazır mı?
   <br/>
   <br/>
   EURO'ya geçişte cevap bekleyen sorulardan biri de Türkiye'deki bankaların bu sürece ne kadar hazır olduğu. Yapı Kredi Bankası Yurtdışı İlişkiler Direktörü Esra Arın, EURO'ya geçişle ilgili alt yapılarının hazır olduğunu, gerekli organizasyonları yaptıklarını bildiriyor. Arın, bu konudaki sorularımızı şöyle cevapladı: "Vatandaş rahat olmalı. Avrupa Merkez Bankası'nın talimatı uyarınca para hiçbir zaman elde kalmayacak. Avrupa Merkez Bankası bu konuyla ilgili Türkiye Merkez Bankası'yla görüştü. Dolayısıyla bütün bankalara da talimat verildi. Türkiye'deki bütün bankalar teknik alt yapı olarak bu geçişe hız kazandırmalı. Biz bu konuda bilgi broşürleri hazırladık. Web sitesine de gerekli açıklamaları koyduk."
   <br/>
   <br/>
   Turizm dünyasından NET Turizm Ticaret ve Sanayi A.Ş. Satın Alma Müdürü ve Bazaar 54 Yönetim Kurulu üyesi Bülent Cönbez yastık altındaki marklar konusunda biraz daha büyük rakamlar telaffuz ediyor. Mağazalarına yılda ortalama 1.2 milyon turist geldiğini ve yıllık 200 milyon marklık bir sirkülasyonlarının olduğunu kaydeden Cönbez, EURO'ya geçişle ilgili şunları söyledi: "Şubat 2001 öncesi yastık altında 40 milyar mark vardı. Şimdi özellikle krizden sonra insanlarda bir panik var. Devlete ve piyasalara güven yok. Dolayısıyla şu an bu paranın yaklaşık üç katı yastık altında. Diyebiliriz ki, Türkiye'de 100 milyar mark vardır."
   <br/>
   <br/>
   Cönbez de geçiş aşamasında yastık altındaki markların tamamen ekonomiye katılmasının söz konusu olmadığını belirtiyor. "Benim Anadolu'da öyle tanıdıklarım var ki, ha deyince 510 milyon mark nakit çıkarabilirler" diyen Cönbez, şu vurguyu yapıyor: "Ama devlet bu insanları yıldırmış, küstürmüş. Bu güvensizlik ortamında paralarını mecburen ekonomik hayattan çekiyorlar. EURO'ya giçiş esnasında da döviz sahibi bankaya gideceğine değişik noktalardan bu işlemi yapar. Ya da bankada değişimi yapsa da tekrar yastık altında bekletir."
   <br/>
   <br/>
   email: b.aydin@zaman.com.tr
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-8072-35-kara-paranin-euro-korkusu.html), [web.archive.org (arşiv bağlantısı)](http://web.archive.org/web/20130728191837/http://www.aksiyon.com.tr:80/aksiyon/haber-8072-35-kara-paranin-euro-korkusu.html)
