# Stuttgart’taki İstiklal Caddesi

*Birol Aydın 2001.07.28*

<div>
 <img border="0" src="/web/20020325035307im_/http://www.aksiyon.com.tr/2001/347/resimler/stut.jpg"/>
 <p class="spot">
  Bizim ülkemizdeki kimi zaman  neşeli, şenşakrak; kimi zaman  hüzünlü, sıkıntıların boydan boya caddeye döküldüğü İstiklal  Caddesi'nin bir benzeri de Almanya'da yaşıyor. Stuttgart'taki  bu caddenin adı elbette İstiklal  Caddesi değil. Ama orada yaşanan  ve yaşatılan herşey İstanbul'u    tanıyan bir kişinin aklına hemen İstiklal Caddesi'ni getiriyor.
 </p>
 <p class="metin">
 </p>
 <p class="metin">
  Beyoğlu İstiklal Caddesi tarihi dokusu, alış-veriş ve eğlence merkezi olmasından dolayı bir cazibe merkezi. Taksim denilince, herhalde çoğu insanın aklına ilk önce İstiklal Caddesi gelir. Kimi aheste aheste, kimi hızlı adımlarla yürüyen, bazen de vitrinlere baka baka giden insan kalabalığı canlanır hemen hafızalarda. Bazen bir köşede birisi akordiyon çalar. Kimi zaman da bir kemancı yıllanmış şarkılara kaptırmıştır kendisini... Dertli ve hüzünlü. Şöyle ayaküstü dinleyenler de birkaç bozuk para atar önündeki mendile. Çalınan şarkılardan hoşlanıldığı için değil, çalana acındığı için atılmıştır bu paralar. Gün olur sokak çocuklarıyla polis arasındaki koşuşturmaya şahit olunur. Zaten geceleri mekansızların, kimsesizlerindir bu cadde.
 </p>
 <p class="metin">
  İstiklal Caddesi, azınlıkların kokusunu parke taşlarında bile hissedebileceğiniz bir mekan. Derbeder İstanbul ikliminde hoş bir meltem edasıyla salınan 19. yüzyılın bir eşi benzeri bulunmayan barok tarzı binaları, kimbilir kimlerin hayat hikayelerini içlerine gömdüler? Ve kaç Rum veya Ermeni ya da Beyaz Rus, doğup büyüdüğü bu binaları, mahalleyi, sokağı terkederken gözyaşlarını giriş kapısına hatıra diye bıraktı?
 </p>
 <p class="metin">
  Evet, işte bizim ülkemizdeki kimi zaman neşeli, şen-şakrak; kimi zaman hüzünlü, sıkıntıların boydan boya caddeye döküldüğü İstiklal Caddesi'nin bir benzeri de Almanya'da yaşıyor. Stuttgart'taki bu caddenin adı elbette İstiklal Caddesi değil. Ama orada yaşanan ve yaşatılan herşey İstanbul'u tanıyan bir kişinin aklına hemen İstiklal Caddesi'ni getiriyor. Stuttgart Kral Caddesi, adını 1840 yıllarda Almanya'da yönetimde bulunan Koenig Wilhelm'den alıyor. Caddenin girişine 8 yıl ülkesine yaptığı hizmetlerden dolayı Kral Wilhelm'e teşekkürü anlatan büyük bir anıt yapılmış. Anıtın 50 metre ilerisinde de tarihi bir saray var.
 </p>
 <p class="metin">
  Kral Caddesi (Koenig Strasse), yazları daha canlı. Cadde boyunca yükselen ağaçlar, Mayıs ayına doğru yemyeşil kıyafetlerine büründüğünden göze daha hoş geliyor. Ancak caddenin fotoğraflarını Mart ayında, çektiğimizden bu güzelliği görmek pek mümkün olmadı. Öyle de olsa çift yönlü boydan boya uzanan çıplak ağaçlar, kışın da caddeye ayrı bir renk katıyor. Cadde bu haliyle biraz da İzmir Alsancak'taki Sevgi Yolu'nu anımsatıyor. Fakat burada gümüş takılar ve kitap satan gençler yok. Stuttgart denilince, insanların aklına hemen bu cadde gelir. Almanya'nın sosyo-ekonomik, sosyo-kültürel yapısını burada fotoğraflamak mümkün.
 </p>
 <p class="metin">
  Tıpkı Beyoğlu İstiklal Caddesi'nde olduğu gibi Kral Caddesi de bir alış-veriş ve eğlence merkezi niteliğine sahip. Caddenin meşhurları özellikle güneşli havalarda hipiler, dazlaklar. Ellerinde bira şişeleri, sigara... Kimi korkarak, kimi acıyarak, kimi kızgın bir bakış atarak geçer yanlarından. Envai çeşit metallerle donattıkkları birbirinin aynısı kıyafetleri, aslında onların hayatlarındaki karmaşayı, umursamazlığı anlatır. Ama İstiklal Caddesi'nde olduğu gibi insanlar hiçbir zaman polisin dazlakların peşinden koşuşturduğuna şahit olmamıştır. Zaten polisin burada şi de yoktur. Dazlaklar, Alman gençliğinin kötü yüzünü gösterse de hepsinin de böyle olduğunu düşünmek doğru olmaz. Gerçekten ülkesi için çalışan, ülkesinin dünya üzerindeki yerinin ne olduğunu bilen, hatta yabancıların kendi ülkelerine yıllardır yaptıkları katkıların bilincinde olan bir gençlik de var.
 </p>
 <p class="metin">
  Bir mağazanın önünde birinin elinde akordiyon, birinde keman; bir taraftan söyleyip bir taraftan çalan genç kızlar, belirli bir süre sonra tezgahlarını bir başka noktada kurar. Özellikle çocukların, belki de ne yaptıklarını kafalarında manalandırmak istercesine, hayranlıkla dinledikleri bu gençlerin kazançları yine Kral Caddesi'ni gezmeye gelenlerden olur. Ama bu para severek ve isteyerek verilir. Alış-veriş sonrası mağazalardan ellerinde poşetlerle çıkanlar, şöyle birkaç dakika onları dinleyerek yorgunluk atmaya çalışır.
 </p>
 <p class="metin">
  Cadde her saat başı yıkanıyor
 </p>
 <p class="metin">
  Kral Caddesi'nde, bütün Almanya'da olduğu gibi en fazla göze çarpan şeylerden bazıları da düzen ve temizliktir. Cadde o kadar temiz ve bakımlıdır ki, sanırsınız aylarca buraya kimse uğramamış. Ya da her saat başında deterjanlı suyla yıkanıyor... Halbuki bu caddeden günde binlerce, onbinlerce insan geçiyor. Zaten toplumunun hemen her katmanının eğitimli, kültürlü olduğu bu ülkede insanların yere bir sigara izmariti dahi atması beklenemez. Hoş, herşeyin insan için düşünüldüğü, bir ülkenin toplumu da herhalde böyle olur. Ama çok yazık! Halbuki o güzelim caddeye sigara izmaritleri, ayak üstü yenilen yiyeceklerden arda kalan çöpler, içecek kutuları... atılmalıydı. Yerlere tükürülmeli, hatta ... tıpkı İstiklal Caddesi'nde olduğu gibi.
 </p>
 <p class="metin">
  Almanya denilince herhalde akla ilk gelen şeylerden biri de çikolatadır. İşte, Kral Caddesi'ndeki alış veriş merkezlerinden birinin duvarında kocaman bir çikolata reklamı var. Kral Wilhelm Anıtı'ndan yukarıya doğru bakınca, bunu daha net görmek mümkün. Caddenin alış-veriş noktaları ise her zaman vızır vızır. Burada sadece yüzde 10'luk bir kesimin mutluluğu düşünülmediğinden, adı yolsuzluklara karışan devlet görevlilerinin hemen kendiliğinden istifa ettiğinden, herkesin kendi yaşam anlayışına göre rahatça alış-veriş etmesi mümkün. Çünkü ayda 3-3.5 bin Alman Markı maaş alanın da, 10-20 bin mark geliri olanın da sıfır model Mercedes'e bine bildiği bir ülke burası. Öyle olduğu içindir ki, Kral Caddesi'nde pek mutsuz insan göremezsin. İnsanların içini okumak mümkün değil, ama gözler, mimikler, yürüyüş tarzı herhalde birşeyler anlatır insanoğluna. Ya İstiklal Caddesi'nin insanları? Belki de çoğu hüzün yapraklarını adım adım dökmek için dolanır, durur.
 </p>
 <p class="metin">
  Kral Caddesi ve İstiklal Caddesi... İki ayrı kültürün mekanı. Aralarındaki fark mı? Yazıda iyi-kötü anlatmaya çalıştım. Daha başka fark yok mu derseniz, belki çok şey vardır, ama bizim İstiklal Caddesi'nin tarihi tramvayı var. Onların Kral Caddesi'nde böyle birşey yok. Onun yerine ortada insanların oturup dinlenmeleri için banklar, büfeler.. Zaten kimsenin de üst üst üste yığılmış çuvallar gibi sırf tarihi diye bir tramvayda caddeyi gezmeye niyeti yok, orada. Dedik ya, yönetenler her şeyi insan merkezli yapıyor, yönetilenler de insan olduklarının bilincindi. Yoksa birileri deveyi hamuduyla götürürken, insanlara şirin gözükmek için yapılan ufak tefek şirinliklere kimse 'Eyvallah' demez!
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/347/gezi/1.htm), [web.archive.org (arşiv bağlantısı)](http://web.archive.org/web/20020325035307/http://www.aksiyon.com.tr:80/2001/347/gezi/1.htm)
