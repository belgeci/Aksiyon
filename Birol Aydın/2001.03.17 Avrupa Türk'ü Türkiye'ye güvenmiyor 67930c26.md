# “Avrupa Türk’ü, Türkiye’ye güvenmiyor”

*Birol Aydın 2001.03.17*

<div>
 <p class="spot">
  "Artık hiç kimse parasını  vermez. Türkiye'deki şu  borsa olayından, repo ve  dövizdeki gelişmelerden  sonra artık Avrupalı  Türk'ün Türkiye'de  yatırım yapmasını  beklemeyin. Türkiye'ye  para aktarmasını hiç  beklemeyin"
 </p>
 <p class="metin">
 </p>
 <img border="0" src="/web/20010702002532im_/http://www.aksiyon.com.tr/2001/328/resimler/Avrupa.jpg"/>
 <p class="metin">
  İlk olarak 1961'de 6 bin 800 kişiyle gittiğimiz AB sınırları içerisindeki insan sayımız şu anda 3 milyon 400 bini geçmiş durumda. Böylece 40 yıllık bir göç süreci sonucunda, orada bir devlet kurabilecek kadar insana sahibiz, denilebilir. Yapılan araştırmalara göre sadece Almanya'da Türk kökenli seçmen sayısı 2002 yılında 590 bine ulaşacak. Bu arada bu yıl sonu itibariyle Alman vatandaşlığına geçecek Türk nüfusu da 620 bine ulaşıyor. Bütün bu olumlu gerçeklere rağmen, Türkiye hâlâ kendi cılız iç çekişmeleriyle boğuşmakta. Ermeniler, sözde soy kırım iddiaları için dünyayı ayağa kaldırırken, Türkiye kendi toprağından, kendi canından olan bu kitleyi hâlâ görmemekte. Kendisiyle boğuşmaktan onları görmüyor, ama hiç olmazsa onları lobi faaliyetlerinde  görevlendirmeli. Bu konuları, yıllardır Avrupalı Türklerle ilgili çalışmalar yapan ve merkezi Almanya'da olan Türkiye Araştırmalar Merkezi'nin (Zentrum für Türkeistudien) Direktörü Prof. Dr. Faruk Şen'le görüştük.
 </p>
 <p class="metin">
  —Hükümetler, başta Almanya'da olmak üzere Avrupa'da yaşayan Türkleri bir vatandaş, bir insan olarak değil de döviz kapısı olarak gördü. Büyük sıkıntılar içerisinde biriktirdiklerini Türkiye'ye aktarmalarını isterken, onların Almanya'daki problemlerini görmezden geldi. Dolayısıyla orada yaşayan Türklerin devlete bir kırgınlığı var. Bu güven bunalımı nasıl aşılacak?
 </p>
 <p class="metin">
  Türkiye ancak Merkez Bankası'nın paraya ihtiyacı olduğu, döviz sıkıntısına girdiği zaman veya yurtdışında Ermeni tasarısı, Kürt sorunu gündeme gelince bu insanları hatırladı. Ama Avrupa'da yaşayan insanımızın sorunlarına sahip çıkmamıştır. Bunun en somut örneklerinden biri son olarak Merkez Bankası'nda görüldü. Yatırılan paraların faizlerinin Almanya'da vergilenmesi durumuyla ilgili Türkiye yeteri kadar bilgi vermemiştir.
 </p>
 <p class="metin">
  —Peki aradaki bu mesafe nasıl aşılacak?
 </p>
 <p class="metin">
  Esas atılması gereken somut  adım şu; Avrupa'da yaşayan 3 milyon 400 bin kişiden seçmen niteliğinde 2 milyon 100 bin kişi var. Bunların büyük bir çoğunluğu halen Türk vatandaşlıklarını da korumaktadır. Artık bu insanların Türkiye'deki seçimlerde söz sahibi olması lazım. Avrupalı, Amerikalı Türklerin seçimlere aktif ve pasif katılma hakkı verilmeli. Böylece seslerini duyurabilir ve politikacılarımız da onları ciddiye alır. Oy hakkı olmayan insanları maalesef hiçbir Türk politikacısı bugüne kadar ciddiye alma gereği duymamıştır.
 </p>
 <p class="metin">
  —Siyasi partilerin bu konudaki girişimleri ne düzeyde?
 </p>
 <p class="metin">
  Bu konuda Türkiye'de en iyi çalışan Anavatan Partisi. Orada bir örgüt kurdu ve başına Almanya'da sevilen bir kişi olan Aydın Yardımcı'yı geçirdi. Bu konuda başarılı çalışmalar sürdüren ikinci parti de CHP. O da bir teşkilatlanma içine girdi. Ama esas olan bizim Türkiye'deki partilerin Almanya'daki seçmen niteliğindeki Türk kökenli Almanlar'a seçimlerde doğru yol göstermeleri. Bunun ilk adımını geçtiğimiz yıllarda Mesut Yılmaz attı. Kendisi ANAP'lı olmasına ve Hıristiyan Demokrat Parti ile kardeş parti konumunda olmasına rağmen, Türkiye'yi Avrupa Birliği'nden dışlayan, kültürel ve dini açıdan Türkiye'nin Avrupa'da yeri olmadığını öne süren Kohl'e karşı Türk kökenli Alman seçmenleri Sosyal Demokratları desteklemeye çağırdı. Bu da Türk politikacıların artık sağ duyulu hareket etmeye başladığını gösterir.
 </p>
 <p class="metin">
  —Size göre ne kadar mesafe katettik?
 </p>
 <p class="metin">
  Bu konunun daha çok başındayız. Henüz starta kalkmış bir kaplumbağa gibiyiz. Önümüzdeki yol daha başlamadı, sadece starta kalktık.
 </p>
 <p class="metin">
  —Sizin cephenizden bakılırsa, Türkiye'de partilerin AB konusundaki birikimi nedir?
 </p>
 <p class="metin">
  Türkiye'deki partilerin AB konusunda tam oluşmuş bir görüşü olduğuna ben inanmıyorum. Hâlâ nasıl baktığını anlayamadığımız partiler var.
 </p>
 <p class="metin">
  —AB sürecinde Avrupalı Türkler ne yapabilir?
 </p>
 <p class="metin">
  Öncelikle politikacımız bir an önce ulusal programı ortaya çıkarıp Avrupa ile tartışmaya açmalı. Türkiye ulusal programını ortaya koymadan, ekonomisine çeki düzen vermeden, Avrupalı Türk'ün de Türkiye için yapabilecekleri sınırlı kalır.
 </p>
 <p class="metin">
  —Almanya'daki Türk diplomatlar, Türklerle iyi diyalog kurabiliyor mu? Onların sorunlarını çözmek, Alman Devleti'ne karşı haklarını korumak için gözle görülür çabalar harcıyor mu?
 </p>
 <p class="metin">
  Almanya'ya  Onur Öymen, Volkan Vural gibi dört dörtlük büyükelçiler geldi. Bunlar sorunlara eğildiler. Vural'dan sonra belirli bir boşluk oldu. Şimdi yine Almanya'da iyi bir büyükelçimiz var. Fakat her kuruluşta olduğu gibi bu insanlar arasında da katitelisi ve kalitesizleri var. Yine de söyleyebilirim; Türkiye'nin bürokratları arasında en kalitelileri diplomatlarımızdır. Mesela Hannover'e Türkiye Cumhuriyeti Mehmet Emre gibi çok kıymetli bir başkonsolosu yolladı. Orada federal başbakanla özel ilişki kuracak kadar başarılı. Bunların yüzde 80'i gurbetçilerle çok iyi diyalog kurabilmektedir.
 </p>
 <p class="metin">
  —Sizin araştırmanıza göre Alman vatandaşlığına geçen Türklerin sayısı bu yıl itibariyle 620 bine ulaşacak. Türkler neden hızla Alman vatandaşlığını tercih ediyor?
 </p>
 <p class="metin">
  İnsanımızın büyük çoğunluğu orada kalmayı tercih ediyor. Yılda Türkiye'ye dönenlerin sayısı 20 bine kadar düştü. Türklerle konuştuğunuz zaman, istekleri artık sadece çocuk yuvaları değil. Özellikle İslami kurallara göre yaşlılar yurdu istiyorlar. Maalesef Almanya'da büyük çoğunlukla yaşlılar yurdu Katolik ve Protestan kiliselerine bağlı. Eskiden cenazelerimizi Türkiye'ye getirirdik. Şimdi yeni neslin Almanya'da olması, Türkiye'de yaşayan fazla akrabaları kalmaması nedeniyle İslami mezarlıklar isteniyor. Üniversiteyi okuyan, orada meslek eğitimi yapan insanlar daha başarılı, daha söz sahibi olmak istiyorlar.
 </p>
 <p class="metin">
  —Bu tercihi yaparken Türkiye'ye faydası olur düşüncesi mi var,  yoksa   demokrasisi oturmuş, hukukun üstün olduğu bir ülke vatandaşı olma isteği mi?
 </p>
 <p class="metin">
  Tabii ki ilk önce her birey kedini ve ailesini düşünür. Orada 30 yıl çalışmış. Parasını biriktirmiş insan, muhakkak ilk önce kendi refahını düşünecektir. Şu anda Alman vatandaşı olmuş insanlarımızda iki sezgi var. Yeni vatandaşlığını aldığı ülkeye bağlılık ve  eskisiyle bir dayanışma. Türk kökenli Alman, artık Almanca'nın Avrupa Konseyi'nde 3. dil olmasını, BM güvenlik konseyinde Almanya'nın 6. daimi devlet olmasını istiyor. Buna karşın Almanya'da yaşayan Türklerin kalbinde asıl yurtlarının AB ile bütünleşmesi ve oranın bir parçası olması yatıyor.
 </p>
 <p class="metin">
  —Alman vatandaşlığını tercih etmeyenlerin temel gerekçeleri neler?
 </p>
 <p class="metin">
  Yüzde 45'lik bir kitle Alman vatandaşlığına geçmeyi ya düşünmüyor ya da şartları yerine getiremiyor. Maalesef Alman vatandaşlığı kuralı istendiği gibi geçmedi. Bizim istediğimiz eski vatandaşlığı kaybetmeden Alman vatandaşlığına geçmekti. Hıristiyan Demokratlar'ın etkisiyle bunda başarılı olamadık. Almanya'daki 16 eyalet ayrı ayrı kural getiriyor. Baden Württemberg, Bavyera gibi eyaletlerde Alman vatandaşlığına geçiş için istenen şartlar çok ağır. Mesela ciddi bir lisan imtihanı yapıyorlar. O kadar aşırıya gidiyorlar ki, eğer Bavyeralı bürokratlar namuslu olup bu imtihanı pek çok Alman köylüsüne uygulasalardı, bunların  çoğu kaybederdi. Dolayısıyla Alman vatandaşlığını da kaybederdi.
 </p>
 <p class="metin">
  —Pembe kartla ilgili son durum nedir?
 </p>
 <p class="metin">
  Pembe kartlı bir çok insan cenazesini getirirken, burada gömdürürken zorluk çıktı. Pembe kart sahibi Türk, Merkez Bankası'ndaki dövize çevrilir mevduat hesabını almakta güçlük çekti. Büyük bürokratik engellere takıldı. Köy tapulu arazisini üstüne geçirmekte güçlük çekti. Pembe karta artık Almanya'da hiçbir Türk inanmıyor. Bu olay tarihe karıştı. Türkiye'deki bürokrasi başlangıçta iyi niyetli olan bu uygulamayı da bitirdi.
 </p>
 <p class="metin">
  —Son olarak Kasım 2000'de Almanya'ya gittiğimde, Türklerin maalesef kendi ülkelerine karşı bıkkınlık taşıdığını, güvenlerinin sıfır noktasına yaklaştığını gözlemledim. Bu kadar kötü bir noktaya gelmeyi Türkiye nasıl başardı?
 </p>
 <p class="metin">
  Politik yanlışlıklardan dolayı ülkesine küsmüş durumda. Türkiye'de hükümetler ülkenin yaralarını saramadıkları gibi, Avrupalı Türklere hiç bakamadılar. Yani 'Saldım çayıra Mevlam kayıra' düşüncesiyle hareket ettiler. Ama Türk insanı başarılı bir şekilde Avrupa'da kendini kurtardı. Kendi başına işyeri kurdu. Şu anda yalnız Almanya'da 90 bin Türk ailesi kendi evinde oturuyor. Ve artık Almanya'daki Türkler orada borsalarda oynuyor. 25 bin gencimiz üniversitelerde okuyor. Türk işverenleri yanlarında meslek eğitimi yaptırıyorlar. Yavaş yavaş politik ağırlıkarını koyuyorlar. Mart 2001'de Hessen Eyaleti'nde belediye seçimleri var. Burada 54 Türk, belediye meclis adayı oldu.  Artık Türkler kendi ülkesindeki çarpıklıklara rağmen, kendi başına hareket edebiliyor. İçinde yaşadıkları ülkelerde rüşvet, kayırma, devlet eliyle ihale verme  ve hortumlama olayları olmadığı için daha rahat hareket ediyorlar.
 </p>
 <p class="metin">
  —Bu güven bunalımı aşılamazsa, Avrupa Birliği yolundaki yansımaları nasıl olur?
 </p>
 <p class="metin">
  Eğer Türkiye bu güven bunalımını aşamazsa, Avrupa Birliği konusunda hiçbir zaman mesafe alamayacak. Eskiden AB, Türkiye'ye insan hakları, azınlık veya demokrasi sorunundan ters bakıyordu. Eğer Türkiye kendi insanının güvenini kazanamazsa, paranın yurtdışına kaçışı başlayacak. Türkiye'de yurtdışına çıkış ve yurtdışında çalışma istemi büyük ölçüde artacak. Türk insanı kendi ülkesinde yatırım yapmayacak. Bu da Avrupa'daki küçük ve orta işletmelerin Türkiye'ye gelmemesi anlamını taşır. Bilindiği gibi daha bu kriz çıkmadan Türkiye'yi Opel terk etmişti. Türk ekonomisi güven vermezse, yarın bunu pek çok küçük ve orta yabancı işletme de takip edebilir.
 </p>
 <p class="metin">
  —Opel'in bu kaçışı Avrupalı diğer firmaları nasıl etkiledi?
 </p>
 <p class="metin">
  Opel Türkiye'deki üretimin kendisine büyük kâr getirmediğini gördü. Diğer ülkelerdeki tesislerindeki kapasite artırımından Türkiye'deki üretimini karşılayacağını gördü. Opel'in Türkiye'den kaçması ciddiye alınacak bir olaydır. Şu anda Türkiye'nin en fazla dış bankalara borcu Alman bankalarına. 12.4 milyar dolar. Türkiye'ye en fazla yatırım yapan sermaye Alman sermayesi. Opel'in çekilmesine ve Türkiye'deki son krize Alman firmalarının nasıl bakacağını önümüzdeki bir ay sonunda daha net görebileceğiz. Ama şu an aldığı tedbirlerle Türkiye Avrupa'ya ümit vermiyor. Opel'le ilgili gelişme Avrupalı firmaları Türkiye konusunda beklemeye itti.
 </p>
 <p class="metin">
  —Türkiye şu an yeni ve derin bir ekonomik kriz yaşıyor. Eskiden olduğu gibi yine Aymanya'daki Türkler'den dövizlerini ülkelerine aktarmaları istemi yönünde bir kampanya başlarsa, cevap ne olur?
 </p>
 <p class="metin">
  Artık hiç kimse parasını vermez. Türkiye'daki şu borsa olayından, repo ve dövizdeki gelişmelerden sonra artık Avrupalı Türk'ün Türkiye'de yatırım yapmasını beklemeyin. Türkiye'ye para aktarmasını hiç beklemeyin. Artık Avrupalı Türk en fazla Türkiye'ye gelerek tatil yapar. Öyleyse Türkiye temel bir sorunla karşı karşıya. Bu nasıl aşılabilir? IMF, Dünya Bankası ve AB'nin yaklaşımına göre Avrupalı yatırımcılar karararını verecek. Türk insanı da bu kararı bekleyecek. Kendi ülkesindeki sermaye, parasını İsviçre'ye, Lüksemburg'a kaçırır, Amerika'da ev alırken, Avrupalı Türk de böyle bir ülkeye gelip yatırım yapmayı iki kere düşünmek zorunda. Türk sermayesi parasını yurtdışına kaçırırken, Avrupalı Türk de kara kaş, kara göz için buraya parasını getirmez. İlk önce Türkiye'nin güven vermesi lazım.
 </p>
 <p class="metin">
  —Avrupa'da ırkçı eğilimler hangi noktaya geldi?
 </p>
 <p class="metin">
  Özellikle Almanya'da Türkler bu konudan çok dertli.
 </p>
 <p class="metin">
  Maalesef artıyor. Avrupa Birliği'nin Yabancı Düşmanlığı ve Irkçılığı İzleme Komitesi'nin tesbitlerine göre 15 ülkede de ırkçı eğilim artıyor. Irkçı atılımlar Almanya'da son yılda yüzde 40 arttı. Avusturya'da, Fransa'da ırkçı partilerin aldığı oylar arttı. Kuzey Avrupa'da bile ırkçılık artıyor. Bu maalesef birleşen Avrupa'da da bizi korkutan bir gelişme.
 </p>
 <p class="metin">
  —Almanya'daki Türk genci evinde ayrı, sokakta ve işyerinde ya da okulunda ayrı bir kültürle karşı karşıya. Çatışma yaşamıyorlar mı?
 </p>
 <p class="metin">
  Evde veya dışarıda ayrı kültür diye birşey yok. Avrupalı Türk, endüstri toplumunun değer yargıları ile yaşıyor.  Ama Türk kızlarının belirli sorunları oluyor. Ama zamanla bunlar aşılıyor. Artık kendi diskoteklerini, spor kulüplerini kuran gençlik var. Bunun yanında dini vecibelerini yerine getiren, camilere giden ve gayet modern yaşayan bir Türk gençliği var. Akşam diskoteğe gidip sabah orucunu tutan bir gençlik var.
 </p>
 <p class="metin">
  —Türk gençliğinin uyuşturucu sorunu ne boyutta?
 </p>
 <p class="metin">
  Bizim tesbitlerimize göre uyuşturucu sorunu yok. Belki çok küçük bir kesim esrar ya da eroin kullanıyor. Türk gençliğıinin Almanya'daki en büyük sorunu işsizlik. Bu oran yüzde 23. Bu durum tabii ki gençleri az da olsa suç işlemeye itiyor.
 </p>
 <p class="metin">
  —Bir dış Türkler bakanlığı kurulmalı mı?
 </p>
 <p class="metin">
  Dış Türkler bakanlığına hiç de olumlu bakmıyorum. Devlet bakanlığından biri dış Türkler bakanlığı haline geldiği vakit, hiçbir yararı olmaz. Zaten dışişleri sorunları o kadar bakanlığa dağılmış ki, bunu bir bakanlıkta toplama imkanı olamaz.
 </p>
 <br/>
 <center>
  <a class="anaorta" href="http://web.archive.org/web/20010702002532/mailto:b.aydin@zaman.com.tr">
   b.aydin@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/328/roportaj/1.htm), [web.archive.org (arşiv bağlantısı)](http://web.archive.org/web/20010702002532/http://www.aksiyon.com.tr:80/2001/328/roportaj/1.htm)
