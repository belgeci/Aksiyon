# Bir kenarda oturmuş ölümü bekleyen insanlar değiliz

*Birol Aydın 2001.01.13*

<div>
 <p class="baslik">
  “GÖNÜL SESİMİZ” gazetesi
 </p>
 <p class="spot">
  "Huzurevi denince, dışarıda akla hemen uyuşukluk, yaşlı ve hasta,  adeta üstüne ölü toprağı serpilmiş insanlar geliyor. Biz bunun  böyle olmadığını göstermek istedik. Bunun için Gönül Sesimiz'i  hazırlayarak, var olduğumuzu anlatmaya çalışıyoruz"
 </p>
 <p class="metin">
 </p>
 <img border="0" src="/web/20010622022922im_/http://www.aksiyon.com.tr/2001/319/resimler/Gonul.jpg"/>
 <p class="metin">
  Bahçelievler Huzurevi'nde yaşlıların hazırladığı duvar gazetesi, tam anlamıyla bir huzur neşriyat. Tecrübeli beyinlerin ürettiği, titrek parmakların sayfalara döktüğü gazetenin ismi Gönül Sesimiz. Bu gazetede güncel olaylar yer aldığı gibi umutlar, sevdalar, mutluluklar da yer alıyor. Her gün vatandaşın adeta kanını emen enflasyon derdi nasıl Gönül Sesimiz'de anlatılıyorsa; yaşlı bir gönlün bir gece taa gençlikten akan aşk nağmelerini dizdiği şiirler de öyle...
 </p>
 <p class="metin">
  İç güzelliğin yansıması...
 </p>
 <p class="metin">
  Huzurevinde gazetenin hazırlandığı odaya ilk girdiğimizde enfes bir koku dikkat çekiyor. Daha içeriye adım atmadan kendisini hissettiren bu hoş koku içimize kadar işleyince, ister istemez "Acaba yanlışlıkla başka bir yere mi geldik" diye düşünüyoruz. Kokudan öylesine etkileniyoruz ki, "Burası ne kadar da güzel kokuyor" diye sormaktan kendimizi alamıyoruz. Cevap da koku kadar etkileyici ve edebi; "Bu bizim kokumuz, gönlümüzün dışa yansıttığı koku. İnsan ne kadar güzel düşünürse, çevresine yaydığı koku da o kadar güzeldir" diyor, yaşlı gazeteciler. Yaşlı diyoruz, ama aslında sadece fiziki olarak yaşlanmışlar.
 </p>
 <p class="metin">
  İç dünyalarında açan baharın yansıması ve dışa vurdukları enerjiye bakılırsa, pek çok gençten daha da gençler. Ali İhsan Sever Öğretmen gibi bazıları tekerlekli sandalyede yaşamlarını sürdürse de hayat hâlâ mücadele etmeye değer. Bir zamanlar öğrencilerine bilgi tohumları saçan Ali İhsan Öğretmen, bu yaşlı halinde hâlâ eğitmeye devam ediyor. Yine eline kalem almış, fakat bu sefer kara tahtanın başında değil, bir gazete aracılığıyla insanlığa birşeyler anlatmaya çalışıyor.
 </p>
 <p class="metin">
  İlk sayı 10 Kasım'da çıktı
 </p>
 <p class="metin">
  Gerçekten gönülden gelen seslerin sayfalara döküldüğü Gönül Sesimiz Gazetesi'nin ilk sayısı 10 Kasım 2000'de çıktı. Bu tarihin bir başka anlamı var yaşlı gazeteciler için. Zaten biz daha "Neden 10 Kasım" diye sormadan cevap veriyorlar gözleri parlayarak... Neden ilk sayılarını özellikle bu tarihte çıkardıklarını şöyle açıklıyorlar: "Atamızı unutmamız mümkün değil. Bu tarih bize hem onu hatırlatıyor hem de onunla ilgili bir zaman olduğu için çalışmalarımızda manevi bir güç veriyor. Zaten her sayımızda onu hatırlıyoruz. Gördüğünüz gibi onun güzel sözlerinden bazılarına da gazete köşemizde yer veriyoruz." Ayda bir hazırlanan Gönül Sesimiz'de mümkün olduğunca güncel konular takip edilmeye çalışılıyor. Şu an hazırlıkları yapılan gazetenin 3. sayısında halkın geçim derdi, 2001 yılında insanlar neler bekliyor, sokak çocukları gibi konular işlenecek. Ayrıca gazetenin hızlı muhabiri Remzi Ataya'nın en büyük arzularından biri de İstanbul Büyükşehir Belediye Başkanı Ali Müfit Gürtuna ile bir röportaj yapabilmek.
 </p>
 <p class="metin">
  Fahri muhabir zenginliği
 </p>
 <p class="metin">
  Enerji dolu 12 kişilik bir ekiple çıkarılan huzur gazetesi ekibi haftada 2 defa haber toplantısı yapıyor. Ekipte yer alanlar, gazetenin hem muhabiri, hem editörü, hem de yöneticisi. 300'ün üzerindeki diğer huzurevi sakinleri ise gazetenin fahri muhabirleri. Bu anlamda Gönül Sesimiz pek çok gazeteden daha şanslı. Çünkü bugün Türkiye'deki bazı ulusal gazeteler bile çok dar kadrolarla iş yapmaya çalışıyor. Ekonomik sorunlarından dolayı haber merkezlerinde sadece 20 kadar muhabirle çalışmak zorunda kalan gazeteler bile var. Bu arada huzurevinde gazetecilik mesleğinde kendini ispatlayanlar, ileri tarihte asil kadroya dahil edilebilecek. Yıllar sonra kalemi ele alan bazı yaşlılar da bunun için şimdiden yarışmaya başlamış bile. Kimi şiir yazmaya çalışıyor, kimi gençlik yıllarında yaşadığı tatlı anıları kaleme dökmeye. Bazıları da ille de ekonomi diyor. Çünkü manavdaki el yakan fiyatlar, kasabın yanına bile yaklaşamayan memurlar bir zamanlar onların yaşamının bir parçasıydı. Tabii aldıkları komik emekli maaşları da düşünülürse, Gönül Sesimiz'in sayfalarına yansıyor ister istemez.
 </p>
 <p class="metin">
  "Biz yaşıyoruz"
 </p>
 <p class="metin">
  Peki hepsi 60 yaşın üzerinde olan bu insanların aklına gazeteci olmak ya da bir gazete çıkarmak nereden gelmişti? Neden yıllar sonra gazetecilik yapmak istediler? İşte verdikleri cevap: "Biz herşeyden önce sesimizi duyurmak istedik. Var olduğumuzu, yaşadığımızı göstermek istedik.
 </p>
 <p class="metin">
  Gönlümüzden gelen sese kulak verilmesini istedik. Huzurevi denince, dışarıda akla hemen uyuşukluk, yaşlı ve hasta ihtiyarlar geliyor. Üstüne ölü toprağı serpilmiş insanlar geliyor. Bayramlar gibi özel günlerde bizi ziyarete gelen yöneticilerin yanındaki televizyoncular, ağlayan yaşlı fotoğrafı çekmek için adeta yarışıyor. Ama biz sadece göz yaşı döken, bir kenarda oturmuş ölümü bekleyen insanlar değiliz. İşte bunun böyle olmadığını göstermek istedik. Bunun için Gönül Sesimiz'i hazırlayarak, var olduğumuzu anlatmaya çalışıyoruz. Bütün mesele yaşlıların da var olduğunu anlatabilmek. Hem gazetecilik o kadar güzel bir meslek ki, insan yüreğinden akıp giden güzel duyguları pek çok kişiyle paylaşabiliyor. Toplumun bir konuda bilinçli olmasını, yaşadığı dünyadan haberdar olmasını sağlıyor."
 </p>
 <p class="metin">
  Ah bir de haftalık çıkabilsek!
 </p>
 <p class="metin">
  Gönül Sesimiz Gazetesi muhabirlerinin şu anki en büyük özlemlerinden biri de gazetelerini normal bir gazete şeklinde haftalık çıkarabilmek. Şu an bunun imkansız olduğunun bilincinde olduklarını, fakat umutlarını da hiçbir zaman yitirmeyeceklerini ifade eden ekip, şunları söylüyor: "Belki belediye başkanımız ya da bir başkası birgün elimizden tutarsa gazetemiz haftalık olur. O zaman daha çok kişiye ulaşma şansımız olur. Böylece huzurevinin sesini daha fazla insana duyururuz."
 </p>
 <p class="metin">
  Komiser Orhan'ın hayali
 </p>
 <p class="metin">
  Yaşlı muhabirlerden biri de İstanbul Büyükşehir Belediyesi'nden emekli zabıta komiseri Orhan Ürer. Orhan Bey'in en büyük hayali, İstanbul'un eski güzelliklerini gazetede anlatabilmek. Bunun için şu an harıl harıl çalışmaya başlamış bile. Bize Eminönü'nü, Taksim'i, Fatih'i, Bebek'i, Çengelköy'ü, Üsküdar'ı, Sadabat'ı, Kalamış'ı anlatmaya başladı ki, gayri ihtiyari olarak "Durun" dedim. "Durun çünkü ben sizin kadar İstanbul'u tanımam. Çünkü İzmir'den geleli daha iki sene oldu. Siz bu kadar yerin isimini sayarken benim cahilliğim ortaya çıkacak!" dedim. Bunun üzerine yaşlı gazeteciler anlaşmışçasına hep beraber koyuverdiler kahkahayı...
 </p>
 <p class="metin">
  Parıldayan gözlerin kahkahaları bitince devam etti Gazeteci Orhan Komiser: "İstanbul'u semt semt anlatmak lazım. Şimdilerde artık eski güzelliklerin çoğu kayboldu. Ama ben arşivlere girip eski fotoğrafları çıkarmak istiyorum. Fotoğrafların altına da o dönemin güzelliklerini yazarım. Hoş, böylece hem anılarımı da tazelemiş olurum." Bakalım, genç yürekli bu yaşlı gazeteci eski İstanbul'u nasıl anlatacak? Biz de büyük bir merakla bunu bekliyoruz.
 </p>
 <p class="metin">
  İşte Gönül Sesimiz ekibi
 </p>
 <p class="metin">
  Gönül Sesimiz ekibi, iki sosyal hizmetler görevlisi dışında huzurevinde kalan yaşlılardan oluşuyor. İşte yaşlı gazeteciler ekibi: "Nermin Başsaka (Belediyeden emekli), Remzi Ataya (Philips İzmir Bölge Müdürü), Orhan Ürer (Zabıta komiseri), Şükriye Akseven (Ev hanımı), Muzaffer Ürkmen (Ressam), Ali İhsan Sever (Öğretmen), Mualla Uzel (Konfeksiyoncu), Gülten Aktaş (Sosyal hizmetler görevlisi), Nizamettin Erdem (Reklamcı), Ahmet Buğdaylıoğlu (Fotoğrafçı) ve Hanım Talu (Sosyal hizmetler uzmanı)." Remzi Ataya, aynı zamanda gazetenin genel yayın yönetmenliğini de yapıyor. Bir ay boyunca çalışılan haberlerin hangisinin gireceğine ekip ortak karar verse de Remzi Bey'in bu konudaki fikirleri daha da etkili oluyor.
 </p>
 <p class="metin">
  b.aydin@zaman.com.tr
 </p>
 <br/>
 <center>
  <a class="anaorta" href="http://web.archive.org/web/20010622022922/mailto:b.aydin@zaman.com.tr">
   b.aydin@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/319/haberler/1.htm), [web.archive.org (arşiv bağlantısı)](http://web.archive.org/web/20010622022922/http://www.aksiyon.com.tr:80/2001/319/haberler/1.htm)
