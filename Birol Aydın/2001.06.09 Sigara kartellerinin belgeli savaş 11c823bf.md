# Sigara kartellerinin belgeli savaş:

*Birol Aydın 2001.06.09*

<div>
 <p class="baslik">
  Dumanaltındaki SAVAŞ
 </p>
 <p class="spot">
  Yalova'nın istifasına yolaçan asıl şu  cümlelerini medya ne hikmetse  görmezden geldi, "Yabancı sermaye  kaçmasın mantığı ile hareket edersek,  sigara içici vatandaşı da üç beş sigara  fabrikasının kucağına atmış oluruz"
 </p>
 <p class="metin">
 </p>
 <img border="0" src="/web/20020225111858im_/http://www.aksiyon.com.tr/2001/340/resimler/sigara.jpg"/>
 <p class="metin">
  Türkiye, zirvede yaşadığı Cumhurbaşkanı—Başbakan kavgasının ardından, dibe doğru sürüklenmeye başlayınca Kemal Derviş, 'Kurtarıcı' olarak Türkiye'ye geldi. Koç Holding Yönetim Kurulu Başkanı Rahmi Koç'un ifadesiyle, 'Amerika'dan gönderilen Derviş' başbakan yardımcısı sıfatıyla, ekonominin başına geçti. Derviş, ekonominin tekrar rayına oturması için ilk etapta IMF'den 14 milyar dolar geleceğini belirtmişti ancak bu paranın gelebilmesi için bazı şartlar vardı.
 </p>
 <p class="metin">
  Paranın gelmesi için IMF'ye verilen niyet mektubunda, 2001'de Türk Telekom, Tüpraş, THY, Erdemir, Tekel, Şeker, TEAŞ ve TEDAŞ şirketleri de dahil olmak üzere önemli kamu teşebbüslerinin özelleştirilmesine odaklanılacağı bildirildi. IMF de 16 Mayıs 2001'de yaptığı açıklamada, Türkiye'nin programını memnuniyetle karşıladıklarını belirterek; telekom, elektrik, doğalgaz, tütün ve şeker piyasaları dahil önemli iç piyasaların reforme edilmesinin programın temel unsurları olduğunu kaydetti.
 </p>
 <p class="metin">
  Görüldüğü gibi programda ısrarla vurgulanan konulardan biri de bir bakanı bile istifaya sürükleyen; 'tütün'. IMF'nin de isteği doğrultusunda, kısaca 'Tütün Yasa Tasarısı' da denilen "Tütün, Tütün Mamülleri, Tuz ve Alkol İşletmeleri Genel Müdürlüğü'nün yeniden yapılandırılması ile tütün ve tütün mamüllerinin üretimine, iç ve dış alım ve satımına, 233 sayılı kanun hükmünde kararnamede değişiklik yapılmasına ve 4046 sayılı kanuna ek madde eklenmesine dair kanun tasarısı" hazırlandı.
 </p>
 <p class="metin">
  Tasarının 15. maddesinde "Türkiye'de tütün mamülleri üretmek isteyenlerin, yıllık üretim kapasitesi tek vardiyada, sigara için iki milyar adet, diğer tütün mamülleri için ise bir milyon adetten az olmayan, tütün hazırlama bölümleri dahil tam ve yeni teknoloji ile tesisler kurmaları şarttır... Bu şartları yerine getirenler, ürettikleri tütün mamüllerini serbestçe satabilir, fiyatlandırabilir, dağıtabilir ve ihraç edebilirler", madde 16'da ise "Türkiye'de marka bazında sigara için en az iki milyar adet ... üreten ve satanlar, aynı markadan olmak üzere serbestçe ithalat yapabilirler, fiyatlandırabilirler ve satabilirler" deniliyor. Bu maddeler Türkiye'de büyük gürültü kopardı ve bir bakan istifa etti.
 </p>
 <p class="metin">
  IMF neden tütüne meraklı?
 </p>
 <p class="metin">
  Türkiye'den yükselen 'itiraz sesi' şu: "Acaba IMF neden bu kadar tütüne meraklı?" Özelleştirmeden sorumlu Devlet eski Bakanı Yüksel Yolava da bu soruyu, geçtiğimiz hafta ilk defa resmi bir ağızdan sordu. Çünkü pazar payının yüzde 30'unu elinde tutan sigara kartelleri, bu tasarının çıkmasıyla pazarı tamamen kendi hakimiyetlerine almayı planlıyordu. Philip Morris'in mücadelesinin ötesinde, bu iddiayı doğrulayacak en önemli gelişmeyi de Tütün Eksperleri Derneği Yönetim Kurulu Başkanı Faruk Gülpınar, şöyle ifade ediyor: "British Amerikan Tobacco (BAT), PM'nin Sabancı'yla yaptığı gibi, Koç Holding'le Türkiye'de üretime başlayacak. Bu işbirliğinin İzmir Tire'deki fabrika yeri de hazır. Bu yılın sonuna doğru üretime geçmeyi planlıyorlar. Ama tütün tasarısındaki gelişmeleri gözetliyorlar. Şu anda tartışmalar halen Türkiye'de üretim yapıp satan PHİLSA ve JTİ (Japon Tobacco İnternational) gibi yabancı sigara üreticileri ile pazara yeni girmeyi hedefleyen BAT gibi diğer yabancı sigara üreticilerinin çıkar çatışmaları üzerine yoğunlaşmış bulunmaktadır." Yalova ile ilgili iddialar bir yana, müstefi bakan, o meşhur açıklamasında "Tekel özelleştiriliyor, ama uluslararası tekel geliyor" demek istedi.
 </p>
 <p class="metin">
  İstifanın ardındaki güç!
 </p>
 <p class="metin">
  Yalova'nın ''Tütün Yasası'nın mayıs sonunda çıkacağı taahhüdü, Niyet Mektubu'nu yazanı bağlar. Kim ne taahhütte bulunduysa, oraya imza atan düşünecek bunu" sözleri o akşam televizyonların birinci haberi oldu, ertesi gün gazetelerin manşetlerine taşındı. Ancak ne hikmetse, aynı açıklama içerisindeki şu gözleri görülmedi: "...hangi uluslararası sigara fabrikası, dünyanın neresinden, dilediği kadar tütünü getirsin, bu serbestliğin gereğidir— dersek, böyle noktalarda devletin bir sınır koyması lazım. Ayrıca, dünyanın falan ülkesinden kalitesine bakılmadan, tütünü Türkiye'ye getirip de yatırım yapıyor, yabancı sermaye kaçmasın mantığı ile hareket edersek, sigara içiçi vatandaşı da üç beş sigara fabrikasının kucağına atmış oluruz. Hem üreticimizi teslim etmiş oluruz hem de vatandaşın sağlığı ile oynamış oluruz. O zaman Türkiye'ye yapacakları yatırımın getirisi ile çiftçinin kaderi ve tüketicilerin sağlığı için ne olursa olsun demem."
 </p>
 <p class="metin">
  Aslında müstafi bakanın bu sözleriyle, çok uluslu sigara firmalarının çalışmaları tam da birbiri üstüne oturuyordu. Fakat bu dikkatlerden kaçtı/kaçırıldı ve bakan istifa etti. İstifayı ANAP İstanbul Milletvekili Bülent Akarcalı, "Yalova'nın açıklamalarından, basın istediği yönünü aldı. Fakat bakanın asıl vurgulamak istediği, Türk tütüncülüğünü ve Türk insanının sağlığını uluslararası sigara kartellerine teslim etmeyelim yönündeki açıklaması görmezden gelindi" şeklinde değerlendirirken, Gülpınar ise istifanın ardındaki asıl gücün çok uluslu sigara firmaları olduğunu söyledi. Gülpınar: "Sigara sanayicileri Ankara'da sürekli yoğun kulis faaliyetleri içerisindeler. Yoğun bir kavga yaşanıyor. Ama tütüncü ve Tekel'in geleceği adına kavga veren yok" şeklinde açıklamasını sürdürdü.
 </p>
 <p class="metin">
  Aslında, sigara dumanı altındaki bu savaşın perde arkasını, Philip Morris'in (PM) son 17 yıldır Türkiye pazarıyla ilgili çizdiği stratejide bulmak mümkün. Çünkü uluslararası sigara kartellerinin tüm dünyada olduğu gibi Türkiye'de de pazar hakimi olma gayreti, yıllarca önceden adım adım atılıyor. Ve bugün gelinen noktada, eğer Tütün Yasa Tasarısı yasalaşırsa, bu çabaların son meyveleri toplanmış olacak. Ve artık Türkiye, konunun uzmanlarının ifadesiyle, 3—5 sene sonra kendi tütününü ithal etmeye başlayacak? PM'nin kendi arşivlerinde yer alan belgelerinde sigara kartellerinin daha fazla sigara satabilmek için çizdikleri inanılmaz yollar açıklanıyor. Hedefe varmak için Türk diplomatlarıyla nasıl ilişkiler kurdukları(!), üstü kapalı olarak kaçakçılık yapma istemleri, Tekel'i ekarte edip Türkiye'de nasıl uluslararası tekel oluşturmaya gayret ettikleri, Meclis'i saf dışı edebilmek için Adalet Komisyonu'nu nasıl tavlayacakları(!), reklam yasağını kaldırabilmek için politik ve ekonomik kanallardan nasıl hareket ettikleri... PM'nin kendi iç yazışmalarında bütün bunlar ve daha fazlası var.
 </p>
 <p class="metin">
  Büyükelçiler sigara lobisinde
 </p>
 <p class="metin">
  Yıl 1984. PM, Türkiye'de kuracağı sigara fabrikasının temellerini atmadan önce birtakım girişimlerde bulunuyor. Bu faaliyetleri şirketin kendi iç yazışmalarından takip edelim. Belge No: 2023272592. Niki Hauser isimli Şirket görevlisi, bir başka şirket çalışanı Bryan Simpson'a 26—29 Kasım tarihli Malezya, Türkiye ve Arjantin'de gerçekleştirilen bir gezi raporu yazıyor: "Büyükelçi Varol Özkoçak ve Rasim Öğüt ile yemek yedik. Tarım ve sağlık bakanları, Bay Öğüt'ün eski dostları. Bu nedenle Türkiye'ye girmenin tam zamanıdır. Karar verici konumlarda bulunan kişilerin sık sık ve aniden değiştiğini göz önüne alarak, hemen harekete geçmeliyiz."
 </p>
 <p class="metin">
  Büyükelçi Özkoçak ve Öğüt, yemekte, Philip Morris temsilcisine taktik geliştirmeye yarayacak bilgiler veriyorlar. Belgelerde, büyükelçi tarafından önerildiği iddia edilen konuları, PM'nin kendi yazışmalarından takip edelim:
 </p>
 <p class="metin">
  1) Her iki bakan ile iyi ilişkisi olan Öğüt, bize yaklaşım ve içerik açısından bilgi verebilir.
 </p>
 <p class="metin">
  2) İkinci aşamada büyükelçi, Dışişleri aracılığıyla bize ilk olarak tarım bakanı ve sağlık bakanından randevu alınmasını sağlayacak. Bu arada Öğüt, arkadaşı olan bakanlara (Tarım ve sağlık bakanlarını kastediyor. B.A) yazarak, Dışişleri Bakanlığı'nın böyle bir talepte bulunacağını haber verecek.
 </p>
 <p class="metin">
  Bakanlar böyle söylemeli!?..
 </p>
 <p class="metin">
  3) Sunuşumuzdan sonra tarım ve sağlık bakanı, dışişleri bakanına bizim bu sunuşu Cenevre'deki Türk büyükelçisine de yapmamız gerektiğini söyleyecekler. Kendisi daha önce dışişleri bakanlığı yapmış, ulusal ve uluslarası saygınlığı olan bir kişidir."
 </p>
 <p class="metin">
  Evet, görüldüğü gibi şirket, Türk diplomatları ve bakanlarının neyi nasıl yapması gerektiğinin rotasını çiziyor ve kimin ne diyeceğini de karşılıklı olarak önceden ayarlıyor. Böylece, Philip Morris'in "Türkiye'ye ciddi olarak el atmak gerektiği" tespitini, 1984 yılında yaptığını öğreniyoruz.
 </p>
 <p class="metin">
  Sigara kaçakçılığını teşvik mi?
 </p>
 <p class="metin">
  Ve şirketin uluslararası pazarlara ilişkin 1985 raporu. Doküman No: 2023270801. Konu: Pazarlar için planlar; Türkiye. Burada şirket yönetimi, 1985 yılını değerlendiriyor ve 1988'e kadar olan dönem için yeni taktikler geliştiriyor. Türkiye ile ilgili sayfalardan, 1985'te Philip Morris'in pazar payının yüzde 4.6, ithal sigaralar içindeki pazar payının ise yüzde 72.8 olduğunu görüyoruz. ABD'li tekel, sonraki üç yıl için hedefini açıklıyor: "Mümkün olduğunca uzun bir süre boyunca ihraç etmek istiyoruz. Aynı zamanda, gerekli olduğu anda yerel üretime hazır olmalıyız. Bu adım, işletme gelirimizi 1989'da 11 milyon dolar düşürecektir."
 </p>
 <p class="metin">
  Şirket, nihai olarak, sigara ihraç etmeyi bırakıp, Türkiye'de üretime geçmeyi planlıyor. Ancak bu adım, kısa vadede gelirlerde düşüş meydana getirecek. Bu nedenle "mümkün olduğunca uzun süre boyunca" ihracata devam etmeli. İşte bunu sağlamak için yapılması gerekenlerden bazıları:
 </p>
 <p class="metin">
  * Ek ithalata izin vermesi için, Tekel nezdinde lobi faaliyeti.
 </p>
 <p class="metin">
  * Yerel üretim için Sabancı Holding ve Tekel ile işbirliğine devam etmek. Yerel üretime geçecek isek, bunu, yatırımımızı asgariye indirecek bir biçimde, aşamalı olarak yapmalıyız.
 </p>
 <p class="metin">
  * Bürokrasiyle ilişkileri geliştirmeyi sürdürmeliyiz.
 </p>
 <p class="metin">
  * 1987 başında, Ulusal Sanatlar Galerisi'nde dört ay boyunca açık kalacak olan 'Muhteşem Sultan Süleyman'ın Çağı' sergisinin sponsoru olmak.
 </p>
 <p class="metin">
  * Pazarlama bütçesini yüzde 90 artırma ve 1.9 milyon dolara çıkarma.
 </p>
 <p class="metin">
  * Satış teşviğini yüzde 30 artırma.
 </p>
 <p class="metin">
  * Bu dokümanın en altındaki maddeyle ilgili, aslında yorum yapmaya gerek yok. Şöyle: "İran ve Irak ile sınır bölgelerine satış yapmak."
 </p>
 <p class="metin">
  Evet, Philip Morris, sınırdan sigara kaçakçılığını teşvik ettiğini acaba böylece dolambaçlı yoldan mı ifade ediyor?
 </p>
 <p class="metin">
  Akarcalı: "Kaçakçılık mafyası beslenecek"
 </p>
 <p class="metin">
  Konunun yıllarca takipçiliğini yapan ANAP İstanbul Milletvekili Bülent Akarcalı, bu noktada şu açıklamayı yapıyor: "Bu şirketler zaten geçmişte ve halen de kaçakçılık yapmayla tanınmış şirketlerdir. Bunlar uluslararası sigara kaçakçılığını düzenleyen şirketlerdir. Avrupa Birliği'nin şu anda Amerikan şirketleri aleyhine sigara kaçakçılığından açmış olduğu dava var. Zaten şu an hazırlanmış olan Tütün Yasa Tasarısıyla da kaçakçılık mafyası beslenmiş olacak."
 </p>
 <p class="metin">
  Bilindiği gibi geçtiğimiz yıl Kolombiya Devleti de Philip Morris'i kendi ürettiği Marlboro sigaralarının kaçakçılığını yapmakla suçlayarak New York Federal Mahkemesi'ne dava açtı. Davada, PM'nin uyuşturucu mafyasının kara parasını da bu yolla akladığı savunuldu.
 </p>
 <p class="metin">
  Reklam yasağı nasıl delinir?
 </p>
 <p class="metin">
  PM'nin arşivlerinden iz sürmeye devam ediyoruz. Doküman No: 2501362209 Tarih 7—8 Temmuz 1992. Konu: Türkiye—Reklam Yasağı Teklifi. Hazırlayanlar: Cahit Düzel, Erhan Key, Ahmet Evin ve Stig Carlson. Bu belge, gelişmiş ülkelerde reklam yasağı gibi nedenlerle satışları iyice düşen sigara tekellerinin, aynı şeyin azgelişmiş ülkelerde de başlarına gelmemesi için neler yaptığını ve yapabileceğini anlatıyor.
 </p>
 <p class="metin">
  Şöyle diyorlar: "Tüm sigara reklamlarının yasaklanmasını öngören bir tasarı, 9 Ocak 1991'de onaylandı. Ama 24 Ocak tarihinde tasarı veto edildi... Tasarı, şu anda Meclis Adalet Komisyonu'nda... 3 Temmuz 1992'de ise, yeni ve eskisiyle aynı bir anti—reklam ve anti—sigara tasarısı hazırlandı. Bu tasarı, sonbahar oturumlarında Meclis'te oylanacak. Meclis, 1 Eylül'de açılıyor."
 </p>
 <p class="metin">
  Siyasi ve mali kanallardan baskı
 </p>
 <p class="metin">
  Firma bu tesbiti yaptıktan sonra başarıya ulaşabilmek için önüne iki yeni hedef çiziyor: "Kapsamlı sigara yasağı tasarısını yenilgiye uğratmak ve önümüzdeki 5 yıllık dönemde makul reklam ve pazarlama özgürlüğü veren, sektörün kendi kendini denetimine dayanan alternatif bir yasa hazırlamak."
 </p>
 <p class="metin">
  Maalesef uluslararası tekellerin çıkarları için hazırlanan yasaların, zaten bu tekellerin yönetim kurullarında hazırlandığına şahit oluyoruz. Ve Türkiye Cumhuriyeti Hükümeti'nin hazırladığı yasa tasarısına alternatif olarak hazırlanan yasa tasarılarını kabul ettirebilmek için mücadelelerine devam ediyorlar. PM'nin belgeleri anlatıyor: "1—İki yasa tasarısına tercih edilen alternatif olarak, mevcut ve dengeli 'Üçlü Teklif'i (Üçlü tekliften kastedilen, Gazete Sahipleri Sendikası, Reklamcılar Derneği ve Tütün Sanayicileri Derneği'nin ortak çalışması. B.A.) sunmak için siyasi ve mali kanallar yoluyla çaba sarfetmek. 2— Sigara reklamlarıyla ilgili yanlış bilgilendirmeleri düzeltmek, mevcut yasakların (Yeni Zelanda, Norveç) "başarısı" hakkında medya ve önemli politikacılar nezdinde bilgi vermek."
 </p>
 <p class="metin">
  Komisyonu nasıl satın alırız?
 </p>
 <p class="metin">
  Şirket, stratejisini belirledi. Ama bunu nasıl uygulayacak? Satırları okuyunca belki inanmayacaksınız ve "Bu da olur mu" diye ister istemez aklınızdan geçireceksiniz. Fakat, bunları anlatan bizzat firmanın kendisi. Takip edelim: "Karşı—teklifin reklamını yapmak için tercih edilen yol, hükümetin bu teklife destek vermesini sağlamaktır. Bu destek, Adalet Komisyonu tarafından tavsiye edilmeli. Philip Morris, Başbakan Demirel'e mesajlar yolladı. Cahit Düzel ve Erhan Key, ayrıca, çıkabilecek fiyat savaşları nedeniyle tütün fiyatlarının düşmesi riskini, Adalet Komisyonu'nun bir üyesine, 9 Temmuz 1992'de iletti. Bu üye, tütün yetiştirilen bölgeleri temsil etmektedir."
 </p>
 <p class="metin">
  Şirket, savaşı kazanabilmek için hükümet ve başbakanlık düzeyinde faaliyet gösteriyor. Dikkat çeken bir önemli nokta da şu: Şirketin iki temsilcisi Adalet Komisyonu üyesi bir milletvekilini, "tütün fiyatlarını indirmek ve böylece köylüyü zor duruma düşürmek"le tehdit ediyor.
 </p>
 <p class="metin">
  "Teklifi maliye bakanı yapmalı!"
 </p>
 <p class="metin">
  Meclis komisyonlarına tavsiyeler verecek kadar cüretkâr, çiftçilere 'Benim dediğim olmazsa, böyle olur' mantığıyla fiyat tehdidi yapacak kadar kendine güvenen anlayışı aynı belgeden izliyoruz:
 </p>
 <p class="metin">
  "Cahit Düzel (şirket yetkilisi), Adalet Komisyonu'nun başkanı ile görüşecek. Resmi bir Adalet Komisyonu tasarısının hazırlanması için, Komisyon bünyesinde bir alt komitenin kurulması tavsiye edilecek. Komisyon Başkanı'ndan ayrıca, hükümetin yasa tasarılarıyla ilgili fikrini alması istenecek.... 7 Temmuz 1992'de, Türkiye'de ortak üretim yapılacak grup ile yapılan bir toplantıda, Başbakan Demirel ve Maliye Bakanı Sümer Oral'a bilgi vermek için taktikler geliştirme kararı alındı. PM ile Sabancı, Philsa adı altında Türkiye'de ortak üretime 1992'de başlıyor. Kabine adına karşı—teklif üzerine yapılacak yorumu Sağlık Bakanı'nın değil Maliye Bakanı'nın yapması hayati önem taşımaktadır. Ankara'daki Ahmet Evin ve Ümit Tunçağ aracılığıyla, İzmir bölgesinden milletvekilleri ve hükümet üyelerine bilgi verilecek.... Ortak üretim yapılacak grup, kendilerinin önemli kişileriyle özel ilişkileri analiz etmek için, Adalet Komisyonu üyelerinin adını istemektedir... Çiftçilere yönelik temel argüman, görüntülü reklamın yasaklanmasının fiyat rekabetine yol açarak tütün fiyatlarını düşüreceğidir. Bu konuda 19 Temmuz 1992'de Sakarya'da bir toplantı yapılacak... Cahit Düzel, Yabancı Sermaye İdaresi YASİD ile görüşecek... ICC Paris, Yabancı Sermaye Departmanı'na mesaj yazacak. Mesajın kopyaları başbakan ile Departman'dan sorumlu bakana (Tansu Çiller) iletilecek."
 </p>
 <p class="metin">
  Yorumsuz maddeler
 </p>
 <p class="metin">
  "Başbakan Demirel ve Maliye Bakanı Oral ile doğrudan görüşülecek.
 </p>
 <p class="metin">
  — Cahit Düzel, eğitim bakanı ile bir Gençlik İnisiyatifi başlatmak için görüşecek.
 </p>
 <p class="metin">
  — Mesajlarımızı iletmek için üst düzey politikacılarla görüşülecek. Yerli ortaktan, üç toplantı yapması istenecek (Başbakan, maliye bakanı ve eğitim bakanı)."
 </p>
 <p class="metin">
  Ortak üretim niçin Sabancı'yla?
 </p>
 <p class="metin">
  Tarih, 1994. Doküman No: 2500107933. Konu: Orijinal Bütçe—Türkiye. Firma, Sabancı ortaklığını neden seçtiğini şöyle anlatıyor:
 </p>
 <p class="metin">
  "Bildiğiniz gibi Sabancı ile çalışmayı tercih etmemizin sebebi iktidarla, özellikle de son zamanlarda Turgut Özal ile iyi ilişkiler içinde olmasıdır. Philsa iktidar ilişkilerine odaklanarak kurulmuştur ve bugünkü hükümet ilişkilerimiz, üçünün avantajını iş hayatındaki ilgi alanlarını çeşitlendirerek kullanan Sabancı'nın diğer girişimlerinden daha etkilidir. Sabancı'nın işleri rekabet baskısının dışındadır ve Philsa'daki ortaklığını önemli bir gelir kaynağı olarak görmektedir. "
 </p>
 <p class="metin">
  Ekonomik planda sigara temsilcisi
 </p>
 <p class="metin">
  Bütün bunlar olup biterken, Türk insanının yaşayarak tanık olduğu gibi kağıt üzerine yazılan hiçbirşey orada kalmıyor. Her madde tek tek uygulanıyor. Bunun en önemli kanıtlarından biri de VIII. Beş Yıllık Kalkınma Planı'nın 2001—2005... Özel ihtisas komisyonlarında yabancı sigara firması yetkililerinin en etkili koltuklarda oturması. Buna göre bazı komisyonların oluşumu şöyle:
 </p>
 <p class="metin">
  Tütün mamülleri alt komisyonu
 </p>
 <p class="metin">
  Muzaffer Arısoy... Tekel Başkanı.
 </p>
 <p class="metin">
  Levent Yücel (Raportör)... Philip Morris Sabancı Paz. ve Satış A.Ş.
 </p>
 <p class="metin">
  Cahit Düzel (Tütün Mamülleri Alt Komisyonu Başkanı)... Philip Morris Sabancı Paz. ve Satış A.Ş.
 </p>
 <p class="metin">
  Kamil Yavuz (Raportör)... R.J. Reynolds Tütün San. A.Ş.
 </p>
 <p class="metin">
  Yalçın Cihangiroğlu... Tekel
 </p>
 <p class="metin">
  Yılmaz Eryiğit... Tekel
 </p>
 <p class="metin">
  Şakir Karpat... Philip Morris Sabancı Paz. ve Satış A.Ş.
 </p>
 <p class="metin">
  Şahabettin Küçükyacı... Tekel
 </p>
 <p class="metin">
  H. Vakıf Mercimek... Tütün Eksperleri Derneği
 </p>
 <p class="metin">
  Mehmet Saysel... Tekel
 </p>
 <p class="metin">
  Mehmet Ali Yula ... R.J. Reynolds Tütün San. A.Ş.
 </p>
 <p class="metin">
  Tütün alt komisyonu
 </p>
 <p class="metin">
  Tokyar Erhan... Tekel Tütün Alt Komisyonu — Başkanı.
 </p>
 <p class="metin">
  M. Sedat Müderrisoğlu (Raportör)... Philip Morris Sabancı Paz. ve Satış A.Ş.
 </p>
 <p class="metin">
  Yücel Akova... İhracatı Geliştirme Etüd Merkezi
 </p>
 <p class="metin">
  Oktay Bıçakçıoğlu.... Tekel
 </p>
 <p class="metin">
  Abdullah Binokay... Tekel
 </p>
 <p class="metin">
  Aydın Birgöl... R.J. Reynolds Tütün San. A.Ş.
 </p>
 <p class="metin">
  Celalettin Çelik... Tekel
 </p>
 <p class="metin">
  Faruk Gülpınar... Tütün Eksperleri Derneği
 </p>
 <p class="metin">
  Oğuz Özer... Reytek Tütün San. ve Tic. A.Ş.
 </p>
 <p class="metin">
  Ersin Tezol... Tütün ihracatçılar Birliği
 </p>
 <p class="metin">
  Doç. Dr. Güngör Yılmaz... G.Osmanpaşa Üniv. Zirrat Fak.
 </p>
 <p class="metin">
  Haluk Akdemir... R.J. Reynolds Paz ve Dağ. A.Ş.
 </p>
 <p class="metin">
  "Ben olsam Başbakan'ı..."
 </p>
 <p class="metin">
  Evet, Philip Morris belgelerinden izini sürdüğümüz sigara savaşı esnasında zaman zaman ismi karşımıza çıkan Philip Morris Dış İlişkiler Sorumlusu Cahit Düzel, bütün olup biteni normal karşılıyor. Düzel, Türkiye'de kurulacak fabrikann temelleri atılmadan önce şirket görevlilerinin faaliyetlerini eksik gördüğünü alaycı bir ifadeyle şöyle anlatıyor: "Yani neden büyükelçiyi araya sokmuşlar, anlamıyorum. Ben bu işi yapacak olsam, gider bizzat başbakanla görüşürüm."
 </p>
 <p class="metin">
  Simit parası: 370 milyar dolar
 </p>
 <p class="metin">
  Aslında burada sormamız gereken bir soru daha var: "Neden çok uluslu sigara kartelleri Türkiye gibi gelişmekte olan ya da az gelişmiş ülkelere yöneldi?" Cevabını Tek Gıda—İş Sendikası'nın araştırması veriyor: "ABD'de 1994 yılında 508.9 milyar adet olan tüketim 1999 yılında olarak yüzde 11.7'lik bir gerileme ile 449 milyar adete düşmüş bulunmaktadır. 1990—2000 yılları arasında AB dışı Avrupa pazarında yıllık ortalama yüzde 6.3'lük bir pazar daralması, AB bünyesinde olan İngiltere, Danimarka ve Fransa'da ise yıllık ortalama yüzde 14.1—17.5 arasında bir daralma yaşanacağı öngörülmekteydi. Buna mukabil Asya pazarının yıllık ortalama yüzde 14'lük bir pazar genişlemesi yaşayacağı tahmin edilmektedir." Amerika ve pek çok sanayiini tamamlamış Batılı ülkede sigara kullanımı günbegün azalıyor. Bilinçli Batı insanı, sigaranın insan sağlığını ne derece tehdit ettiğini bildiğinden, firmalar hakkında pek çok davalar açılıyor. İşte bu engeli aşabilmek için Amerika'da yerel yönetim temsilcileri ve dev sigara firmaları oturup bir karar verdi. PM Dış İlişkiler Sorumlusu Düzel'in Aksiyon'a yaptığı açıklamalardan dinleyelim: "Amerika'da birçok eyalette PM ve bazı firmalar aleyhine davalar açıldı. Bunun üzerine sigaradan doğan hastalıkların tedavisi için bir fon sağlanması kararlaştırıldı. Bir federal kanun istendi. Fakat yasa çıkarılamadı. Sonuçta firmalar eyalet valileriyle bir araya gelip 25 yıl müddetle 370 milyar (Düzel, bu rakamın 207 ya da 370 olabileceğini söyledi. Ancak araştırmamız 370 olduğunu ortaya çıkardı.) dolar ödenmesini kararlaştırdık. Burada PM, Amerikan Tobacco, B Villiam, R J Rainolds gibi firmalar vardı. Herbir şirket, kapasitesine göre payına düşeni, 25 sene içerisinde taksitler halinde ödeyecek."
 </p>
 <p class="metin">
  Türkiye'nin bugün 19 milyar dolar için nelere katlandığını, bir de sigara firmalarının ödediği 370 milyar doları düşünelim! Üstelik 19 milyar Türkiye'ye 3 senede gelecek ve 5 sene içerisinde geri ödemesi yapılacak. Ama 370 milyar bu firmalardan 25 senede çıkacak. Türkiye'nin bugünkü iç ve dış toplam borcu ise 220 milyar dolar. Yani milletvekili maaşı alan bir insanın simit satın alması ne kadar rahatsa, sigara kartellerinin bu parayı ödemesi daha da rahat! Prof. Dr. Elif Dağlı, bu olayı şöyle açıklıyor: "Sigara firmaları geçtiğimiz yıllarda Amerikan Hükümeti'ne başvurarak, biz artık kesinlikle mahkemelere gitmek istemiyoruz, 25 sene içerisinde sigaraya bağlı olarak meydana gelecek hastalıkların parasını şimdiden ödeyeceğiz. Ey sigara kartelleri, siz vatandaşı zehirlemeye devam edin. Ama yeter ki, bu parayı bizim kasamıza koyun! Yani biz bronşit ve kanser yapmaya devam edeceğiz, deyip 370 milyar dolar verdiler."
 </p>
 <p class="metin">
  Bu ne perhiz bu ne lahana turşusu?
 </p>
 <p class="metin">
  Bütün bu konular ve önümüzdeki günlerde Meclis'te tekrar görüşmeye açılacak olan Tütün Yasa Tasarısı'yla ilgili Philip Morris Sabancı Pazarlama ve Satış A.Ş. Genel Müdürü Kürşat Koçdağ'la da görüştük. Koçdağ'a sorduğumuz sorulardan biri "Türkiye'de üretim yapıyorsunuz, ama sigara olarak Türkiye'den ihracat yapıyor musunuz?" oldu. Cevabı "Hayır" oldu ve devam etti: "Türkiye'den sigara olarak ihracat yapmıyoruz. Çünkü kapasite, maliyet unsurları ve bulunduğumuz ülkenin teşviklerini göz önünde bulundurmak zorundayız. Biz Türkiye'de yılda 25 milyar adet sigara üretiyoruz. Bunun hepsini iç piyasaya sürüyoruz."
 </p>
 <p class="metin">
  Türkiye'de üretim yapan firma, ithalat yapmadığı gibi tütününü de dışarıdan alıyor. Koçdağ, şöyle devam ediyor: "Biz sigara ithal etmiyoruz. Tütün ithal ediyoruz. Yılda 13 bin ton tütün ithal ediyoruz. Sigaralarımızda ürünlerin formülüne göre ithal tütünlerin yüzde 40—80 oranında değişen payı var. Örneğin bu Marlboro'da yüzde 80 ise Parliament'te daha az olabiliyor." Ama diyor, Koçdağ, "Türk tününü çok güzel tütün. Zaten sigaralarımızın içine de koyuyoruz!.."
 </p>
 <p class="metin">
  Sözü şirketin reklam anlayışına ve reklam yasağıyla mücadelesine getiriyoruz. Koçdağ, bu konuda şunları söylüyor: "Bu reklam yasağı bizim tüketicilerle ilişkilerimizi tamamen ortadan kaldırıyordu. Tüketicilerimizle irtibatımızı ortadan kaldırıyordu. Biz de mücadelemizi yaptık. Tüketiciler bu mamülü kullanmak istedikleri takdirde ve yasalar buna izin veriyorsa, biz sigara satacağız. Eğer yasalar 'Hayır sigara satamazsınız' derse, biz satmayız. Biz beşikteki bebeğin ağzına sigara dayamıyoruz. Mevcut tüketicilerimizle irtibatımız kesildiği için mücadele verdik. Mevcut yasa da yanlış. Biz yeni ürünlerimizi müşterilerimize duyuramıyoruz. Ürünümüzle ilgili bir haberi müşterilerimize ulaştıramıyoruz."
 </p>
 <p class="metin">
  Koçdağ ve Düzel'in, "Söyledikleriniz çelişkili değil mi? Hem sadece mevcut müşterilerimizi korumak istiyoruz, diyorsunuz hem de reklam yasağının kalkması için mücadele veriyorsunuz. Reklam özendirici değil mi?" sorumuza verdiği cevap şöyle: "Reklam sigaraya başlatan yollardan biri değildir. İnsanlar sigarayı reklamla içmez!" Buyrun buradan yakın!...
 </p>
 <p class="metin">
  Fazla zam yapmayız
 </p>
 <p class="metin">
  Ve son sorumuz, tasarıda en çok konuşulan fiyat serbestisiyle ilgili: "Bu size istediğiniz gibi at koşturma imkanını sağlamıyor mu?" Cevap: "Piyasa şartlarında fiyatlarımızı ayarlarız. Fakat fazla da zam yapmayız. Aksi halde sigara tüketimi azalır." Son soru ve son soruda alınan cevap. Herhalde Türkiye, aradığı sorunun cevabını buldu!..
 </p>
 <p class="metin">
 </p>
 <p class="arabaslik">
  Prof. Dr. Elif Dağlı (Göğüs Hastalıkları Uzm., Sigara ve Sağlık
 </p>
 <p class="metin">
  Ulusal Komitesi Yön. Kur. Üyesi):
 </p>
 <p class="metin">
  Sigaraya bağlı sağlık harcaması 1 katrilyon
 </p>
 <p class="metin">
  Yabancı sektörün sigaradaki pazar payını artırma arzusu hastalık payını da artırıyor. Hastalık payının artması o ülkenin kasasından çıkacak sağlık harcamalarının da artması demek. Türkiye'nin bugün sigaraya bağlı yıllık sağlık harcaması 1 katrilyon Türk Lirası olarak hesap edilmektedir. Tasarıda şunu görüyoruz; bir vardiyada 2 milyar adetten fazla sigara üreten firmanın ithalat serbestisi olacak. Niye bir değil de 2 milyar? Birine elbise mi biçiliyor? Anlaşılıyor ki belli firmaların bu kadar üretimi var. Teknolojik imkanlar tarif ediliyor, bu imkanlar bizim Tekel'e uymuyor. Buna ithalat serbestisi veriyor. Peki biz ekonomik krizdeysek, dövize bağlı harcamalarımızı artırmamız bizi düzlüğe çıkarır mı? Şu teknolojiye sahip olan, diye yasada tarif yapılıyor. Bunlar Philip Morris, British Amerikan Tobacco. Tütün İhtisas Alt Komisyonu'na Philip Morris başkanlık yapmış. Devlet önündeki 5 yılın hesaplamasını Amerikan sigara firmasına soruyor. Ayrıca fiyat belirleme bir sigara firmasının elindeki en büyük pazar gücüdür. Bir ülkenin eğer sağlığını korumak istiyorsanız, buna asla izin vermezsiniz. Çünkü fiyat ne kadar düşük tutulursa, o kadar yeni müşteri kazanır. Ve son olarak bizim adım adım takip ettiğimiz bir skandal yaşadık. Dünya Bankası bu yasayı istiyor değil mi? O halde Dünya Bankası'nın raporunda niye tersi yazıyor? Bize çıkartmak istediği kanunu okumadan, yanlışlık eseri mi göndermiştir? Bu son raporu ben tercüme ettim. Raporda yazdıklarıyla Türkiye'deki tasarının çelişkiler dolu olduğunu görünce seyahatlerini ertelediler. Biz Nisan'da gelemiyoruz, ama Eylül'de geleceğiz, dediler. Bu, o zamana kadar nasılsa yasa çıkar, demek.
 </p>
 <p class="metin">
 </p>
 <p class="arabaslik">
  Tek—Gıda İş Sendikası'nın
 </p>
 <p class="metin">
  lobilerle ilgili raporu:
 </p>
 <p class="metin">
  Çok uluslu sigara kartelleri nasıl başarıya ulaşır?
 </p>
 <p class="metin">
  Önce kaçakçılığı yönlendirip ülke tüketicisini kendi ürünlerinin damak zevkine alıştırmak. Sonra yabancı sigara ithalatının serbest bırakılması için ulus devlet hükümetlerine gerek kendi hükümetleri, gerekse uluslararası finans kuruluşları aracılığıyla baskı yapmak. Lobi faaliyetleri ile ülke içinde tanınmış yerli sanayicilerle ortaklıklar kurmak ya da devlet monopolü ile ortaklıklar kurmak. Daha sonra modern teknoloji getirecekleri vaadleri ile kendi fabrikalarını kurmak. Aşırı reklam kampanyaları ve çeşitli sosyal etkinliklere sponsorluk yaparak tüketici kitlesini genişletmek, reklam yasaklarını kaldırmaya çalışmak veya konmasını tehditle engellemek. Son olarak da artık devlet tekeline gerek kalmadığı gerekçesiyle özelleştirilmesi için baskı yapmak. Özellikle okullarda, üniversitelerde yapılan sosyal faaliyetleri destekler gibi ya da organize eder gibi görünerek markalarının genç beyinlere kazınmasını ve yeni tüketiciler elde edilmesini sağlamaya çalışıyorlar. Bu durum son olarak Türkiye'de Boğaziçi Üniversitesi'nde düzenlenmek istenen organizasyon ve Formula 1 yarışlarının ülkemizde düzenlenmek istenmesinde de açıklıkla ortaya çıkmıştır.
 </p>
 <br/>
 <center>
  <a class="anaorta" href="http://web.archive.org/web/20020225111858/mailto:b.aydin@zaman.com.tr">
   b.aydin@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/340/kapak/1.htm), [web.archive.org (arşiv bağlantısı)](http://web.archive.org/web/20020225111858/http://www.aksiyon.com.tr:80/2001/340/kapak/1.htm)
