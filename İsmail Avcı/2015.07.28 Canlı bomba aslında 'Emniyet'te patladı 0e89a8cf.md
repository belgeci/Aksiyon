# Canlı bomba aslında 'Emniyet'te patladı

*İsmail Avcı 2015.07.28*

<div class="pNewsDetailMainContent" itemprop="articleBody">
 <p>
  Şanlıurfa Emniyet Müdürü Eyüp Pınarbaşı, skandal boyutundaki başarısızlığını bildik yöntemle kapatmaya çalıştı. “Paralel” bahanesine sığınan, Pınarbaşı’nın “abiler pts’yi kapattı” iddiası alay konusu oldu.
 </p>
 <p>
  Suriye’de yaklaşık 3 yıldır devam eden iç savaş sebebiyle güvenlik açısından Türkiye’nin en kritik noktalarından biri haline gelen Şanlıurfa, son günlerde üzüntü verici haberlerle ülke gündemine yerleşti. Önce Suruç’ta yaşanan canlı bomba saldırısında 32 kişi hayatını kaybetti, bir gün sonra ise Ceylanpınar’da iki polis üçüncü kattaki evlerinde şehit edildi. Bu olayların ardından ihmal ve tedbirsizlik iddiaları gündemin ilk sırasına yerleşirken skandal niteliğinde bilgiler ortaya çıktı. Şanlıurfa Emniyeti’nin IŞİD’in en önemli isimlerinden 30 kişiyi geçmişte takip ettiği; ‘paralel yapı’ safsatasıyla emniyette yaşanan kıyımdan sonra bu takibe son verildiği öne sürüldü. Farklı suçlarla ilgili 150’ye yakın kişinin telefon takibi de bitirildi.  Yani Şanlıurfa’da şu an hiçbir IŞİD mensubu ya da bağlantılı kimse takip edilmiyor. Şehir merkezi ve ilçeler dâhil sadece KCK faaliyetlerinden dolayı 30 kişinin takibi devam ediyor.
 </p>
 <p>
  Emniyetteki içler acısı durum bununla da sınırlı değil. Son 1 yıl içinde terör ve istihbarat şube müdürlüklerindeki bütün amir ve personel başka şubelere gönderildi. Her iki şube de dağıtılarak kurumun hafızası silindi. Bu şubelere getirilen yeni personeller, yeterli tecrübeye sahip olmadıkları için şehirde terör örgütlerine yönelik ciddi bir planlı operasyon yapılamadı.
 </p>
 <p>
  <strong>
   PTS YALANI ÇABUK SÖNDÜ
  </strong>
 </p>
 <p>
  Ceylanpınar’da şehit edilen 2 polis için Şanlıurfa’da düzenlenen törende konuşan Emniyet Müdürü Eyüp Pınarbaşı, son dönemlerin modasına uyarak ‘paralel yapı’yı suçladı. Pınarbaşı, “Bu örgütün teşkilatımızın içine sızdırdığı uzantıları kullanarak istihbarat faaliyetleri zafiyete uğratılmaya çalışılmıştır. İlimizin Plaka Tanıma Sistemi (PTS) abilerinden aldığı talimatla kapatılarak asayiş ve terör olayları tırmandırılmaya çalışılmıştır.” iddiasında bulundu. Ancak bu iddiasının gerçeği yansıtmadığı ortaya çıktı. Emniyet Genel Müdürlüğü bütçesinden Şanlıurfa’nın MOBESE sistemi için 600 bin TL ödenek çıkışı yapıldığı, ancak Valilik ve Emniyet Müdürlüğü’nün ilgisizliği nedeniyle sistemin ihalesinin hâlâ sonuçlanmadığı, MOBESE’lerin kurulamadığı anlaşıldı. Plaka Tanıma Sistemi (PTS) olmasına rağmen MOBESE kurulamadığı için 7 ay süreyle PTS otomatik olarak sistemlerden görülemedi. Ancak bütün PTS kayıtları Muhabere Şube’de kayıt altına alınmaya devam etti. İsteyen şubelere resmi yazıyla başvurmaları halinde PTS kayıt sorgulamasının yapılacağı bildirildi. Bu süreçte KOM şube resmi yazılarla PTS dökümlerini alırken, TEM şube hiç başvuru  yapmadı. TEM şube aradan geçen süre içinde muhabere şubeden herhangi bir plakayla ilgili talepte de bulunmadı. TEM, KOM ve Asayiş Şube müdürlüklerine PTS sistemine online ulaşılamadığı dönemde, işlerde bir aksaklık yaşanıp yaşanmadığı yönünde yapılan yazılı sorgulamaya her üç şube de “Sorun yok” şeklinde cevap verdi. Kasım 2014’ten itibaren ise TEM ve İstihbarat şube dahil bütün şubeler sisteme online girmeye başladı. PTS ile ilgili sorun yaklaşık 9 ay önce sonlanmış olmasına rağmen, Emniyet Müdürü Pınarbaşı’nın konuyu yeni gibi gündeme getirmesi manidar bulundu. Halen PTS sorunsuz çalıştığı halde neden Suruç patlaması ve Ceylanpınar olayının önlenemediği sorunu ise cevap bekliyor.
 </p>
 <p>
  <strong>
   MOBESE ÖDENEĞİ NEREYE GİTTİ?
  </strong>
 </p>
 <p>
  Asıl cevap verilmesi gereken sorulardan biri de Ceylanpınar’la ilgi. Ceylanpınar İlçe Emniyet Müdürlüğü, Şanlıurfa Emniyet Müdürlüğü’ne defalarca yazı yazarak ilçeye PTS kurulmasını istediği halde, bunun neden gerçekleşmediğini Emniyet Müdürü Pınarbaşı’nın açıklaması gerekiyor. İlçe emniyeti, PTS’lerden birinin Viranşehir istikametinden Ceylanpınar’a giriş tarafına, birinin de Akçakale tarafından Ceylanpınar’a giriş noktalarına kurulmasını talep etmiş. İlçe emniyeti ayrıca ilçenin 15-20 farklı noktasına MOBESE kurulması gerektiği konusunda defalarca talepte bulundu. Buna rağmen Şanlıurfa İl Emniyet Müdürlüğü tarafından hiçbir adım atılmadığı anlaşılıyor. Ceylanpınar’da sadece 4 - 5 farklı yerde ve çarşının dar bir bölgesini görecek şekilde kısıtlı sayıda MOBESE var. Şehit olayının yaşandığı yer de dâhil, ilçenin çarşı dışındaki hiçbir yerinde MOBESE bulunmuyor. Ayrıca 2 polisin öldürüldüğü evin bulunduğu bölgenin sokak aydınlatması yok. AKP’li ilçe belediyesinin neden aydınlatma çalışması yapmadığı bilinmiyor.
 </p>
 <p>
  Emniyet Genel Müdürlüğü Strateji Geliştirme Daire Başkanlığı tarafından Ceylanpınar’a MOBESE için gönderilen 400 bin TL ödeneğin Şanlıurfa Emniyet Müdürlüğü tarafından kullandığı ortaya çıktı. 2014 yılı için Ceylanpınar’a gönderilen 400 bin TL ödenek Şanlıurfa şehir merkezindeki MOBESE sistemine harcandı. Aksiyon’un ulaştığı belgeye göre, ilçede 24.12.2013 tarihinde Şanlıurfa şehir merkezi için 1 milyon 600 bin TL, Ceylanpınar için ise 400 bin TL gönderildiği görülüyor. Ancak ödeneğin tamamı şehir merkezine kullanıldı.
 </p>
 <p>
  <strong>
   Hayalet Komutan hâlâ sır
  </strong>
 </p>
 <p>
  <img alt="" src="http://web.archive.org/web/20150805205505im_/http://medya.aksiyon.com.tr//aksiyon/2015/07/28/570289.jpg "/>
  IŞİD militanlarının hücre yapılanmasındaki kişi ve birimler birbirlerinden habersiz. Her hücre ayrı hareket ediyor. ‘Hayalet Komutan’ namlı Heysem Topalca, MİT ve Emniyet tarafından aranıyor. Emniyet Genel Müdürlüğü Terörle Mücadele Daire Başkanlığı’nın raporuna göre son 3 yılda 873 kez Türkiye’ye girip çıktı. Reyhanlı saldırısında, Suriye’ye havan topu sevkinde, sarin gazı iddianamesinde, Milliyet foto muhabiri Bünyamin Aygün’ün kaçırılmasında ve 20 Mart 2014 tarihinde IŞİD üyelerinin Niğde saldırılarıyla ilgili iddianamede karşımıza çıkıyor. Bir türlü yakalanamıyor. Özgür Suriye Ordusu’nun Türkiye’deki toplantılarına katılıyor, El Kaide ve El Nusra’yla görüşüyor. Adeta bölgenin kara kutusu. Emniyet’te El Kaide’yle irtibattan ve kaçakçılıktan kayıtlı. 2 defa gözaltına alındı ama salındı.
 </p>
 <p>
  11 Mayıs 2013’teki 52 kişinin hayatını kaybettiği Reyhanlı saldırısında, hükümet ‘Acilciler’ isimli bir örgütü suçlamıştı. Sanıklar arasında ismi geçen Yusuf Nazik o dönem Yurt Gazetesi’ne, “Bize bu tezgâhı kuran kişi, Heysem Topalca olabilir. Topalca’yla zaman zaman Reyhanlı’dan mal geçirmek için işbirliği yapıyorduk.” dedi. Reyhanlı davasının bir numaralı sanığı Nasır Eskiocak ise basına kapalı duruşmada, yakalandığındaki ifadesinin işkenceyle alındığını ileri sürdü: “Suriye’den Türkiye’ye uyuşturucu kaçırmak için anlaşmıştık. Suriye’de Yusuf Nazik’le görüşürken yanımızda Hacı isminde biri vardı ve MİT’in bizi koruyacağını söyledi.” Adana Emniyeti, Reyhanlı sonrası El Nusra’ya yönelik şehirde ve komşu il Mersin’de operasyonlar düzenledi. Bir evde 2 kilogram sarin gazı ele geçirildiği açıklandı. Operasyonda Suriyeli Hytham Qassap ve 5 Türk vatandaşı tutuklandı. Qassap’ın, Topalca olduğu iddia edildi. İddianamede, Makine Kimya Endüstrisi’nden sarin gazı üretmek için gerekli maddeleri temin etmeye çalışan ve maddelere rahatlıkla ulaşan sanıkların ödemeleri Arabistan üzerinden yaptıkları ve sadece kimyasal madde değil, havan topu imalatında gereken krom boru siparişi verdikleri de belirtildi. Ancak gazın sarin değil antifiriz olduğu söylendi ve sanıklar hiç duruşmaya çıkarılmadan tahliye edildi.
 </p>
 <p>
  7 Kasım 2013’te Adana’da ‘bir TIR’da uyuşturucu taşınıyor’ ihbarıyla ele geçirilen ve Konya ile Adana’da üretildiği bildirilen 953 adet havan topu başlığı ve 10 füze rampasının El Kaide’ye bağlı El Nusra’ya gönderilmek istendiği saptandı. TIR’ın şoförü ilk sorgusunda, talimatları Heysem isimli kişiden aldığını söyledi. Topalca yine ifadesinin akabinde serbest kaldı. Bünyamin Aygün de, Topalca’yla röportaj için gittiği Suriye’de kaçırıldı. Aslında Topalca’yla buluşmuş, fakat araçla ilerlerken önleri kesilmiş ve kaçırılmışlardı. Aygün ve Topalca, 17 gün boyunca aynı hücrede tutuldu. Topalca serbest kalırken, Aygün’ün tutsaklığı devam etti. 6 Ocak 2014’te Topalca geri geldi ve “Abi merak etme kurtuldun sen, pazarlıkların devam ediyor.” dedi. Tarih, 20 Mart 2014, Yer, Niğde.  IŞİD üyeleri, yol kontrolündeki Jandarma ekibine uzun namlulu silahlarla saldırdı. Bir astsubay ve bir polis şehit oldu. Teröristler sürücüsünü öldürdükleri kamyonla olay yerinden kaçtılar. Faillerin, Musul konsolosluğunda rehin alınan Türkiye vatandaşlarıyla takas edildikleri öne sürüldü. Niğde’deki IŞİD saldırısı iddianamede de karşımızdaydı Heysem Topalca. Tutuksuz sanıklar arasındaydı ve silahlı terör örgütüne üye olma ve resmi belgede sahtecilikle suçlanıyordu. (Haşim Söylemez-Fazlı Mert)
 </p>
</div>


Kaynak: [www.aksiyon.com.tr](http://www.aksiyon.com.tr/kapak/canli-bomba-aslinda-emniyette-patladi_551735), [web.archive.org (arşiv bağlantısı)](http://web.archive.org/web/20150805205505/http://www.aksiyon.com.tr/kapak/canli-bomba-aslinda-emniyette-patladi_551735)
