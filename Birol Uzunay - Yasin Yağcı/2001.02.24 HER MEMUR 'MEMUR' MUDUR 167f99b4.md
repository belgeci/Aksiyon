# HER MEMUR ‘MEMUR‘ MUDUR?

*Birol Uzunay - Yasin Yağcı 2001.02.24*

<div>
 <p class="spot">
  İçişleri Bakanlığı'nın  başlattığı yolsuzluk  operasyonlarında bugüne  kadar yüzün üzerinde  bürokrata soruşturma açıldı.  Devlet bilgilerini özel sektöre satan "nüfuz  casusu" bürokratlar ve bakan sözü dinlemeyip  başbakanı bile çıldırtan  bürokratlardan sonra  karşımıza yepyeni bir kavram çıkıyor: Bürokratlar örgütlenmesi!
 </p>
 <p class="metin">
 </p>
 <img border="0" src="/web/20010713182803im_/http://www.aksiyon.com.tr/2001/325/resimler/Memur.jpg"/>
 <p class="metin">
  Yer, Ankara'nın Çankaya semtinde mütevazı bir apartman dairesi. İkisi spor giyimli 5 bürokrat tedirgin biçimde cep telefonlarının pillerini sehpaya koyarak, yandaki küçük odaya geçiyorlar. Evde kimse olmadığını birkez daha kontrol ettikten sonra önceden kararlaştırıldığı gibi 10 dakika sürecek olan toplantıya başlıyorlar. Toplantıda "adam" koduyla Sadettin Tantan'ı konuşuyorlar. Toplantı, sonunda konuşulanları toparlayan bürokratın "Adamın daha fazla birşey yapabileceğine çok inanmıyorum. Milleti rahatlatmak için bir iki iş denedi işte, bence hepsi bu. Zaten işin ucu bir yerlere dokunmaya başladı. Rahat olun, samimi davranmayın. Elemanlara (bakanları kastediyor) rapor sunun, çok atışmayın. Telefona dikkat edin!" sözleriyle sona eriyor.
 </p>
 <p class="metin">
  *   *   *
 </p>
 <p class="metin">
  Yer yine Ankara. Mavi Akım Projesi'yle doğrudan ilgilenen bir devlet kurumunun önüne 2000 model 5 cipin gelmesiyle tam 17 üst düzey bürokrat bir anda şaşkına döndü. Başkasının üzerine kayıtlı hazır kartlar çıkartıldı ve telaşlı bir telefon trafiği başladı. Aranılan ise tek bir kişiydi. Mavi Akım Projesi'nde emeği geçenlere jest olsun diye tam 17 cip alan vefakâr işadamının temsilcisi, belki de hiç bu kadar yoğun aranmamıştı. Vefakâr işadamının temsilcisi, arayanlara hep aynı cevabı veriyordu: "Kötü niyetim yok, cipleri teker teker vermektense bu şekilde bölük bölük vermek istedim. Telafi ederiz. Kalanları ya geri verip size başka şey alırız, ya da bir ay daha bekleyin." 17 cip bugün 17 bürokrata verildi ve bürokratlar hâlâ "gariban memur!"
 </p>
 <p class="metin">
  Yukarıdaki olaylara bugünlerde Ankara'da oldukça sık rastlanıyor. Eskiden beri bürokratların kendi aralarında gruplaştıkları bilinirdi; ancak bu gruplaşmanın boyutu daha çok, 'koltuğu koruma' şeklindeydi. Dünün 'gariban memurları' bugün kurdukları gruplarla siyasilere "kafa tutmakla" kalmıyor, ceplerini de dolduruyorlar. Bürokratların ceplerini nasıl doldurduklarına en güzel örnek ise son aylardaki yolsuzluk operasyonları... İçişleri Bakanlığı'nın başlattığı yolsuzluk operasyonlarında bugüne kadar yüzün üzerinde bürokrata soruşturma açıldı. Devlet bilgilerini özel sektöre satan "nüfuz casusu" bürokratlar ve bakan sözü dinlemeyip başbakanı bile çıldırtan bürokratlardan sonra karşımıza yepyeni bir kavram çıkıyor: Bürokratlar örgütlenmesi!
 </p>
 <p class="metin">
  Kravatlı çeteler adam öldürmüyor, yolsuzluk yapıyor
 </p>
 <p class="metin">
  Peki kim bu bürokrat çeteleri ve niçin kuruldular? Zaman zaman basına demeç veren, devlet işleyişini iyi bilen bu tür bürokratların ilk amacı "koltuğu korumak"; bu amaç için de oldukça iyi paslaşıyorlar. Yönetimde ön plana çıkmak için avantaj olarak gördükleri siyasi istikrarsızlıktan zaman zaman yakınabiliyorlar. Her yeni seçilen bakan kendi kadrosunu kurmak için çalışıyor, bu durumda da bürokrat yardımlaşması başlıyor. Bakanlık içinde bakanın siyasi görüşüne yakın kişiler aleyhine söylenti yayılıyor; belirli isimler tesbit ediliyor ve bu isimler bakana lanse edilmeye başlanıyor.
 </p>
 <p class="metin">
  Herşeye rağmen kendi bürokratıyla çalışmayı tercih etse bile bakanın özellikle bu dönemde atama kontenjanı çok düşük. Dışarıdan gelen bir bürokratın mevcut yapıda söz sahibi olması da çok zor.
 </p>
 <p class="metin">
  Bürokrat çetelerinin sayısı hakkında kesin bir yargıya varmak çok zor; ancak devletin parayla ilgili birimlerinde yoğunlaşanların sayısı az ve etkili. Bu sayının 20 kişiyi geçmeyeceği tahmin ediliyor. Sıradan bakanlıklarda çalışan üst düzey bürokratların oluşturduğu birlikteliklerin sayısı ise bir hayli fazla.
 </p>
 <p class="metin">
  "Koltuğu korumak" için kurulan çetelerde yer alanların sayısı fazla; yolsuzluk için kurulan çetelerde yer almak ise daha zor; çünkü herşeyden önce güven duyulabilir ve yetkili imza olabilme gibi şartlar aranıyor.
 </p>
 <p class="metin">
  Siyasetçinin tek başına yolsuzluk yapması imkansız gibi; sistemi iyi bilen ve ideolojik olarak hükümete yakın bürokratların yaptığı yolsuzlukların yanında, başlı başına bürokratlardan oluşan çeteler var. Siyasi görüşlerini ikinci plana koyan ve daha çok ortak çıkarları için çalışan bu çeteler, kendilerini oldukça iyi gizliyorlar. İyi giyimli, çalıştıkları birimi bilen, çok lüks araba kullanmayan bu tür bürokratlar şahsi arkadaşlıkları dışında yaptıkları toplantıları konuya göre ayarlıyorlar. Beyaz Enerji Operasyonu'ndan sonra yapılan toplantıların sayısı katlanarak arttı.
 </p>
 <p class="metin">
  Yapılan toplantılarda, Sadettin Tantan'ın başlattığı operasyonlar konuşuluyor ve dikkat edilmesi gereken belgeler tek tek inceleniyor. Mal varlığını üzerine geçirmemekte dikkatli olmalarına rağmen eş ve çocuklarının mali durumları da düzeltilmeye çalışılıyor.
 </p>
 <p class="metin">
  Bir bakanlıkta görevli bürokrat, çocuğunun yurtdışında okumasını 600 milyon liralık geliriyle açıklayamayacağını anlayınca ilginç bir tarla satma işlemini başlattı. Önce babasının tarlasını kendi üzerine aldı ve sonra bu tarlayı değerinin çok çok üstünde fiyatla bir yakınına sattı. Elbette ki tarla satma karşılığında aldığı bir para yok; ancak gelirini bu şekilde "aileden" diyerek açıklayabileceğini düşünüyor.
 </p>
 <p class="metin">
  Her memur, memur mudur?
 </p>
 <p class="metin">
  Siyasi istikrarsızlık bahanesiyle yönetimde gereğinden fazla söz sahibi olan bürokratların, bu söz sahipliğini nasıl kullandığını yolsuzluk operasyonlarıyla çok daha iyi anlıyoruz. Sadece Buffalo ve Beyaz Enerji operasyonlarında 50'nin üzerinde bürokrata soruşturma açıldı. Yine bugünlerde Türk Dil Kurumu saymanının üstüne geçirdiği serveti konuşuyoruz. Oysa ki bizzat resmi Sayıştay raporlarında tam 116 milyar doların bürokratlar yüzünden denetimsiz harcandığı belirtiliyor. Sadece Türkiye için değil, en gelişmiş ülkeler için bile dudak uçuklatacak bir rakamın nasıl denetimsiz harcatıldığı ise yine bürokrat ve bürokrasi kavramında gizli...
 </p>
 <p class="metin">
  23 bürokrata soruşturma açtıran Buffalo Operasyonu'nun Türkiye'ye zararı 20 milyar dolar civarında. Yurtdışından kaçak ürün getirebilmeniz için tek bir bürokrat örgütlenmesiyle temasa geçmeniz yeterli değil. Kaçak buffalo eti için önce gümrükler ayarlanıyor, sonra serbest bölgelerdeki görevliler ve Dış Ticaret Müsteşarlığı'yla Tarım Bakanlığı'ndaki bürokrat oluşumları son noktayı koyuyor.
 </p>
 <p class="metin">
  Bürokratların çete gibi nasıl çalıştığına en güzel örneklerden biri de Şanlıurfa'da başlayıp Ankara'da sonuçlanan rüşvet çarkı... TEDAŞ Urfa çalışanı Şükran Kayacan'ın ihalelerden aldığı yüzde 10'luk komisyonun yarısını Ankara'da ihalelerin değerlendirildiği TEDAŞ İtiraz Komisyonu'na gönderdiği tespit edildi. Tutuklanan Kayacan'ın aldığı en küçük komisyon miktarı ise 500 milyon lira.
 </p>
 <p class="metin">
  Yine Türkiye için stratejik önemi olan bor madenlerini satmaya zorlayanlar ise yine bürokratlar; bunu sıradan birisi değil, Devlet Bakanı Şükrü Sina Gürel söylüyor. Şükrü Sina Gürel, Hazine'deki bürokratların bor madenlerinin satışı için baskı yaptığını açıkça belirtiyor.
 </p>
 <p class="metin">
  Daha çok kayıt dışı ekonomiyi araştırmakla görevli Mali Suçları Araştırma Kurulu (MASAK), Maliye Bakanlığı'na bağlı olarak çalışıyor ve emniyetten gelen raporları inceliyor. MASAK, 5 bankanın da içinde bulunduğu Paraşüt Operasyonu'nda yer alan bürokratların isimlerini savcılığa halen vermedi. Daha çok bürokratların yer aldığı 256 suç dosyasından bugüne kadar MASAK sadece 30'unu sonuçlandırabildi.
 </p>
 <p class="metin">
  Devletin imkânlarını satıyorlar
 </p>
 <p class="metin">
  Devletten hakettikleri kazancı alamayan bürokratlar, gruplar kurup yolsuzluk operasyonlarında başaktör olmadan önce "nüfuz casusluğu" yaparak "tatlı hayata" başlarlardı. Devlet bilgilerini ya da devletin kredi imkanlarını özel sektöre haksızca satan bürokratların sayısı oldukça fazla. Bürokratlıktan istifa ettikten sonra sadece bir gün içinde özel sektörde işe başlayan bürokratların sayısı her geçen gün artıyor. Hazine eski Müsteşarı Mahfi Eğilmez'in siyasilere kafa tuttuktan sonra birkaç saat içinde özel sektörde işe başlaması ilginç bir yarışmayı da gündeme getirdi; yarışma, kamu görevinden istifa eden bürokratın Anadolu Ajansı'nda kaç saat sonra transfer haberi çıkacağını içeriyor. Ekrem Aydemir ve Salih Şevki Doruk gibi bürokratlar, kamu görevlerinden ayrıldıktan sonra birkaç saat içinde "özelleştiler." Yarışmada kaçıncı oldular, bilinmez!
 </p>
 <p class="metin">
  Birkaç saat içinde gerçekleştirilebilecek transferlerin de elbette ki bir bedeli var!..
 </p>
 <p class="metin">
  Ankara Ticaret Odası Başkanı Sinan Aygün'ün kamuoyuna açıkladığı 12 isim, nüfuz casuslarının yüzde biri bile değil. Sinan Aygül, 12 ismi nasıl tesbit ettiğini ise "İsimleri tesbit etmek çok kolay. Bir milyon dolarlık maaşların, alınan villaların elbette ki bir karşılığı olacak. Şimdi gel de bu adama nüfuz casusu deme. Yeminli murakıp denetleyip olumlu rapor verdiği bankaya genel müdür yardımcısı oluyorsa ben ne yapayım? Bu tür kişilerin sayısı oldukça fazla. Tesbiti de çok kolay. İstesinler hemen 500 kişilik listeyi hazırlayayım" diyerek açıklıyor.
 </p>
 <p class="metin">
  Siyasetçilere kafa tutuyorlar
 </p>
 <p class="metin">
  Kimsenin inkar edemeyeceği gerçeklerden biri de politikacı—bürokrat kavgası... Ulaştırma Bakanı Enis Öksüz'den izinsiz zam yapmak isteyen THY Genel Müdürü Yusuf Bolayırlı'nın çıkışları ve yine Enis Öksüz'ün kendi bürokratları hakkında suç duyurusunda bulunması, özelleştirmeden sorumlu Devlet Bakanı Yüksel Yalova ile Özelleştirme İdaresi Başkanı Uğur Bayar arasındaki sürtüşmeler, DPT Müsteşarı Akın İzmirlioğlu'nun Enerji Bakanı Cumhur Ersümer'i dinlememesi sadece kamuoyuna yansıyan kavgalar...
 </p>
 <p class="metin">
  İçişleri Bakanı Sadettin Tantan'ın bürokratların nüfuz casusluğu yaptığından sözetmesi; Adalet Bakanı Hikmet Sami Türk, Şükrü Sina Gürel ve Başbakan Ecevit'in bürokratlara olan sitemleri, gösteriyor ki, bıçak kemiğe dayandı. Seçilmiş, atanmışa söz geçiremiyor!.. Türkiye'deki bürokratların gruplara ayrıldığını ve yetkilerini çoktan aştığını IMF de farketti ve tedbirini almaya başladı. Ekonomik programa inanmış Merkez Bankası ve Hazine yöneticileriyle arası iyi olan IMF, bazı bakanlık bürokratlarının tayinine bile karışıyor. Nisan ayında görev süresi dolan Merkez Bankası Başkanı Gazi Erçel için IMF, şimdiden baskı kurmaya başladı. Ekonomik Programa karşı çıkan bürokratlar ise IMF'nin hışmına uğradı bile.
 </p>
 <p class="metin">
  IMF'nin koruduğu bürokratlardan Hazine Müsteşarı Selçuk Demiralp, Başbakan Yardımcısı Mesut Yılmaz'a, ekonomik programa yaptıkları katkılar için teşekkür edebilme cesaretini gösteriyor. Ekonomik programın gerçek sahibi ve "teşekkür edicisi" Mesut Yılmaz ise IMF'nin tepkisinden çekindiği için Selçuk Demiralp'i görevden alamıyor.
 </p>
 <p class="metin">
  Bürokratların yötetimde ve yolsuzluklarda ilk sıralarda bulunması sadece bugünün meselesi değil. Tek parti döneminde devlet kadrolarını ele geçiren CHP yanlısı bürokratlar, Demokrat Parti yönetimi ele geçirdiğinde ilginç bir yöntemle kendilerini korurlar. CHP yanlısı bürokratlar, kararlaştırılan isim ve sayı ile Demokrat Parti'ye üye olurlar. Kendilerini CHP imajından koruyan bürokratlar boş durmazlar ve eski arkadaşlarını gözetmeye devam ederler. Bazen Demokrat Partili seçilmişlerin işlerini yapmazlar ve Adnan Menderes'e o meşhur sözü söyletirler: "İktidar olduk ama muktedir olamadık!"
 </p>
 <p class="metin">
  Siyasi belirsizliği kullanıyorlar
 </p>
 <p class="metin">
  Türkiye gibi siyasi istirarın olmadığı bir ülkede bürokratların, kendilerine "durumdan vazife çıkarmaları" olağan bir durumdu. Cumhuriyet tarihinde kurulan iktidarların ömrü sadece 17 ay; son on yılda ise on bir değişik hükümet gördük. Popülizm ve siyasi dengeleri gözetme amacıyla kurulan bakanlar kurulunda, işinde uzman bir bakanın sayısı çok az. Tarım Bakanlığı'yla Maliye Bakanlığı'nın bir kaç yıl aralıklarla aynı kişiye verildiği Türkiye'de, birçok bakanın da eğitim düzeyi ancak lise seviyesinde.
 </p>
 <p class="metin">
  Uzun yıllar aynı görevde bulunan, bürokrasi kadrolarını iyi tanıyan bürokratların bir siyasiyi 'yönetmesi' çok kolay. Siyasilerin bu acı gerçek karşısında alabilecekleri en büyük tedbir ise kendi kadrolarıyla çalışmak oluyor. Koalisyonlu hükümetlerde ise bir bakanın kadro kurması zorlaşıyor. Bugünkü hükümetin ANAP ve DSP kanadı kendi kurdukları ara hükümetlerde oldukça iyi kadrolaştı. MHP ise dikkat çekmemek için başlarda temkinli davrandı ve kadrolaşma amacını gütmedi; geçtiğimiz aylarda kadrolaşma hareketini başlatmak isteyince de iş işten geçmişti.
 </p>
 <p class="metin">
  Bugünkü hükümetin çekinilen partisi MHP ise bürokratlar tarafından tehlike olmaktan çıkmış durumda. Odalara asılan bayraklar, santrallerin fon müziklerine konulan milliyetçi ezgiler bir çok sorunu daha ilk baştan çözdü.
 </p>
 <p class="metin">
  Merkez Valisi Şehabettin Harput bürokratların kendi aralarında yapılandığını kabul ederek: "Etkili olan, geniş nüfuz sahibi olan bir bürokrat kesimi vardır. Bunlar daha çok Ankara'da kümelenmiştir. Ankara bürokrasisidir. Taşrada bulunmaz. Bunu kurumlararası bir örgütlenme şeklinde tarif etmek doğru olmaz ama kurumlar içinde kendi başında bir örgütlenmeden bahsedilebilir. Kendi çıkarları istikametinde hareket eden bir kesim olmuştur, vardır" diyor.
 </p>
 <p class="metin">
  ANAP Milletvekili Bülent Akarcalı bürokratların etkin hale gelmesinin en büyük sebeplerinden biri olarak da 27 Mayıs Darbesi'nden sonra oluşan siyasi yapıyı gösteriyor. Bülent Akarcalı, 27 Mayıs'la birlikte siyasilerin yetkilerinin alındığını ve bu yetkinin gayri resmi olarak bürokratlara kullandırıldığını söylüyor.
 </p>
 <p class="metin">
 </p>
 <p class="arabaslik">
  Şehabettin HARPUT (Merkez Valisi):
 </p>
 <p class="metin">
  Bürokrat grupları gerçektir!
 </p>
 <p class="metin">
  Normal olarak demokrasilerde birinci derecede sorumluluk seçilmişlerdedir. Seçilmişler de bu sorumluluğu bürokratlar eliyle yerine getirirler. Türkiye'de bir bürokrat etkinliğinin olduğunu söylemek mümkün. Bu etkinlik biraz da kişilere göre değişiyor. Kimi bürokrat vardır her şeye rağmen makamını koruma peşindedir. Bugün Türkiye'de sıkça gördüğümüz, çoğu zaman da belki sıradan vatandaşın yeterince anlayamadığı olayın temelinde bana göre hem siyasilerin hem de bürokratların ortak sorumluluğu vardır.
 </p>
 <p class="metin">
  Bürokrat bazen yanlışları veya suiistimalleri herhangi bir siyasinin bilgisi haricinde yapar, bazen de beraber yapar. Ama onurlu bir bürokrat tabii bunu yapmaz.
 </p>
 <p class="metin">
  Küçük menfaat olayları bazı kamu kurumlarında gerçekleşebilir. Ama büyük yolsuzluklar tek başına bir memurun yapacağı iş değil. Muhakkak değişik kademelerde, bürokrasinin içinde ve dışında başka kesimlerde ona destek veren, onun yardımcısı niteliğinde makam sahipleri vardır. Bu türden yardımcı unsurlar olmadan bir bürokratın tek başına büyük suiistimaller yapması mümkün değildir.
 </p>
 <p class="metin">
 </p>
 <p class="arabaslik">
  Nüfuz casusları
 </p>
 <p class="metin">
  ATO Başkanı Sinan Aygün'ün açıkladığı ekonomideki "nüfuz casusu" bürokratlar şunlar:
 </p>
 <p class="metin">
  ENGİN ARAS: Banka ve Kambiyo Genel Müdürü iken 15 Ekim 1997 tarihinde istifa etti. 24 Aralık 1997'de Yurtbank Genel Müdür Yardımcısı ve Yönetim Kurulu üyesi oldu.
 </p>
 <p class="metin">
  BAYRAM ESER: Hazine Müsteşarlığı Bankalar Yeminli Murakıplar Kurulu Başkanı iken, 31 Mart 1997'de istifa etti. Bir gün sonra Yurtbank Genel Müdür Yardımcısı ve Yönetim Kurulu üyesi oldu.
 </p>
 <p class="metin">
  MUSTAFA KIRALİ: Hazine Müsteşarlığı Bankalar Yeminli Murakıplar Kurulu Başkanı iken, 1998 Ağustos'unda emekli oldu. 1 Eylül'de Yurtbank'ta çalışmaya başladı.
 </p>
 <p class="metin">
  MUSTAFA SELÇUK: Ziraat Bankası Genel Müdür Yardımcısı iken 16 Temmuz 1997'de istifa etti. 1 Ağustos 1997'de Kentbank'ta göreve başladı.
 </p>
 <p class="metin">
  EKREM AYDEMİR: Ziraat Bankası Genel Müdür Yardımcısı iken 16 Haziran 1999'da istifa etti. Aynı gün İnterbank'ta Genel Müdür Yardımcısı oldu.
 </p>
 <p class="metin">
  SALİH ŞEVKİ DORUK: Ziraat Bankası Genel Müdür Vekili ve Yönetim Kurulu Başkanı idi. 16 Ocak 1998'de istifa etti. Aynı tarihte usulsüz olarak kredi tahsis ettiği Ceylan Holding'de Finans Koordinatörü olarak göreve başladı.
 </p>
 <p class="metin">
  YENER DİNÇMEN: Başbakanlık Hazine Müsteşarı olarak görev yaptığı sırada, 4 Mayıs 1995'te görevinden ayrıldı. 1 ay sonra Toprakbank Yön. Kurulu Bşk. olarak göreve başladı.
 </p>
 <p class="metin">
  TEVFİK ALTINOK: Hazine ve Dış Ticaret Müsteşarı iken,1 Mart 1993'te görevinden ayrıldı. Aynı gün Koçbank Yönetim Kurulu Başkanı olarak göreve başladı. Altınok, 21 Kasım 2000 tarihinde ise, Tasarruf Mevduatı Sigorta Fonu (TMSF) bünyesindeki bankaların 8'i için oluşturulan ortak yönetim kurulunun başkanı olarak göreve başladı.
 </p>
 <p class="metin">
  AHMET MAHİR BARUTÇU: Enerji ve Tabii Kaynaklar Bakanlığı Müsteşarı olarak görev yaptığı sırada 8 Şubat 1994'te görevinden ayrıldı. 1 Ocak 1995 tarihinde Bayındır Holding'de göreve başladı.
 </p>
 <p class="metin">
  MEHMET SAVAŞ: Halkbank Genel Müdür Yardımcısı ve Ziraat Bankası Genel Müdür Yardımcısı iken, 5 Ocak 1996'da görevinden ayrılıp, kredi ilişkisinde bulunduğu İhlas Grubu'na ait İhlas Finans'ta Genel Müdür olarak göreve başladı.
 </p>
 <p class="metin">
  HASAN KILAVUZ: Vakıfbank Genel Müdürü iken, 10 Mart 1998'de görevinden ayrıldı. Kredi ilişkisinde bulunduğu Süzer Holding Yönetim Kurulu Başkan Yardımcısı, Kentbank Yönetim Kurulu üyesi ve Kent Leasing Yönetim Kurulu üyesi olarak göreve başladı.
 </p>
 <p class="metin">
  FEHMİ GÜLTEKİN: Vakıfbank Genel Müdürü iken, 1997 Nisan ayında görevinden ayrıldı. Kredi ilişkisinde bulunduğu Bayındır Holding'e Finans Koordinatörü oldu.
 </p>
 <p class="metin">
 </p>
 <p class="arabaslik">
  Cahit DENİZ (Araştırmacı—Yazar):
 </p>
 <p class="metin">
  Bürokrat burada, siyasetçi nerede?
 </p>
 <p class="metin">
  Bürokrat çetelerinin isimlerini bilmek önemli değil; önemli olan bilinen isimleri yerlerinden atabilecek siyasi iradenin bulunması. Kastettiğim bürokratların ideolojileri yoktur. Kamu kaynaklarını iyi birer ekmek teknesi olarak görürler. Özelleşmesini istemezler; özelleşse de kendi istedikleri ya da ilişkiye girdikleri gruplara gitmesini isterler. Atamaların çoğunda son karar cumhurbaşkanına aittir, ancak bugüne kadar cumhurbaşkanları önüne ne geliyorsa imzalıyordu. Oluşan bulanık bir yapı var ve bu bulanıklık devletin kadrolu adamlarının işine geliyor.
 </p>
 <p class="metin">
 </p>
 <p class="arabaslik">
  Bülent ARINÇ (FP Milletvekili):
 </p>
 <p class="metin">
  Bürokrasinin oligarşisi var
 </p>
 <p class="metin">
  Türkiye'deki seçme ve seçilme sistemine göre maalesef bürokratlar siyasilerden daha bilgililer. Siyasiyle kedinin fareyle oynadığı gibi oynarlar. Bürokrasinin sadece ağırlığına değil, oligarşisi olduğuna da inanıyorum. Elbette ki bu oligarşinin beslediği kişiler de olacaktır. Bürokratların beslenmesi bazen siyasetçinin de işine gelebilir. Fakat bürokratların bir kısmı hiç masum değil. Kendini siyasetçiden üstün gören ve yolsuzluğa bulaşabilen tipler bir gerçektir.
 </p>
 <p class="metin">
 </p>
 <p class="arabaslik">
  Fikri SAĞLAR (Kültür eski Bakanı):
 </p>
 <p class="metin">
  Bürokrat böbürlenir
 </p>
 <p class="metin">
  Türkiye'de bürokratik militarizm vardır. Bürokratların devleti dolandırmak için oluşumlar içine girdiklerini kabul ediyorum. Zaten kamuoyundaki gelişmeler de bunu doğruluyor. Siyasetçi küçükse bürokrat bir anda büyür. Örneğin Kültür Bakanı Timuçin Savaş, Emre Kongar'ın altında ezilmiştir. Bürokratların ağırlığını kimse inkâr edemez. Siyasetçiyi emanetçi görürler.
 </p>
 <p class="metin">
  Benim çalışmak istemediğim bürokratlar da oldu. Milliyetçi bir bürokrat kendisini görevden alacağımı anlayınca istifa etti.
 </p>
 <p class="metin">
 </p>
 <p class="arabaslik">
  Bürokratların özel sektör aşkı
 </p>
 <p class="metin">
  Bürokrat olup da özel sektörde çalışmaya başlamak suç değil; ancak özel sektörün kamudan yaptığı birçok transferden pis kokular geldi. Aşağıda bazı ünlü bürokratların transfleri var. Transfer olunan şirketlerden bazılarının kamuoyundaki imajı, bürokratın da kimliğini veriyor.
 </p>
 <p class="metin">
  CÜNEYT SEL: Hazine müsteşarı idi, görevinden ayrıldı ve Avrupa Amerika Holding'e geçti.
 </p>
 <p class="metin">
  ÜNAL KORUKÇU: Yarı kamu kuruluşu olan İşbankası'nda genel müdürlük yaptı. Sonra oradan ayrılıp Yaşar Holding'e geçti.
 </p>
 <p class="metin">
  COŞKUN ULUSOY: Ziraat Bankası genel müdürüydü. Ayrıldı, Koç'ta görev aldı.
 </p>
 <p class="metin">
  SİNAN SOLOK: Emlak Bankası'nın genel müdürüydü: Ayrıldı, Ali Balkaner'in Yurtbank'ına geçti.
 </p>
 <p class="metin">
  BİRKAN ERDAL: Başbakanlık müsteşarlığı ve TEK'te genel müdürlük yaptı ama daha sonra Doğan Holding'e geçti.
 </p>
 <p class="metin">
  ŞÜKRÜ KARAHASANOĞLU: Kamuda üst düzey görevlerde bulundu, daha sonra Dinç Bilgin'in sahibi olduğu Etibank'a geçti.
 </p>
 <p class="metin">
  ALİ İHSAN KARACAN: Sermaye Piyasası'nda üst düzey görevlerde bulundu. Buradan ayrıldı, Çukurova Grubu'na geçti.
 </p>
 <p class="metin">
  ÖNDER KARADUMAN: Devlet Hava Meydanları Genel Müdürlüğü yaptı. Burdan ayrıldı, Bayındır Grubu'na geçti.
 </p>
 <p class="metin">
  RÜŞTÜ SARAÇOĞLU: Merkez Bankası Başkanlığı yaptı. Oradan ayrıldı ve Murat Demirel'in Egebank'ına geçti.
 </p>
 <p class="metin">
  RAMAZAN  BAŞAK: MASAK'ta ikinci adamdı. Buradan ayrıldı Etibank'a geçti.
 </p>
 <p class="metin">
  MAHFİ EĞİLMEZ: Hazine müsteşarlığı yaptı. Ayrıldı; Toprak Grubu'na geçti.
 </p>
 <p class="metin">
 </p>
 <p class="arabaslik">
  Recep YAZICIOĞLU (Merkez Valisi):
 </p>
 <p class="metin">
  Bizde egemenlik bürokrasinindir
 </p>
 <p class="metin">
  Türkiye'de 'Egemenlik ulusundur' kavramı tam yaşama geçirilemedi maalesef. Ben bunu son yayınlanan kitabımda da yazdım, Türkiye'de egemenlik bürokrasinindir. Bizde bürokratlar cumhuriyeti var. Bunun demokratik cumhuriyete dönüştürülmesi lazım ama bugünkü imkanlar dahilinde bunun gerçekleşmesi çok zor görünüyor. Çünkü bizim pederşahi yapımız buna müsaade etmiyor maalesef. Türkiye'de bürakratların ağırlıkları her zaman olmuştur. Türkiye'deki varolan tartışma da esasında budur. Bürokrat diyor ki 'Bu ülkenin sahibi benim', siyasetçi diyor ki 'Hayır sen seçilmedin, benim'. Böylesi garip bir yarış ile geçiriyoruz günlerimizi. Emre Kongar, 2000'lerin Türkiye'sinin geleceğinde söz sahibi olacaklar arasında askeri bürokrasiyi de sayıyor. Ülkede hakim olan egemenlik öylesine ayyuka çıkmış ki bir kamu bankasının genel müdürü çıkıp 'Biz kredi verirken bu ülkenin önde gelen on sekiz ailesine öncelik veriyoruz' diyebiliyor.
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20010713182803/mailto:biroluzun@turk.net  /  yasin2003@hotmail.com">
   biroluzun@turk.net  /  yasin2003@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/325/kapak/1.htm), [web.archive.org (arşiv bağlantısı)](http://web.archive.org/web/20010713182803/http://www.aksiyon.com.tr:80/2001/325/kapak/1.htm)
