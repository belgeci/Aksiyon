# THY'yi devşirme ve ithal pilotlar uçuracak

*Fatih Uğur 2004.11.01*

<div>
 <p>
  <font>
   Havayollarında karşılanamayan pilot açığı ithal ve kiralık pilot devrini başlattı. THY’nin özel havayollarından yaptığı son transferler gündeme oturdu. Sivil havacılık sektöründe yaşanan hızlı gelişmeler, özel havayolları ile Türk Hava Yolları (THY) arasında pilot savaşlarına döndü.
   <br/>
   <br/>
   Ekim 2003’ten itibaren özel havayollarının sektöre girmesi, THY’nin yeni uçak alımları, uçuş ağını genişletme planları gibi olumlu gelişmelere rağmen, havayolu ulaşımındaki personel sıkıntısı aşılamıyor. Özellikle kaptan pilot, ikinci pilot, hostes, teknisyen açığı nedeniyle şirketler arasında tam bir transfer savaşı yaşanıyor.
   <br>
    <br>
     Büyüyen filolar ihtiyacı karşılamayınca transfer savaşları da kızıştı. Bu alandaki en son gelişme geçen hafta meydana geldi. THY’nin, özel havayollarında çalışan ikinci kaptan pilotlardan 126’sı ile sessiz sedasız görüşmeler yapması, sektörde yeni krizler doğurmaya aday. THY, bu haftadan itibaren, kadrosuna kattığı ikinci kaptan pilotları hizmet içi eğitime tâbi tutacak. Pilotların Airbus 340-330 yer eğitimleri ile THY uyum eğitimleri birlikte başlayacak.  Pegasus, Onur, Fly, Atlasjet, MNG, Sky gibi özel havayollarının pilotlarından oluşan yeni transfer girişimi önümüzdeki günlerde sektörü derinden etkileyecek. Ağustos ayında yaptığı ilanla Havayolu Nakliye Pilot Lisansı (ATPL) bulunan pilotların yaş sınırı olmaksızın işe müracaatlarının kabul edileceğinin duyurulmasından sonra sektörde transferler THY lehine döndü.
     <br>
      <br>
       Herkes Airbusları, sektör transferleri konuşuyor
       <br>
        <br>
         Türk Hava Yolları’nın 2,8 milyar dolara satın alacağı 36 Airbus A380 yolcu uçağı için imza attığı günlere denk gelen pilot transferleri, sektörde uçakların alımından daha çok ses getirdi. Başbakan Tayyip Erdoğan’ın geçen hafta Almanya ve Fransa cumhurbaşkanlarıyla gerçekleştirdiği zirveden hemen sonra 36 Airbus yolcu uçağı satın alınmasıyla ilgili belgeyi imzalaması dünya havacılık sektöründe ses getirdi. Ancak bir yılı aşkın süredir sektörden pay almaya çalışan özel havayolları şirketlerinin gözü, anlaşmanın imzalandığı günlere denk gelen pilot transferlerindeydi.
         <br/>
         <br/>
         Havayollarını yakından takip edenler, “THY 1991-92’de özel havayollarına pilot kaptırmanın rövanşını aldı” değerlendirmesini yapıyor. Sektör temsilcileri ise yeni yeni büyüme trendine giren havacılık sektörünün bu transferler nedeniyle ciddi darbe alacağına işaret ediyor. Bazı havayollarının, pilot transferlerinin önüne geçilmemesi halinde iş bırakma, uçuşları durdurma, hukuk mücadelesi başlatma gibi girişimlerde bulunacakları belirtiliyor.
         <br/>
         <br/>
         Ulaştırma Bakanı Binali Yıldırım, daha önce havayollarında özel havacılık şirketleri ve THY’nin personel sıkıntısını dile getirerek sektörde 500’e yakın pilot açığının olduğunu duyurmuştu. Sadece THY’deki 300 kişilik pilot ihtiyacı bile, uçağını satın alan, ancak insan kaynağını hesaba katmayan sektör temsilcileri arasında ciddi tartışmalara sebep olmuştu. Karşılanamayan bu açık pilot transferleri ve ithal pilot devriyle yeni mecraya girdi.
         <br/>
         <br/>
         Açığı kapatmak için pilot ithal ettik
         <br/>
         <br/>
         Bir yıl önce 66 uçak 10 bin 220 koltuk kapasitesiyle çalışırken, 2004’te 100 uçak ve 20 bin 500 koltuğa ulaşan havacılık sektörü yılda 15 milyon yolcu taşıma kapasitesine erişti. On beş ruhsatlı işletmenin bulunduğu sektördeki bu kapasite THY ile birlikte 187 uçak, 33 bin koltuk kapasitesine ulaşıyor. Türkiye Özel Sektör Havacılık İşletmeleri Derneği’nin (TÖSHİD) verilerine göre, önümüzdeki 5 yıllık dönemde sektörün 2 bine yakın pilotta, 3 bin 500 kabin personeline, 5 binin üstünde teknisyen ile bin 500 trafik satış personeli ihtiyacı olacak. Yakın dönemde özel havayollarıyla birlikte, THY’nin de her bir branşta 300’er kişilik pilot, hostes, teknisyen ihtiyacının karşılanması gerekiyor.
         <br/>
         <br/>
         Özel kurslardaki pilot lisans eğitimlerinde de patlama yaşanıyor. Yoğunlaştırılmış pilot eğitimleri bazı suiistimalleri de gündeme getiriyor. Örneğin Ankara’daki bazı kurslarda pilot lisansı almak için başvuranların çoğunun kaptan pilotların çocukları olduğu söyleniyor. Herkesin istihdam için koşuşturduğu sektörde AB standartlarında eğitim verme hakkı tanınan iki kurum var. Bunlardan biri Türk Hava Kurumu, diğeri Eskişehir’deki Anadolu Üniversitesi Sivil Havacılık Yüksek Okulu.
         <br/>
         <br/>
         Pilot transferlerinin konuşulduğu bir dönemde yurtiçinde lisanslı 33 pilotla yurtdışında pilotluk eğitimi almış 10 Türk vatandaşı eğitimlerinin ilk aşamasını tamamladı bile. Önceleri özel havayolu şirketleri arasında gündeme gelen pilot transferleri Türk havacılık sektörünü cazibe merkezi yaptı. Sektördeki pilot ihtiyacını karşılamak için açılan eğitim kursları yurtiçinden ve yurtdışından çok sayıda lisanslı profesyonel Türk pilotu bir araya getirdi.
         <br/>
         <br/>
         Teorik eğitimler tamamlandı
         <br/>
         <br/>
         THY bünyesinde çalıştırılmak üzere Ticari Pilot Lisansı’na (CPL) sahip 33 pilotun Anadolu Üniversitesi bünyesinde gerçekleştirilen eğitimlerinin teorik kısmı sona erdi. Pilotlar şimdi 8 haftalık pratik ve uzaktan eğitimlerini de tamamlayıp Airbus ve Boeinglerle uçmaya hazırlanıyor. Kısa adı ATPL olan Havayolu Nakliye Pilot Lisansı’nı almak için eğitimlere katılanların 18’i daha önce çeşitli havayolu şirketlerinde profesyonel olarak çalışmış. Kalan 15 kişiyi ise ABD, Avustralya ve Avrupa’nın değişik ülkelerinden gelen Türk uyruklu lisanslı pilotlar oluşturuyor.
         <br/>
         <br/>
         Hem Türkiye’deki pilot açığını kapatmak hem de daha iyi imkanlarla çalışmak üzere yaklaşık 40  bin dolar harcayarak kursa katılan yerli ve ithal pilotlar, tamamladıkları 35 günlük teorik kursun ardından şimdi ‘çok motorlu, çok pilotlu’ uçakları uçurmak için pratik yapacak. Bu eğitimi de başarıyla tamamlayanlar ise THY başta olmak üzere havacılık sektöründeki pilot açığını kapatmak için işe alınacak ilkler arasında yer alacak. Kursların maliyetinin yurtdışındaki astronomik rakamlara göre makul olması ilgiyi artırıyor.
         <br/>
         <br/>
         Sivil Havacılık Yüksek Okulu’nda kurs gören Göktekin Polat (34), Avustralya’da doğup büyümüş lisanslı bir pilot. On yıllık mesleki kariyere sahip Polat’ın, toplam 400 saat uçuşu bulunuyor. Polat, daha iyi şartlarda hizmet verebileceğine inandığı ve imkanları iyi olduğu için buradaki eğitime katıldığını söylüyor. Ancak Göktekin Polat, bütün dünya ülkelerinin tanıdığı ticari pilot lisansının Türkiye tarafından tanınmamasına bir anlam veremediğini belirtiyor.
         <br/>
         <br/>
         Turan Öncü (36) de daha önce yurtdışında eğitim görmüş lisanslı başka bir pilot kursiyer. ABD’de yaklaşık 5 ay boyunca uçuş kursu gören Turan Öncü yurtiçinde ve yurtdışında birçok özel şirkette çalışmış. Öncü de havacılık sektöründeki pilot açığını kapatmak için açılan bu ilk kursu fırsat olarak gördüğünü ve eğitimlere katılmaya karar verdiğini belirtiyor.
         <br/>
         <br/>
         Paraşüt şampiyonu şimdi uçak uçuracak
         <br/>
         <br/>
         Almanya doğumlu Tankut Yüksel, paraşüt şampiyonu olmuş bir havacılık ve uçak âşığı. Yüksel’in biri dünya olmak üzere çok sayıda Avrupa, Balkan ve Türkiye şampiyonluğu var. Türk Hava Kurumu’nda paraşütçülük eğitimi alarak işe başlayan Yüksel, iki yıl önce aldığı pilot lisansı ile uçak kullanmaya başlamış. Yüksel şimdiye kadar 500 saatlik uçuş gerçekleştirmiş.
         <br/>
         <br/>
         Küçük yaşlardan itibaren uçmaya ve uçaklara büyük merakı olduğunu anlatan Yüksel, “Ancak, bu imkanı bir türlü bulamadım. Çok zor şartlarda aldığım pilotluk eğitiminin ardından şimdi THY’nin açtığı kursta başarılı olup çok motorlu uçak pilotu olmak istiyorum” diyor. Yolcu uçağı uçurmaya hazırlanan Yüksel, aynı zamanda paraşüt şampiyonlarından biri.
         <br/>
         <br/>
         Almanya doğumlu Murat Pehlivan da küçük yaşlardan itibaren, Türkiye’ye gelip giderken pilotluğa merak salmış. Ankara’da özel bir uçuş şirketinde pilot eğitimi alan Pehlivan, özel bir havayolu şirketinde hostes olarak çalışan eşiyle de havacılık sevgisi sayesinde tanışmış. Şimdi çocukluk hayallerini gerçekleştirmek için yeni fırsatlar bekliyor.
         <br/>
         <br/>
         Türkiye’deki pilotaj eğitiminin maliyeti ile yurtdışındakiler arasında yarı yarıya fark var. ABD, Almanya ve İngiltere gibi ülkelerde pilotaj kurslarının maliyeti masraflarla birlikte yaklaşık 70 bin dolar (100 milyar) civarında. Türkiye’de ise bu eğitim 35-40 bin dolara mal oluyor. Anadolu Üniversitesi Sivil Havacılık Yüksek Okulu Müdürü Yard. Doç. Dr. Hakan Oktal, Emniyet Genel Müdürlüğü ile Türk Silahlı Kuvvetleri’nden sonra THY’ye de eleman yetiştirmeye başladıklarını söylüyor.
         <br/>
         <br/>
         Kurslarda uluslararası standartlarda eğitim verdiklerine dikkat çeken Oktal, artık pilot adaylarının yurtdışına kaçmadığına dikkat çekiyor: “Batı ülkelerinde bir pilotun yetiştirilmesi 70 bin dolara mal oluyor. Biz ise eğitime katılan pilotlardan en fazla 40 milyar alıyoruz. Şimdiye kadar pilot eğitimi için yurtdışına gidenler artık bize geliyor. Hatta şimdiden yurtdışından bile insanlar gelmeye başladı. Bu da ülkemiz için ciddi bir ekonomik katkı sağlayacak.”
         <br/>
         <br/>
         THY ve bazı özel havayolu şirketleri daha önce yardımcı pilotlarına başlattıkları eğitimleri de tamamlama noktasına geldi. Lisanslı pilotların mühendis kökenli ve iyi eğitimli olmaları İngilizce bilmeleri şartları aranıyor. Kursiyerler, eğitimlerini bitirdiklerinde yük ve yolcu uçaklarında ikinci kaptan pilot olarak uçuşlara başlayacak.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 4430 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=17607), [web.archive.org (arşiv bağlantısı)](http://web.archive.org/web/20060119002646/http://aksiyon.com.tr:80/yazdir.php?id=17607)
