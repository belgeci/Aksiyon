# Bu seçim Formula’yı sollar

*Fatih Uğur 2005.03.07*

<div>
 <p>
  <font>
   İstanbul Ticaret Odası seçimlerinde son dönemece gelindi. Türkiye’nin en büyük odasında kıran kırana bir seçim yarışı var. “Odalara siyaset bulaştı, iktidar üyelere baskı yapıyor.” iddialarının ardında tam bir seçim savaşı var.
   <br/>
   <br/>
   <br>
    İstanbul Ticaret Odası 9 Mart’ta yapılacak seçimlere kilitlendi. İTO Başkanı Mehmet Yıldırım’ın “İktidar, üyelerime ve bana baskı yapıyor.” iddialarından sonra kulisler karıştı. Türkiye’nin en büyük, Avrupa’nın ikinci büyük sivil toplum kuruluşunda neler olacağını bu haftaki seçimler belirleyecek. Yarış, 15 Mart’taki Yönetim Kurulu, Disiplin Kurulu, Türkiye Odalar ve Borsalar Birliği (TOBB) delege seçimleriyle sürecek. Kayıtlı 320 bin üyesi bulunan odadaki efektif üye sayısı 240 bin olarak belirtiliyor. Meslek komiteleri ve meclis seçimlerinde 230 kişi üyeliğe seçilecek. Kazanan kim olursa olsun İTO’da Formula 1 yarışlarını bile aratmayacak kıran kırana bir yarış gerçekleşecek.
    <br>
     <br>
      Seçimlere giden en sert tartışmalar Başkan Yıldırım’ın Formula 1 otomobil pisti ihalelerinde yolsuzluk yaptığı iddialarıyla başladı. Müfettiş raporlarıyla ortaya atılan iddialardan sonra kulislerde konuşulanlar açıktan tartışılır oldu. Sonra, Yıldırım ve ekibinin “AK Parti oda seçimlerine müdahale ediyor.” demeçleri geldi. Hatta oda seçimleri küçük bir seçime benzetildi. Ancak Yıldırım ve ekibinin DYP, ANAP iktidarları döneminde parladığını unutmamak lazım. Tartışmalar ve iddialar seçimlerden sonra da sürecek. Perde arkasında ise birçok pazarlığın yapıldığı bir seçim yarışı var. Dört yılda bir gerçekleştirilen oda seçimleri aslında bu kez bir buçuk yıl gecikmeli yapılıyor. Bunun gerekçesi ise 5174 Sayılı Kanun’da (Odalar ve Borsalar Kanunu) değişiklik yapılması için beklenilmesi. Meclis ve başkanlık yarışında Yıldırım’ın ekibinin yanısıra İTO Platformu’ndan İbrahim Çağlar’ın adı geçiyor. Değişim Grubu’yla birlikte MÜSİAD’ın da seçimlerin kaderinde etkili olabileceği konuşuluyor.
      <br>
       <br>
        Odalara siyaset mi bulaşıyor iddialarının ardında gözden kaçırılan noktalar var. Örneğin Yıldırım’ı başkanlığa getiren 1999’daki seçimde 210 bin oda üyesinden sadece 16 bin 659’u oy kullanmış. Temsil oranı yüzde 8. Bu seçimde ise 240 bin üyenin 25 bininin yani yüzde 10-15’inin oy kullanması bekleniyor. Rakamlar Türkiye ticaretine yön veren İstanbullu tüccarların demokrasiye ısınamadığını gösteriyor. Ancak burada başka bir gerçek var. Her seçimde yenilenen yetki belgeleri için 13 milyon 600 bin lira para alınıyor. Katılımın sınırlı olmasında oy kullanmaya gelenlerin kuyrukta bekleyip, üstüne para vererek seçime girmekten kaçması yatıyor.
        <br>
         <br/>
         İTO üyesi Gıda Dernekleri Federasyonu Başkanı Şemsi Kopuz, “Yeni dönemde önerge verip, oy kullanmayanlara tıpkı yerel ve genel seçimlerde olduğu gibi para cezası verilmesini teklif edeceğim.” diyor. Kopuz’a göre demokratik katılımın sağlanamaması, milyon dolarlık bütçelere hükmeden oda ve borsaların kamu kuruluşu gibi görülmesi nedeniyle her seçimde yeni bir sorun yaşanıyor: “Odaların siyasetten arındırılmasının çaresi Avrupa’daki gibi gönüllü kuruluşlara dönüştürülerek, menfaat çarkı olmaktan çıkarılmasıdır.”
         <br/>
         <br/>
         İşadamı Abdullah Çınar ise seçimlerin, katılımı teşvik yerine katılımı engelleme üzerine kurulu olduğunu söylüyor. Önceki seçimlerden hemen sonra 97 meslek komitesi bulunan odada şimdi zoraki de olsa komite sayısı 87’ye düşürülmüş. Ancak iki yıl önce yapılan tartışmalar bile bu işin seçimler için nasıl kullanıldığını ortaya koyuyor. Üye sayısı 500’ün altında olan komitelerin iptali gündeme getirildiğinde hemen bir formül bulunarak komitelerin birleştirilmesi teklif edilmiş. 13, 18, 76 no.lu komitelerde yaşananlar bunun trajikomik bir örneği. Canlı Hayvan Meslek Komitesi ile Soğan Sarımsak Komitesi ve Yumurta Komiteleri birleştirilerek varlıkları korunmuş. Bunu iki yıl önceden yapılmış seçim yatırımı olarak gören Çınar, “Bu, İTO’da Soğanlı Yahni Komitesi olarak tarihe geçti.” diyor. Çınar’a göre esnaf odalarından, sanayi ve ticaret odalarına kadar Türkiye’de yaşanan en ciddi sorunlardan biri ise yıllanmış meclis üyeleri ve yöneticiler. Örneğin Başkan Mehmet Yıldırım 15, Atalay Şahinoğlu 20, Şemsettin Gökbayrak, Uğur Çatbaş 25 yıl, Kazım Ak 40 yıldır meclis üyeliği yapıyor. Benzer bir durum Türkiye Şoför Otomobilciler Federasyonu ve Türkiye Esnaf Sanatkarlar Odası’nda da yaşanıyor. İşadamları değişimin önünün yıllardır benzer görevleri ifa eden yönetici ve seçilmişlerin tıkadığına inanıyor. Oda üyesi bir işadamının şu cümleleri İTO seçim yarışını özetliyor: “Kapışma büyük ama seçim antidemokratik. Katılımın kapıları açılmadan odaların kamu destekli bütçeleri sorgulanmadan demokrasinin yolu açılmaz. Siyasete de seçimlerden el çektirilemez.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 898 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20272), [web.archive.org (arşiv bağlantısı)](http://web.archive.org/web/20051023180011/http://www.aksiyon.com.tr:80/yazdir.php?id=20272)
