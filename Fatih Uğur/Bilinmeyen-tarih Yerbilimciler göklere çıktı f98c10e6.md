# Yerbilimciler göklere çıktı

*Fatih Uğur Bilinmeyen-tarih*

<div>
 <p>
  <font>
   Deprem bilimciler, fayların gerilimini ve oluşturduğu elektrik alanlarını ölçmek için uyduları kullanmaya başladı. Türk bilimadamları 3 yıl önce kaçırılan fırsatı tekrar kullanmak istiyor.
   <br/>
   <br/>
   Depremlerden önce oluşan ışık küresi ve parlamaların sırrını çözmek için yola çıkan jeofizikçi ve elektronikçiler kapağı uzaya attı. 17 Ağustos’ta meydana gelen Gölcük depreminde birçok depremzedenin gece gördüğünü söylediği ışık küreleri haberlerinden sonra Türkiye’ye gelen Fransız bilim adamları meslektaşlarından destek göremeyince depremlerin uzaydan izlenmesi projesine 3 yıl sonra Türkiye’siz başladı.
   <br>
    <br>
     Depremin önceden tahmin edilmesi projeleriyle ilgili en ilginç çalışmalar Avrupalı ve Amerikalı yerbilimcilerle gökbilimcileri buluşturdu. Fransa’nın DEMETER, ABD’nin QuakeSAT ve Grace uyduları yeryüzündeki deprem hareketlerinin oluşturduğu elektrik alanlarının gökyüzüne nasıl yansıdığını araştırıyor. Depremlerden önce dünyadan yüzlerce kilometre uzakta meydana gelen elektrik alan değişiklikleri, depremlerin önceden kestirilebilmesi konusunda önemli ipuçları verecek.
     <br>
      <br>
       Türkiye’den olumsuz cevap almışlar
       <br>
        <br>
         Türkiye’ye 17 Ağustos depreminden sonra gelen DEMETER bilim ekibi olumsuz cevap almış. TÜBİTAK ve İstanbul Teknik Üniversitesi gibi kuruluşlarda bilim adamlarıyla görüşen Avrupalılar deprem kestirimleri için 5 yıldır kesintisiz emek veren Yrd. Doç. Dr. Berk Üstündağ ve ekibiyle bir hafta önce veri alışverişi konusunda anlaştı.
         <br/>
         <br/>
         Sigortacıların felaketleri önceden tespit etme isteği, maden bölgelerinin belirlenmesi, deprem ve volkan gibi sismik aktivitelerin izlenmesi amaçlarıyla uzaya gönderilen üç uydu, yeryüzündeki deprem bölgelerinden gelen verileri harıl harıl tarıyor. Dünyanın aktif deprem kuşaklarının bulunduğu Türkiye sadece depremleriyle değil, stratejik maden kaynakları ve diğer yer altı zenginlikleriyle de ilgi çekiyor.
         <br/>
         <br/>
         Fransızların Nisan 2004’te uzaya fırlattığı DEMETER uydusu, üç haftadır veri göndermeye başladı. Amerikalıların Aralık 2003’ten beri kullandığı QuakeSAT uydusu da yeryüzündeki elektromanyetik alan değişimlerini ölçüp deprem, volkan gibi sismik aktivitelerin çok yaşandığı ülkelere veri satmak istiyor.
         <br/>
         <br/>
         Elektrik alanlarının bulunduğu katman
         <br/>
         <br/>
         Yeryüzünden 150—200 kilometre yükseklikteki İyonosfer tabakasında dünyanın elektromanyetik kalkanı diye adlandırabilecek elektrik alanları bulunuyor. Yüzeyde ve yerin derinliklerinde meydana gelen her değişim bir elektrik alan oluşturuyor ve bu uzaya yansıyor. Dünyanın en üst katmanlarından olan İyonosfer bu yansımaların en iyi izlenebildiği yer. Deprem ve volkan patlaması gibi sismik hareketlerden önce İyonosfer’de meydana gelen değişimlerin artması da elektronikçi ve jeofizikçileri uzaya çıkaran sebep.
         <br/>
         <br/>
         Uzaydan elektrik alanlarının izlenmesinin tarihi Soğuk Savaş döneminde ABD ile Rusya’nın karşılıklı nükleer faaliyetlerini izlemelerine kadar uzanıyor. İlk olarak Rusya’nın 1980’li yıllarda devreye aldığı elektromanyetik alanların uydularla izlenmesi faaliyetleri, 17 Ağustos 1999’da meydana gelen 7.4’lük Gölcük depremi ve 26 Ocak 2001’de Hindistan’da meydana gelen 7.6’lık Gujarat depreminden sonra yeni bir mecraya girdi. Türkiye’deki depremden sonra yıllardır sümen altında duran uzayda elektrik alanları ölçme projesine işlerlik kazandırmaya karar veren Avrupalı bilim adamları, Fransız Uzay Ajansı (CNRS) yetkilileriyle birlikte ülkemizdeki bilim kuruluşlarını ziyaret etti.
         <br/>
         <br/>
         Data değişimi talepleri cevapsız kaldı
         <br/>
         <br/>
         İyonosfer’de meydana gelen elektrik alan değişimlerinin depremler öncesinde arttığını ya da değiştiğini anlatan bilim adamları TÜBİTAK Marmara Araştırmalar Merkezi, İTÜ ve Işık Üniversitesi yetkilileriyle bir araya geldi. Uzay datalarını vermek şartıyla Türkiye’den yer datalarını (depremle ilgili elektromanyetik ölçümleri) paylaşma konusunda ortaklık talep eden bilim adamları olumsuz cevap aldı. Avrupa Uzay Ajansı başkanının da yer aldığı 6 kişilik heyetin Türk bilim adamları ile Ocak 2001’de yapacağı buluşma ise Fransız Parlamentosu’nun Ermeni Soykırım Yasası’nı kabulüyle oluşan diplomatik gerginlik ortamına kurban gitti.
         <br/>
         <br/>
         Fransız bilim adamları aynı tarihlerde meydana gelen Hindistan depreminin arkasından uydunun fırlatılması çalışmalarını daha da hızlandırdı. Çünkü depremin oluştuğu gün ve saatlerde Hindistan üstündeki uydularda çeşitli arızalar meydana gelmişti. Uydu arızalarının depremle çakışması önceki dönemlere yönelik taramalardan sonra daha da netleşti ve DEMETER’in uzay yolculuğu hızlandı. Nisanda yörüngeye oturtulan uydu üç haftadır İyonosfer’de meydana gelen değişimleri farklı ölçüm metodlarıyla veriye dönüştürerek dünyaya gönderiyor.
         <br/>
         <br/>
         Bilimsel fırsat kaçtı mı?
         <br/>
         <br/>
         Fransız uzay bilimcilerin ziyaret ve görüşmelerini yakından izleyen Maltepe Üniversitesi öğretim üyesi Prof. Dr. Fuat İnce, Türkiye’nin bu çalışmalara katılmayarak bilimsel bir fırsatı elinden kaçırdığına dikkat çekiyor. İnce, depremlerle uzayda meydana gelen elektrik alan değişiklikleri arasındaki ilişkiyi şöyle izah ediyor: "Deprem oluşmadan önce yerin altındaki elektrik alanlarında alçalma, yükselme, enerji açığa çıkması gibi değişiklikler meydana geliyor. Yer altına yerleştirilen cihazlarla bu ölçülebiliyor. Ancak kırılma öncesinde oluşan bu manyetik alanlar çok düşük frekans diye tabir edilen 1 Hertz’ler civarında olduğu için yeryüzündeki diğer elektromanyetik alan değişiklikleri arasında sağlıklı şekilde ölçülemiyor. Deprem öncesinde yer altında meydana gelen bu değişiklikler İyonosferse de yansıyor. ‘Uzay Havası’ denen katmanlarda bu alan değişimleri daha rahat ölçülebiliyor. Elektron yoğunluğundaki değişiklikler bu bağlamda incelendiğinde sismik ve volkanik hareketliliklerin işaretçisi olarak değerlendiriliyor. Uzun süreli bilimsel takipler bu ilişkinin daha net çözülmesini sağlayacak."
         <br/>
         <br/>
         Fuat İnce, sismik hareketler öncesinde oluşan elektrik alan değişimlerinin, yeryüzündeki verileriyle birleştirildiğinde doğru sonuç vereceği üzerine çalışmalar yürütüldüğüne işaret ediyor. Bu yüzden Türkiye’nin yer datalarını sağlayacak olması uzaya çıkan depremcilerin sağlıklı sonuçlar elde etmeleri için çok önemli.
         <br/>
         <br/>
         AB’ye yeni projeler sunulacak
         <br/>
         <br/>
         DEMETER uydularının deprem çalışmaları için yer datalarını sağlayacak olan İTÜ Elektrik ve Elektronik Fakültesi öğretim üyesi Yrd. Doç. Dr. Berk Üstündağ, Avrupa Birliği’ne ekim ayından itibaren yeni projeler sunmaya hazırlanıyor. Deprem zamanlarında havada görüldüğü söylenen ışıma ve ışık patlamalarının belirli atmosferik koşullarda tekrar ettiğini hatırlatan Üstündağ, laboratuvar testlerinde bazı gazların belirli basınç koşulları sağlanarak elektrik alan verilmesiyle ışık kürelerinin yapay olarak oluşturulduğunu kaydediyor.
         <br/>
         <br/>
         Aynı olayın depremler dolayısıyla gökyüzünün kilometrelerce ötesinde oluştuğunu kaydeden Üstündağ, daha temiz bir alana sahip olduğu için düşük frekanstaki bu elektrik alanlarının uzaydan da ölçülebildiğini anlatıyor: "Deprem zamanlarında havada görüldüğü söylenen ışıma ve ışık patlamaları söz konusu. Belirli atmosferik şartlarda ışıma hadisesi meydana geliyor. Bu hadise gece olursa, belirlenemeyen ışıklı cisim, ufo diye adlandırılabiliyor. Deprem bölgesinde bunların görülmesinin artması bilim adamlarını bu çalışmalara itti. Yer elektrik alanı deprem bölgesinde büyük değişiklikler meydana getirdiğinde eğer o bölgede gaz birikimleri varsa uzayda plazmalar oluşuyor. 17 Ağustos 1999’da meydana gelen depremde olduğu gibi açık ve kuru hava şartlarında yansıma ve plazma tespiti kolaylaşıyor."
         <br/>
         <br/>
         İKİ YILDA 400 DEPREM İZLENECEK
         <br/>
         <br/>
         <br/>
         <br/>
         Kısa adı DEMETER olan (Detection of Electro–Magnetic Emissions Transmitted from Eartquake Regions) uydu projesi, deprem bölgelerinde oluşan elektromanyetik emisyonların ölçülmesi suretiyle deprem tahminini öngörüyor. Yeryüzünden 710 km yukarıda bulunan ve deprem olan bölgelere göre yer değiştirebilen uydu, üstündeki ölçüm sistemleri sayesinde iki yıl boyunca yeryüzünde meydana gelecek büyüklüğü 5’in üstündeki 400’e yakın depremin İyonosfer’e yansıyan bilimsel verilerini toplayacak. Yer araştırmalarının katkısı nedeniyle Türkiye’deki depremler de bu kapsamda izlenecek. Yaklaşık 400 milyon dolara mal olan benzer uydu projeleri üstünde Fransız ve Amerikalıların yanı sıra Japonya ve Rusya da çalışıyor. Hindistan depreminin dışında Güney Kaliforniya Northridge (17 Ocak 1994– 6.7 büyüklük) ve Tayvan Chi–Chi depremi (20 Eylül 1999 – 7.7 büyüklük) uzaydaki elektromanyetik yansımaları takip edilen depremler arasında yer alıyor.
         <br/>
         <br/>
         <br/>
         ANADOLU HEM DEPREM HEM MADEN ZENGİNİ
         <br/>
         <br/>
         ABD’nin Mart 2002’de attığı Grace uydusu, Aralık 2003’te atılan QuakeSAT uyduları da depremleri yakın takibe almış durumda. Grace uydusu, yeryüzündeki gravite ölçümleri (yeraltı yapıların yerçekimi özellikleri) yaparak maden yataklarının tespiti gibi stratejik konularda çalışıyor. Bu yüzden uydunun verileri sınırlı bilim çevreleriyle paylaşılıyor. Amerikan–Alman işbirliği ile veriler işlenerek kullanıloyor.  Özel bir şirketin attığı QuakeSAT ise bilimsel verilerin ticaretini yapıyor. Dünyadaki gravite değişimlerini gösteren haritalarda, kıta çanaklarının dışında en çok yoğunluk Anadolu’da gözleniyor. Bu hem depremsellik hem madenler açısından Türkiye’nin bulunduğu bölgenin diğer yerlere göre  daha zengin olduğu anlamına geliyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 675 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=13998), [web.archive.org (arşiv bağlantısı)](http://web.archive.org/web/20050223015307/http://www.aksiyon.com.tr:80/yazdir.php?id=13998)
