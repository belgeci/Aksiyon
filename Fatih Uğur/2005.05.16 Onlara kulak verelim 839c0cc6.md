# Onlara kulak verelim

*Fatih Uğur 2005.05.16*

<div>
 <p>
  <font>
   İşitme engelli çocukların eğitimi Türkiye’de el atılmamış en büyük problemlerden biri. Ebeveynlerin birçoğu eğitimle çocuklarının sessiz dünyasının geri kazanılabileceğini bile bilmiyor.
   <br>
    Yirmi yıl önce evlenmişti. Eşi öğretmen kendisi hemşireydi. Oğlu Türker üç yaşına girdiğinde kızı Kerime doğmuştu.
    <br/>
    <br/>
    Hamileyken geçirdiği kızamıkçığın kızı için bir ömür boyu sessizlik olduğunu nereden bilebilirdi ki? Yıllar sonra Ankara’da bir hastanede acı gerçekle yüzleşti. Kızının işitme kaybı olduğunu söyledi doktorlar. Köylerinde ‘sağırmış’ derlerdi. O da bağrına basıp büyüttü kızını. Giresun’un Görele ilçesinde yaşayan Güllü Çolak değil sadece bu acıyı yaşayan. Binlerce ebeveyn doğuştan ya da sonradan duyma kabiliyetini kaybeden işitme engelli çocuklarıyla yaşıyor. Çoğu çocuklarını büyütüp okula gönderene kadar ne olduğunu, çocuklarının sessiz dünyasının eğitimle geri kazanılabileceğini bile bilmiyor.
    <br>
     <br>
      Engelli çocukların eğitimi sadece ailelerin değil, devletin de önemli sorunlarından biri. Milli Eğitim Bakanlığı’na bağlı faaliyet gösteren 50 işitme engelli ilköğretim okulu var. Çoğu şehir merkezindeki bu okullarda 4 bini yatılı 5 bin 800’den fazla çocuk öğrenim görüyor. Okulun olmadığı, maddi imkanların yetersiz olduğu yerlerde yüzlerce işitme engelli çocuk ise hâlâ eğitim dünyasından uzakta. Okullarda teknik altyapı yetersizliği, branş ve uzman öğretmenlerin azlığı en büyük problem. Bin yüz öğretmenin sadece 49’u özel eğitim branşında. Öğretmenlerin çoğu sınıf öğretmeni.
      <br>
       <br>
        Geçtiğimiz günlerde Mobil İletişim Sistemleri ve Araçları İşadamları Derneği’nin (MOBİSAD) katkısıyla Giresun’un Eynesil ilçesindeki işitme engelliler ilköğretim okulu tam teşekküllü hale getirildi. Okulun masasından tahta ve sırasına kadar her şeyi yenilendi. Ses işitme cihazları satın alındı. Cep telefonu ticaretiyle uğraşan işadamları, ellerini uzatıp okulu ihya etti. Eynesil İşitme Engelliler Yatılı Bölge İlköğretim Okulu için 125 bin dolarlık yardım yapan işadamları, okulun ihtiyaçlarını yıllarca üstlenme ve takip etme sözü verdi. Binlerce çocuğun hâlâ eğitimden mahrum olduğunu dile getiren MOBİSAD Başkanı Murat
        <br>
         <br/>
         Dursun, her yıl bir okul yapımı projesi çerçevesinde bu sene Eynesil’e destek olduklarını söylüyor. Dursun, derneğin bundan sonra da özürlü çocukların eğitimine yönelik adımlarını sürdüreceğini belirtiyor. Eynesil’de 38 öğrenci yatılı olarak eğitim alıyor. Teknik altyapının sağlanmasıyla birlikte civar illerden gelenler sayıyı 130’a çıkaracak.
         <br/>
         <br/>
         Üç yıldır okulda görev yapan sınıf öğretmeni Ülkü Kurt, tek tek resimler ve şekillerle okuma eğitimine başladıklarını, işitme eğitimine ise cihazların alınmasıyla başlayabildiklerini söylüyor. Grup işitme cihazları, yazı tahtaları, eğitim materyalleri yenilenen her şeyin öğrencileri daha çok okula ve hayata bağlayacağını anlatıyor. Öğretmenler artık çocuklarla mikrofonla konuşabiliyorlar, harf ve sesleri tanımalarını sağlayıp onları konuşturuyorlar.
         <br/>
         <br/>
         Hazırlık eğitim alan Burak Genç, Murat Çelikbaş (Çavuşlu), Emine Yılmaz (Giresun), Ünal Ekiz (Görele) bir ağızdan sesleniyor. “Sizi seviyoruz” Harflerin çoğu çarpık da olsa sevgileri gönülden geliyor. Güllü Çolak’ın kızı Kerime (16) de bu okulda okuyor. İlkokul yıllarını normal bir okulda geçirmiş. Annesi “Ne kadar çok pişmanız. Keşke kızım yıllar önce işitme engelli okullarında eğitime başlasaydı.” diyor. Bir yıldır kızındaki değişimi artık dudaklarımı okuyup bana cevap verebiliyor diye özetliyor.
         <br/>
         <br/>
         Okuma yazmayı öğrenip ikinci sınıfa geçen öğrencilerin bayraklar ve Atatürk resimleriyle süslü panosunda şu cümleler yazıyor. “Buün yirmi üç nian. Dışa da yamur var. Atatürk cocuklara bu baramı hediye etmis.” Yani, bugün yirmi üç nisan, dışarıda yağmur var. Atatürk çocuklara bu bayramı hediye etmiş, diye başlıyor kompozisyon. Dudak harflerinin dışındakiler yazıda da yok. Karadeniz’in hırçın dalgalarını sadece görerek büyümüş bu çocuklar. Yüzlercesi de duymak için, hiç olmazsa okuyup adam olmak için kendilerine uzanacak elleri bekliyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1016 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21419), [web.archive.org (arşiv bağlantısı)](http://web.archive.org/web/20060202093726/http://www.aksiyon.com.tr:80/yazdir.php?id=21419)
