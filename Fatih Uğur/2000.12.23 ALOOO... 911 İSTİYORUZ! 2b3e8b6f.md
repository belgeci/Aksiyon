# ALOOO... 911 İSTİYORUZ!

*Fatih Uğur 2000.12.23*

<div>
 <p class="spot">
  AKUT İkinci Başkanı Feridun Çelikmen Amerika'daki ilkyardım merkezi  911'in Türkiye'de mevcut imkanlar değerlendirilerek 'sıfır' mâliyetle  kurulabileceğine inanıyor. "Ne depremden ne de trafik kazalarından ders  alıyoruz" diyen Çelikmen'e göre, Türkiye'yi her kaza ve afette felaketler  arenasına çeviren şey, ilkyardım, yangın, afet, trafik, sağlık ve afet işlerini  yüklenen kurumların organize edilememesi
 </p>
 <p class="metin">
 </p>
 <img border="0" src="/web/20020325031635im_/http://www.aksiyon.com.tr/2000/316/resimler/Alo.jpg"/>
 <p class="metin">
  Trafik, deprem, yangın, iş ve ev kazalarıyla her an burun buruna yaşayan Türkiye, felaket ve afetler için adeta bir cennet. Yaşadığımız 2 büyük deprem felaketi ve trafik kazalarında hergün ekranlara yansıyan kurtarma trajedileri ve rezaletlerinden artık gına geldi. Saatlerce gelmeyen ambulanslar, kazalardan karga tulumba kurtarılan(!) yaralılar, akaryakıt yangınlarında kurban olan itfaiye erleri, enkaz altında kolu bacağı kesilen yüzlerce insan. Peki binlerce, yüzbinlerce ambulansı, itfaiyesi, kurtarma timi, trafik ve asayiş polisi, helikopteri, hastanesi, doktoru, hemşiresi olan Türkiye'de en küçük kazalar bile neden felakete dönüyor? Cevabı basit, elimizdeki imkanları organize edememekten. Amerika'da otobanda meydana gelen bir trafik kazasına ambulans, itfaiye ve trafik polisi aynı anda gidiyor. Herkes görevini yapıyor, ek kazaya ve felakete neden olmadan en hızlı müdahaleyi gerçekleştiriyor. Neden mi? Bir tek insanın hayatı kurtulsun diye.
 </p>
 <p class="metin">
  Felaket ihbarla başlıyor
 </p>
 <p class="metin">
  Depremde onlarca insana umut olan Arama Kurtarma Derneği AKUT'un 2. Başkanı Dr. Feridun Çelikmen vatandaşın ilkyardım ve arama kurtarma hizmeti beklediği bütün devlet ve sivil organizasyonları tek bir numaradan kontrol ve kumanda etmek amacıyla Amerika'daki 911 benzeri merkezlerin bir an önce kurulması gerektiğini söylüyor.
 </p>
 <p class="metin">
  Afet ve kazaları kendi elimizle felakete çevirdiğimize dikkat çeken Çelikmen, "Türkiye her an afet ve kazalarla karşı karşıya. Bu yüzden arama kurtarma, itfaiye, jandarma, polis ve trafik ekiplerinin organize edilmesi lazım. Bütün itfaiyecileri, cankurtaranları, arama kurtarma derneklerini, STK'ları tek bir numaradan kontrol ve komuta edebilecek merkezlerin kurulması gerekiyor. Yani 911 Acil Kurtarma. Felakete maruz kalmış, acz içindeki insanın aklına 10 tane numara ve merkezin gelmesini isteyemezsiniz. O halde bütün arama kurtarma ve ilkyardım hizmetlerini tek merkezden organize etmelisiniz. Depremlerden sonra kendimize geldiğimizde yaptığımız ilk çağrı bu oldu, devlete bildirdik. 911 bir an önce oluşturulsun diye. 1.5 yıldır ses çıkmadı" diyor.
 </p>
 <p class="metin">
  Tek numara, tek merkez
 </p>
 <p class="metin">
  Çelikmen'in tespitine göre yangın ihbar, sıhhi imdat, polis imdat, alo trafik, jandarma imdat, sahil güvenlik amaçlı yardım istenen 110, 112, 117, 154, 155, 156, 158 gibi üç rakamlı özel servis hizmetlerinin tek numara ve merkezde olmaması yaşadığımız felaketlerin ilk nedeni. Çünkü milyonlarca insanın acil durumlarda umudunu bağladığı bu hizmetlerdeki her aksama, can güvenliği ve insanına önem vermeyen bir toplum oluşturuyor. Üstelik verimli kullanılamayan binlerce çalışanı, harcanan para ve boşa geçen zaman da cabası.
 </p>
 <p class="metin">
  ABD işi ehline veriyor
 </p>
 <p class="metin">
  Acil kurtarma faaliyetlerinin en temel felsefesini 'ek kazalara meydan vermeden kurtarma' diye tanımlayan Çelikmen, Amerika'nın 911 uygulamasındaki başarının sırrını şöyle açıklıyor: "Komuta kontrol merkezlerinde 24 saat 250 kişi çalışır. Amerika'da sel baskını, çığ düşmesine giden ekipler yangına gitmiyor. Çünkü hepsi özel eğitimli insanlar. Serviste polis, itfaiyeci, psikolog, dağcı, doktor, şoför gibi branşında uzman isimler daha telefon ihbar gelir gelmez işe başlıyorlar. Sonra bu merkezdeki insanlar en yakın ve hızlı müdahaleyi yapacak uygun ekipleri kaza veya felaket durumuna göre yönlendiriyor. İtfaiye, polis, arama kurtarma timleri, psikologlar herkes iş yapabileceği yere gidiyor. Köprüden atlayacak adama psikiyatristle birlikte polis gidiyor. Olay criminalse ambulans–polis, kazaysa ise ambulans–itfaiye–polis birlikte gidiyor."
 </p>
 <p class="metin">
  Bizde itfaiye erleri yanıyor!
 </p>
 <p class="metin">
  Geçtiğimiz yıllarda Tuzla Tersanelerinde yangında itfaiye erlerinin yanarak can verdiği feci kazayı hatırlatan Çelikmen ekliyor: "Bizde fuel–oil yangınlarına karşı korumasız elbiselerle giden itfaiyeciler yanarak ölüyor. Trafik kazalarındaki kurtarma(!) hadiseleri ibretlik. Felaketlerde kriz masaları krize giriyor. 40 yaşına kadar sivil savunmada, arama kurtarmada çalışan insanlar var. Ama adeta küflenmişler. Oysa sürekli aktif olmaları lazım. Acil kurtarma adıyla kurduğumuz sistemin içinde atıl duran korkunç bir istihdam var. Binlerce insan daha işlevsel kullanılabileceği halde, buralarda eritiliyor. Ambulans, itfaiye, trafik, kurtarma ekipleri her yerde ayrı bir istihdam var. Ama ortak ve akılcı kullanım yok. Acz içinde olan vatandaşın kafasında 50 numara, hangisini arayayım diye düşünüyor. Ambulansla trafik kazasına gidiyoruz, müdahale için itfaiye bekliyoruz. Neden? Polisin, ambulansın bildiğini itfaiyeci bilmiyor. Bilgi iletilene kadar iş işten geçiyor."
 </p>
 <p class="metin">
  Çelikmen'in bir eleştirisi de 911 sistemi içinde yer alması gerektiğine inandığı, toplumsal felaketlerin altyapısına yönelik çalışmalar yürütmesi gereken Kızılay'a; "Birçok ülkede onlarca felaket gördüm, Kızılhaç'ın çalışmasını izledim. Bizim Kızılay'ı gördüğümde utanıyorum. Çadırkentinden aşevine her işte Kızılhaç'ın farklılığı göze çarpıyor. Bizde Kızılay için hâlâ Ankara'da bina dikiliyor. Ankara'daki binanın depremde, kazada, selde ölene ne faydası olur".
 </p>
 <br/>
 <center>
  <a class="anaorta" href="http://web.archive.org/web/20020325031635/mailto:mfugur@hotmail.com">
   mfugur@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/316/haberler/3.htm), [web.archive.org (arşiv bağlantısı)](http://web.archive.org/web/20020325031635/http://www.aksiyon.com.tr:80/2000/316/haberler/3.htm)
