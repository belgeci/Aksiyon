# İstanbul rayına oturuyor

*Fatih Uğur Bilinmeyen-tarih*

<div>
 <font>
  <img border="0" height="1" src="/web/20050213050042im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20050213050042im_/http://www.aksiyon.com.tr/resim/526/60.jpg" vspace="5"/>
  </p>
 </font>
 <font class="content">
  Trafik çilesi bitmeyen İstanbul’da, raylı sistem yatırımları için ciddi adımlar atılıyor. 2005 temel atma ve açılış yılı olacak. Beş senede 90 kilometre ray hedefi ortaya kondu. Uzmanlar, İstanbul’a ray döşenirken vagon araç üretimiyle ulaşım sanayiinin de büyümesini istiyor.
 </font>
 <br/>
 <p>
  <font class="content">
   Dünyanın ilk metrosu 1860’ta Londra’da inşa edildikten sonra Avrupa’nın ikinci, dünyanın üçüncü metrosu (feniküler sistem) İstanbul’da yapıldı ve adına “Tünel” dendi. Bugün bildiğimiz anlamda metrolara benzemese de makaralarla raylar üstünde çekilen sistem yıllardır işletiliyor. Osmanlı Padişahı Sultan Abdülaziz’in Karaköy-Tepebaşı arasında 1875’te yaptırdığı 2,5 beridlik (601 metre) yer altı hattı bittiğinde, ne İstanbul sokaklarında bugünkü gibi 2 milyon otomobilin olacağı ne de on milyonların yaşayacağı hayal ediliyordu. O zaman Londra, Paris, Moskova gibi başkentlerle yarışa başlayan İstanbul, bugün raylarda geç kalmışlığının bedelini “trafik keşmekeşi” ile ödüyor. Nüfusu 13 milyonu geçmiş metropolde, günde 1 milyon 600 bin araç trafiğe çıkıyor. Her gün 400’e yakın yeni araç trafiğe kaydoluyor; ortalama 12 milyon kişi yolculuk yapıyor. Rayların trafikten kurtardığı insan sayısı ise 650 bin kişi. Yani toplam ulaşımdaki payı sadece yüzde 6.
   <br>
    <br>
     Köprüde, otobüslerde, minibüslerde saç baş yolduran bu çileden kurtulmanın yolu ise raylardan geçiyor. Ancak, onlar neredeyse bir asırdır ihmal edilmiş. Şimdi yerin altında tırnaklarımızla metro kazıları yapıyoruz. Yerin altında günde 85 santim yol alındığında önce Zonguldaklı ve Bartınlıların yüzü gülüyor. Neden mi? Çünkü, metro kazısında çalışanların çoğu maden işine girmeyip inşaatçılığı seçerek İstanbul’a gelen ‘Kara Elmaslı’ hemşehrilerden oluşuyor. Yüzlerindeki toz ve ellerindeki çamur milyonlarca aracın bıraktığı siyah egzoz dumanının izi değil. İstanbul’un kayalıklarının izi. Taksim, Kabataş, Unkapanı, Süleymaniye, Yenikapı, Aksaray’da yerin 30-40 metre altında kazmalar, kaynaklar, kepçeler, atılan her harç onlardan soruluyor. Kendi tabirleriyle “Üç imparatorluğa ev sahipliği yapan” şehrin altını Zonguldaklı ve Bartınlılar kazıyor.’
     <br>
      <br>
       Madenci memleketin inşaat ustası olarak dört yıldır yer altında çalışan Ercan Mantarcı, 130 yıl sonra ikincisi yapılan Taksim Kabataş Feniküler Hattı’ndaki işçilerden biri. “Raylarını görmedik ama, yıllar önce ilk metrolardan birinin Tünel’de yapıldığını duymuştum.” diyor. 640 metrelik hat onlar için İstanbul’daki rayların uzaması, biraz daha yerin altında kalmak demek. Bu da çoğu hemşehrisi 160 arkadaşıyla ekmek parası kazanmaya devam etmesi anlamına geliyor.
       <br/>
       <br/>
       Yerin altı Zonguldaklıdan sorulur
       <br/>
       <br/>
       Karabüklü Mehmet Dayı, Yenice’deki iki oğlunu ve eşini görmek için Aksaray-Havalimanı arasındaki hafif metroyu sadece iki defa kullanmış. Otogar’a ulaşıp otobüsle memleketine gitmiş. Dört yılda sadece iki kez. Kendi çalıştığı hattın Yenikapı-Taksim Metrosu ile bir an önce buluşmasını istiyor. Onlar bu inşaatın sadece 630 metrelik kazı kısmında çalışacaklar. Raylar döşenmeye başlandığında yeni işçiler gelecek. İstanbul Büyükşehir Belediye Başkanı Kadir Topbaş’ın “Beş yılda 90 kilometre ray döşenecek.” sözleri herkes kadar onları da heyecanlandırıyor. Belediyenin beş yıllık yatırım planlarında raylı sistem için ayrılan para 5 katrilyon liradan fazla. İstanbul’da halen 72 kilometresi banliyö olmak üzere şehir içi yolcu taşımacılığında kullanılan metro, hafif metro, cadde tramvayından oluşan 116.5 kilometrelik ray ağı var. Cumhuriyet’in yüzüncü yaşında, yani 2023’e gelindiğinde rayların uzunluğu 290 kilometreyi geçecek. Tabii hedefler tutturulursa.
       <br/>
       <br/>
       İETT Genel Müdürü Muammer Kantarcı’nın verdiği bilgiye göre, İstanbul’u demir ağlarla örmek için 7-8 milyar dolar arasında yatırım yapılacak. 2005-2007 arasında hizmete girecek 30 kilometreye ilaveten projelendirilerek ihale edilmiş 110 kilometre daha var. Bu da eklendiğinde dev yatırımın yarıya yakını 2010-2012 yılları arasında tamamlanmış olacak. İlk etapta harcanacak para 4 milyar doları bulacak. Raylı sistemlerin intibak hakkını 40 yıllığına devralan İETT, 130 yıl önce Tünel’le başlayan İstanbul’un yol macerasındaki yitirilmiş yüzyılını telafi edecek.
       <br/>
       <br/>
       2005 raylarda temel atma ve açılış yılı
       <br/>
       <br/>
       Halen inşaatı süren 30 kilometrelik raylı sistem yatırımları kapsamında Sirkeci-Kabataş İskelesi arasındaki kısım tamamlandı. Galata Köprüsü üstünden geçerek İstanbul Boğazı’na uzanan raylı sistem önümüzdeki günlerde yolcu taşımaya başlayacak. Hattın diğer ucunda 25 milyon dolar harcanarak uzatılan ve halen inşaatı süren Zeytinburnu-Bağcılar-Güngören hattı var. O da Haziran 2005’te işletmeye açılıyor. Taksim Metrosu ile Sirkeci hattını ve Kabataş’ı birleştirecek 641 metrelik feniküler hat Ekim 2005’te tamamen bitmiş olacak. Tünelin ikizi olan bu sistem sayesinde saatte 8 bin kişi taşınacak. Yanıbaşında inşa edilen 225 araç kapasiteli araç parkı işin bitişini 3 ay tehir ediyor.
       <br/>
       <br/>
       Anadolu yakasında bugüne kadar yılan hikâyesine dönen E-5 yolu üstünde yapılacak 22 kilometrelik Kadıköy-Kartal-Tuzla hattının inşaatına 2005 yazının başında başlanıyor. Avrupa yakasındaki 5,2 kilometrelik Otogar-Bağcılar ring hattının temelleri de yine bu yıl içinde atılacak.
       <br/>
       <br/>
       Cam köprü 90 günde monte edilecek
       <br/>
       <br/>
       Edirnekapı-Sultançiftliği hattındaki ilk 5 kilometrelik kısım Nisan 2005’te, kalanıysa Mart 2006’da bitirilerek hizmete açılacak. Taksim-Şişhane-Unkapanı-Yenikapı hattı ise “kaybedilen dört yılı kazanmak için” bizzat belediye başkanı Kadir Topbaş’ın içinde yer aldığı Haliç köprü geçişinin mimari projelerini çizen ekibi bekliyor. Unkapanı-Şişhane bağlantısını sağlayan Atatürk Köprüsü’nün batısından geçecek yeni cam tünel köprü tamamlandığında metro altın boynuza kement atacak. Doksan günde monte edilecek cam köprünün yapılması metro çalışmalarının kaderini ve hızını belirleyecek. Anıtlar Yüksek Kurulu’nun onayını alan proje bittiğinde 2-3 sene içinde Taksim Metrosu’nun, Aksaray-Havalimanı Hafif Metrosu ve Yenikapı’ya gelecek tüp geçiş banliyö hatlarıyla entegrasyonu tamamlanacak. Belediye yetkililerinin her şey yolunda gitmesi halinde bekledikleri bitiş tarihi 2008. Ray ve elektrifikasyon ihalesi yapılan Taksim-Şişhane hattının 18-20 ayda hizmete alınması planlanıyor. Hazine Müsteşarlığı’ndan alınacak 270 milyon dolarlık kredi bekleniyor. Unkapanı-Yenikapı güzergâhındaki metro kazı çalışmaları Osmanlı, Bizans ve Roma imparatorluklarının merkezinde yapıldığından, işler adeta iğneyle kuyu kazarcasına güçlükle ilerliyor. Aynı güçlük Aksaray-Yenikapı arasında da yaşanıyor. Tünel kazma çalışmaları yüzde 90 bitmiş, şimdi sıra rayların döşenmesinde.
       <br/>
       <br/>
       2005’i fırsat olarak gören belediyenin ocak ayındaki ilk işlerinden biri 4. Levent-Ayazağa metrosunun temelini atmak. İnşaat çalışması başlayan bu hat bittiğinde metro Oto Sanayi-Maslak İTÜ ve Seyrantepe olmak üzere üç yeni istasyona daha kavuşacak.
       <br/>
       <br/>
       Yenikapı ulaşımın kalbi olacak
       <br/>
       <br/>
       İBB Fen İşleri Dairesi Teknik İşler Müdürü Dursun Balcıoğlu 2 bin yıllık tarihin altında yapılan metro çalışmasının bu alanda “dünyaya örnek teşkil ettiğine” inanıyor. Tarihi eserlerin altında yapılan kazılar şehrin kalbinde atardamar açmak demek. Şehzadebaşı’ndaki yüzey kazıları ile Aksaray bağlantı hattında ortaya çıkan tarihi hamam kalıntıları da metronun İstanbul’a armağanı olarak sergilenecek. Balcıoğlu, özellikle Taksim Metrosu’nun Yenikapı-Aksaray hatlarının birleşmesiyle, Yenikapı’nın deniz otobüsleri, raylı sistemler ve metro açısından İstanbul’un yeni ulaşım üssü haline geleceğine işaret ediyor. Halen devam eden ve ihale aşaması tamamlanan raylı sistemler hayata geçtiğinde 400 bin yeni yolcu taşıma kapasitesi kazanılacak. Bu sayı belki de ikiye üçe katlanacak. Taksim-4. Levent hattının inşası sırasında hesaplanan yolcu sayısı 100 binlerdeydi. Oysa şimdi günlük ortalama yolcu sayısı 150-160 bini buluyor. Yani raylı sisteme ilgi artıyor.
       <br/>
       <br/>
       Metro araçları milyar  dolarlara mal oluyor
       <br/>
       <br/>
       Mevcut hatların tamamında yılda 160 milyon kişi taşınıyor. TCDD’ye ait banliyö hattı dışında kalan raylı ulaşımın işletmeciliğini Ulaşım AŞ yapıyor. Şirket, 2004 sonu itibariyle 95 trilyon liralık ciro hedefine ulaştı. Sadece Taksim Metrosu’nun 600 milyon dolarlık yatırımı olduğunu düşündüğünüzde, raylı sistem yatırımlarının geri dönüşünü en az 40-50 yıla yaymak gerekiyor. Tabii raylarla şehrin kazandığı zaman, trafik yükünden kurtulma ve verimlilik artışı maddi kazanımlardan daha önemli. Cadde tramvayında Eminönü-Aksaray, hafif metroda ise Zeytinburnu-Merter arasında raylar yenilenmeyi bekliyor.
       <br/>
       <br/>
       Raylı sistem araçlarıyla ilgili ilk yatırımların yapıldığı Ulaşım AŞ’nin Genel Müdürü Süleyman Pektaş, 2005 yılında hizmete açılacak hatlarda ilk etapta 100 araçlık alçak tabanlı cadde tramvayına ihtiyaç duyulacağını söylüyor. Araçların yurt dışından satın alınması 400-500 trilyon liranın dışarıya gitmesi demek. Oysa bu araçlar Türkiye’de üretilse ödenecek para yarı yarıya düşecek. Pektaş, 2010’a kadar İstanbul’da ihtiyaç duyulan raylı sistem araç sayısının bine ulaşacağına dikkat çekerek, “Hem devlet hem özel sektör bu alanda yatırımlar yapmalı.” diyor. Ulaşım AŞ’nin araştırma geliştirme çalışmalarını sürdürdüğü alçak tabanlı cadde tramvayı ile ilgili 2005 yılında yeni üretimler yapılacak.
       <br/>
       <br/>
       İBB Ulaşım Dairesi Başkanı Rafet Bozdoğan, sadece İstanbul’daki değil, Anadolu’daki, hatta Avrupa Birliği ülkelerindeki raylı sistem yatırımlarının gözetilmesi gerektiğini hatırlatıyor. Bozdoğan’a göre, önümüzdeki 10 yılda Türkiye’de metro ve tramvay araçları için harcanacak paranın toplam bedeli 5 milyar doları bulacak.
       <br/>
       <br/>
       Metro ve hafif metro araçlarının her birinin 2-2,5 milyon dolar maliyeti var. İETT Genel Müdürü Kantarcı ise, Ulaştırma Bakanlığı bünyesinde gerçekleştirilen bir çalışma ile raylı sistem aracı üretme konusunda yepyeni projeler geliştirildiğinin müjdesini veriyor. Kantarcı, devletin Türkiye Vagon Sanayi AŞ, Türkiye Lokomotif Sanayii AŞ gibi kurulu şirketlerinden ve yabancı yatırımcının teknolojisinden yararlanmak istediğini belirtiyor. Araçların Türkiye’de üretilmesi, en azından yüzde 40’lık döviz kaybının önüne geçmek anlamına gelecek. Bu da raylı sistem yatırımlarının ucuza getirilmesi, yeni yatırımlar için kaynak bulunması demek.
       <br/>
       <br/>
       Yerli üretimin teknoloji aktarımı ve AR-GE çalışmalarıyla yapılabileceğinin altını çizen Ulaştırma Bakanı Müsteşar Yardımcısı Barış Tozar, sadece İstanbul’daki değil, Anadolu’daki metroların da ihtiyacı olan hafif raylı sistemlerin yerli üretimlerinin yapılması için girişimleri hızlandırdıklarını dile getiriyor. Marmaray Tüp Geçiş Projesi ile 70 kilometrelik yeni hatlara kavuşacak İstanbullu’lar ise rayları bekliyor.
       <br/>
      </br>
     </br>
    </br>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=19334), [web.archive.org (arşiv bağlantısı)](http://web.archive.org/web/20050213050042/http://www.aksiyon.com.tr:80/detay.php?id=19334)
