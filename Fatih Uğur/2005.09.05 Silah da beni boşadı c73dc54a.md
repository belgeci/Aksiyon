# Silah da beni boşadı

*Fatih Uğur 2005.09.05*

<div>
 <p>
  <font>
   Anavatan Partisi milletvekili Turan Tüysüz, 1993’ten beri sahip olduğu ruhsatlı silahını teslim etti. Meclis’e yeni bir yasa tasarısı sunmaya hazırlanan Tüysüz, silah bırakmasını “Ben silahı boşadım, silah da beni boşadı.” sözleriyle anlatıyor.
   <br/>
   <br/>
   Malatya'da bir düğünde kör kurşunlara kurban giden üniversite öğrencisi Begüm Kartal, Denizli'de damadın tabancasından çıkan kurşunlarla ölen 8 yaşındaki İbrahim Dalkılınç... Son olarak, AK Parti milletvekili Faruk Koca'nın, kulağının dibinde patlayan silahlardan sonra işitemez hâle gelmesi, maganda terörü ve bireysel silahlanmayla ilgili adeta kırılma noktası oldu. Düğün ve maç sonrası silah sıkmama kampanyasına destek veren Anavatan Partisi milletvekili Turan Tüysüz, silahı bırakan ilk parlamenter oldu.
   <br>
    <br>
     Olaylı CHP kongresinde belindeki silahla fotoğrafı çekilen Tüysüz, tabancasını ruhsatıyla birlikte geçen hafta TBMM Emniyet Amirliği'ne teslim etti. Şanlıurfa'nın Siverek ilçesi doğumlu genç vekil, Anavatan Partisi Genel Başkan Yardımcısı Süleyman Sarıbaş ile yeni bir yasa teklifi hazırladıklarını da duyurdu. Bugüne kadar valilikler kanalıyla alınan silah ruhsatlarının hâkimler tarafından verilmesini talep eden Tüysüz, 6136 sayılı Ateşli Silahlar ve Bıçaklar Hakkındaki Kanun'daki cezaların ağırlaştırılarak uygulanması gerektiğine dikkat çekiyor. 10 aylık kızı Zeynep'le poz verirken ise 'Artık çocuklarımız ölmesin' diyor.
     <br>
      <br>
       Kalender Aşireti'nin önde gelenlerinden Tüysüz, misyonunu "Ben hata yaptım, hatamdan döndüm; sıra toplumu silahsızlandırmada." diye açıklıyor ve ekliyor: "CHP de, AK Parti de bu kampanyaya destek vermek zorunda. Toplumu bu yaradan kurtarmaktan başka çaremiz yok."
       <br>
        <br>
         -Silah ruhsatlarını hâkimler versin, diyorsunuz. Nereden çıktı bu fikir?
         <br/>
         <br/>
         Üzücü hadiseler gündeme geldiğinden beri konuşuyoruz. Konuyu genel başkanıma açtım. Erkan Beye, Süleyman Sarıbaş ile konuşurken, "Böyle bir şey düşünüyorum." dedim. "Çok iyi olur, bir yasa teklifi ile gündeme gelirse daha da iyi olur." dedi. Biz de, Süleyman Sarıbaş ve diğer vekil arkadaşlarımızla, 6136 sayılı yasada ne tür değişiklikler yapılması gerektiğini masaya yatırdık. Silah ruhsatını hâkimlerin vermesi fikri Genel Başkanımız Erkan Mumcu ile Süleyman Sarıbaş'ın fikri olarak öne çıktı. Silah ruhsatının temel amacı, benim can güvenliğim yok, kendimi koruyamıyorum, korunmak istiyorum düşüncesidir. Ancak iş ruhsatlı-ruhsatsız silah olayından çoktan çıktı. Düğünleri bile savaş meydanına çevirdik.
         <br/>
         <br/>
         -Vekiliyle, siviliyle iş çığırından çıktı diyorsunuz yani?
         <br/>
         <br/>
         Evet. Bu olayı kişilere bağlamak yanlıştır. Kanayan bir yaraydı ve buna birilerinin dur demesi gerekiyordu. En önemli sorumluluk da milletvekillerine düşüyor. Ölen insanlar bizim çocuklarımız olabilirdi. Benim de bir kızım var. Allah göstermesin, Allah o acıları kimseye yaşatmasın. Balkonda, düğünde, her yerde bu minicik yavrucakların öldüğünü gördük. Milletvekili olarak değil, insan olarak bu işin bitmesi gerektiğine inanıyorum.
         <br/>
         <br/>
         Cezanın artmasını istiyoruz
         <br/>
         <br/>
         -6136 sayılı yasada gördüğünüz eksiklikler neler? Önerileriniz ne?
         <br/>
         <br/>
         Eskiden, ruhsatsız silahlara verilen ceza 1-3 yıl arasındaydı. Bu caydırıcı değildi. Zaten cezalar hep alt limitten uygulanıyor. Yani bir yıl hapis. Bunların çoğu da para cezasına çevriliyor. Yeni TCK'deki üst sınırdan verilecek 15 yıllık cezanın uygulanması imkânsız.
         <br/>
         <br/>
         -Uygulanabilir ceza ne olmalı?
         <br/>
         <br/>
         Biz bunu yasa teklifinde dile getirdik. Bakanlar Kurulu daha da genişletebilir. Yasada, ruhsatsız silah taşıyanlara 1-3 yıl arasında ceza ön görülüyor. Uzun namlulu silahlarda ceza 5 yıl, uygulama 2 yıl. Ankara sokaklarında kaleşnikoflu birini düşünün. Bu korkunç bir şey. Bir yeri tarasa kurtulmanın imkânı yok. Buna uygulanan cezanın yatarı 2 yıl. Uygulanabileni bu. Ama biz bunun değiştirilip tabancalar için cezaî müeyyidenin 2 yıldan beş yıla çıkarılmasını istiyoruz. Özellikle küçük silahlar topluma çok zarar veriyor. Uzun namlulu silahın kontrolü kolay, kimde olduğu biliniyor. Ruhsatsız silah kullanımına 2 ila 5 yıl arasında ceza verilmeli. Suçun tekerrür etmesi hâlinde üst sınırdan yani 5 yıldan başlayan cezanın tecil edilmemesini talep ediyoruz.
         <br/>
         <br/>
         -Maganda kurşununa kurban giden yakınınız  ya da akrabanız var mı?
         <br/>
         <br/>
         Ölen yok ama yaralanan var. Mesela Siverek'te iki hafta önce olan bir hadise. Dört beş kişi kavga ediyor. Bizim akrabalardan biri (Mithat) araya giriyor, silahlar patlıyor. Arada bizimki vurulmuş. Hemen Diyarbakır'a hastaneye kaldırılıyor Allah'tan. İnsanın canı sıkılıyor tabii, üzülüyorsunuz. Boşu boşuna. Allah korusun, daha kötüsü de olabilirdi.
         <br/>
         <br/>
         -Maganda kurşununa kurban giden ailelerle hiç temas kurdunuz mu?
         <br/>
         <br/>
         Şu ana kadar olmadı; ama onlar için çok üzülüyorum. Mutlaka temas kurulacak. Urfa Barosu ile görüştüm. Barolar düzeyinde böyle bir kampanyaya hukukçuların katkısı ne olur diye, bunun istişaresini yaptık. Tüm avukatlarla toplantı yapıp çalışmak gerektiğine karar verdik. Barolardan da destek alacağız.
         <br/>
         <br/>
         -Türkiye'de ne kadar silah var? Meclis'teki vekillerde ne kadar silah var?
         <br/>
         <br/>
         Türkiye'de 7 milyon silah var. Bunun iki milyonu ruhsatlı. 5 milyonu ruhsatsız. Ruhsatsız silah yok deniyor. Bal gibi var. Güneydoğu Anadolu, Doğu Anadolu, İstanbul silah deposu. İzmir, Antalya hakeza… Antalya'da ihalede silahlar patladı, 5 kişi öldü. Bunların hiçbiri ruhsatlı silah değildi. Ruhsatsızlar 5 milyonun da üstünde. Meclis'te ise 3 binin üstünde silah olduğu söyleniyor, net bilmiyoruz.
         <br/>
         <br/>
         -550 vekile 3 bin silah! Yani her vekile 5-6 silah mı düşüyor? Mesela sizin 6 silahınız mı var?
         <br/>
         <br/>
         Hayır, benim bir silahım vardı. O da teslim ettiğim. Şimdi öyle hesaplamamak lâzım. 7-8 silahı olanlar, 7-8 ruhsatı olanlar var. İçişleri Bakanlığı istese, kaç kişide kaç silah var, yarım saatte ortaya çıkarır.
         <br/>
         <br/>
         -Peki, vekillerin kaç silahı olduğu ifşa edilmeli mi? Güvenlik açısından bu doğru mu?
         <br/>
         <br/>
         Elbette edilmeli. Her milletvekilinin kaç silahı vardır, bu mutlak şekilde ortaya çıkarılıp deşifre edilmelidir. Vergi yüzsüzleri gibi deşifre edilip "Kardeşim sen bu silahlarla ne yapıyorsun?" denmeli. Ve halka şikâyet edilmelidir vekiller. Bakın ben silahtan mağdur olan biriyim. Benim üstümde silah göründü diye topluma karşı mahcup oldum.
         <br/>
         <br/>
         -CHP Kurultayı'nda divan başkanına silah gösterdiğiniz iddiasıyla kamuoyu sizi tanıdı? Kongrede gerçekten silah çektiniz mi? Şimdi pişman mısınız?
         <br/>
         <br/>
         Benim silah çekip çekmediğim ortada. Görüntüleri incelesinler. Ceketin azizliğine uğruyoruz. Silah çekmedim, elimi de atmadım. Silahıma sahip bir insanım. Silahın sorumluluğunun ne kadar ağır olduğunu bilen biriyim. Kavgada birine tokat atarsın; ama elini silaha atmak korkunç bir şeydir. Artık bu defter kapandı.
         <br/>
         <br/>
         -Canan Arıtman, "Ben silahımı bırakmam, güvenliğimi nasıl sağlayacağım?" dedi. Siz bundan sonra güvenliğinizi nasıl sağlayacaksınız?
         <br/>
         <br/>
         Hiçbir insan tek başına kendi güvenliğini sağlayamaz. Yani senin üzerinde silah var diye, garantin yok. Silahın caydırıcılığı var; doğru. Ama bu senin güvenliğini yüzde yüz sağlıyor anlamına gelmiyor. Aksine, tehdit artıyor. Gerçekten güvenlik ihtiyacı hissettiğim zaman, İçişleri Bakanlığı'ndan yardım talep ederim.
         <br/>
         <br/>
         -Silah bırakma kampanyasında aşiretlere düşen görevler ne? Onlar ne yapacak?
         <br/>
         <br/>
         İşi kişiselleştirmiyorum. Toplumun en alt katmanından en üst katmanına kadar kimde silah varsa, milletvekili, vatandaş, bu işi bırakmalıyız. Gerçek anlamda Türkiye'de silah taşıması zorunlu olan insanların dışında hiç kimsenin silah taşıması doğru değildir. Ben taşıdım, yanlış yapmışım. Şimdi de bu yanlışımdan dönüp gerçekten toplumun silahsızlandırılması için ne gerekiyorsa onu yapacağım. Yani sadece aşiretle, milletvekilleriyle alakalı değil. Sivil toplum kuruluşları ve hukukçularla konuyu değerlendirip hukukî bir zemine oturtacağız. Toplumsal mutabakattan yararlanarak sorunu çözeceğiz.
         <br/>
         <br/>
         Silahla siyasi şov olmaz
         <br/>
         <br/>
         -Askerde silah kullandınız mı? İyi atıcı mıydınız?
         <br/>
         <br/>
         Hayır, nöbet silahı dışında elime silah almadım. Ankara Mamak'ta MEBS Okulu'nda askerdim. Akşam 2 saat nöbetteydik. Bunun dışında elime silah aldığımı hatırlamıyorum.
         <br/>
         <br/>
         -Peki, silahı ilk ne zaman elinize aldınız?
         <br/>
         <br/>
         Bakın hâlâ insanlar çocuğuna oyuncak silah alıyor. Gerçeği ne zaman elime geçecek beklentisiyle büyüyor çocuklar. Bunun gerçeğinin, sahtesinin ne zaman elimize geldiğini bilmiyoruz ki. Ruhsatımı üniversite yıllarında, 1993'te aldım. Geçen hafta teslim ettim.
         <br/>
         <br/>
         -Poligonda mı yoksa açık alanda mı silah atmayı tercih ediyordunuz?
         <br/>
         <br/>
         Ben açık alanda da, kapalı alanda da silah attım diyemem. Belki şöyle söyleyebilirim, daha çok köyde falan atış yapmışızdır. Bir düğün alanında olmuştur... Benim yanımda sıkılmıştır; ama ben çıkıp sıkmamışımdır. Boş alanda olmuştur. Poligona gideyim vs. diye bir isteğim olmadı. Niye gideyim? Ne farkı var? Ben silahı boşadım, silah beni boşadı. Karşılıklı boşandık.
         <br/>
         <br/>
         -Ailenizde başka kimlerde silah var? Eşinizde, kardeşlerinizde?.. Onlardan tepki aldınız mı?
         <br/>
         <br/>
         Yok, kesinlikle... Babamda var, o da bulundurma ruhsatlı. Babam zaten taşımaz. O da destek verdi. Ben vekilim; toplum için bir şey yaparken, yararına inanıyorsam, aileme sormadan da yaparım.
         <br/>
         <br/>
         -Bazı gazeteler siyasî şov peşinde olduğunuzu ima etti? Böyle bir amacınız var mı?
         <br/>
         <br/>
         Ben hayatım boyunca siyasî şov peşine düşmedim. Silahla siyasî şov yapılmaz. Bizim ailemiz, kimliğimiz belli. Şov yapmak istesem başka şey yapardım.
         <br/>
         <br/>
         -Bir ay sonra Meclis'te vekil arkadaşlarınızdan ne isteyeceksiniz?
         <br/>
         <br/>
         Ben herkesin bu kampanyaya destek olmasını istiyorum. İnşallah bu tam bir kampanyaya dönüşür ve herkes destek verir. 547 vekil var. Herkesin kendi bölgesinde vatandaşlarla temasa geçip bunu anlatması bütün Türkiye'ye mal olur. Bunu yapmalıyız. En azından ülkenin yüzde 60'ını kapsar. Meseleyi çözeriz.
         <br/>
         <br/>
         -Anavatan’da neden sadece siz bıraktınız? Diğer vekiller size neden katılmadı?
         <br/>
         <br/>
         Kanun teklifimizde şöyle bir şey var. Taşıma ruhsatlı vekil arkadaşlarımızın tamamı ruhsatlarını bulundurmaya çevriliyor. Yani ben de teslim edeyim gibi bir şey düşünülmedi. Öneriyi ben verdiğim için, silahı da ben bıraktım. Gelin siz de bırakın, demedim. Değişiklikle birlikte 6 ay içinde herkesin taşıma ruhsatı düşecek. Taşımaya çevirmek için vekiller de hâkim ve savcıya başvurmak zorunda. Suça ceza verenler, kime silah vereceğini de en iyi bilenlerdir.
         <br/>
         <br/>
         -Silahınızla ilgili pişman olduğunuz bir anınız var mı?
         <br/>
         <br/>
         Silahımın üstümde olması ve gazetecilerce görüntülenmem... Kongredeki kadar beni üzen başka bir şey yok.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 868 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22450), [web.archive.org (arşiv bağlantısı)](http://web.archive.org/web/20051226154043/http://www.aksiyon.com.tr:80/yazdir.php?id=22450)
