# Bu prefabrikede 5 yıldır anne-baba demek yasak

*Fatih Uğur Bilinmeyen-tarih*

<div>
 <p>
  <font>
   Türkiye’yi sarsan Marmara Depremi’nin üstünden 5 yıl geçti.  Depremzedelerin acıları ilk günkü gibi taze değil, ama 17 Ağustos’tan beri hayatları eskisi gibi olmadı. Prefabrike evler, kalıcı konutlar, yollar, parklar yapıldı.
   <br/>
   <br/>
   Depremin kırdığı sosyal fayın yaraları hâlâ sürüyor. Şimdi sosyal belediyecilik diyen yetkililer, unutulan çocukların, işsizlerin, geçim derdindeki annelerin peşinde
   <br>
    <br>
     Marmara Depremi’nin en acı verici sonucuydu öksüz ve yetim çocuklar. Her şey 43 saniyede olmuştu. Gecenin karanlığında yuvaları sarstı koca toprak kütlesi. Elinde annesinin eşarbı, beton kokusuyla tanıştı minik yürekler. Karanlıkta duyulan gürültü, felaketin ve acının habercisiydi.
     <br>
      <br>
       17 Ağustos Salı sabahı Adapazarı Çark Caddesi’nde yerle bir olan 4 katlı apartmanın zemin katından 1.5 yaşında bir bebek çıkarıldı. İsmi Bahadır’dı. Binlerce aile gibi Pekak ailesini de uykuda yakalamıştı deprem. Geride sadece Bahadır kaldı. 17 Ağustos Bahadır Pekak için annesiz, babasız, ablasız, evsiz ve oyuncaksız kalmak demekti artık. Geçen yıllar onu da erkencecik büyüttü. 6.5 yaşına giren Bahadır bu sene okula gidecek.
       <br>
        <br>
         Anneannesi Melahat Şanlı ve dayısı Taylan Şanlı ile Serdivan Arabacı Alanı Mahallesi’ndeki prefabriklerde yaşıyor hâlâ.
         <br/>
         <br/>
         Evleri kira olduğu için kalıcı konutları olmadı. Zaten Babası Cengiz Pekak (36), annesi Sevda (33) ile ablası Nazlıcan’ın (5) öldüklerinden hiç bahsedilmedi ona. Prefabrike yuvada ‘anne-baba’ denmesi bile yasaklandı. Yeğenleri Nurbanu ve Enes ebeveynlerine sadece isimleriyle hitap ediyor. Bahadır bilmesin, duymasın istiyorlar bu kelimeleri. Bahadır’ın anne-babasını sorduğunda cevap verememekten korkuyor herkes. Beş yıldır bu yasak kaldırılmadı.
         <br/>
         <br/>
         Anne, baba ve ablasının mezarlarının bulunduğu Serdivan Deprem Şehitliği’ni “Nenişko’nun ağladığı yer” olarak biliyor Bahadır. Ona ne özel okulların bursları ulaştı, ne de devlet eli. Prefabriklerin karşısındaki Zübeyde Hanım İlköğretim Okulu’nda bu sene eğitime başlayacak.
         <br/>
         <br/>
         Türkiye’yi sarsan Marmara Depremi’nin üstünden 5 yıl geçti. 17 Ağustos 1999 Salı günü meydana gelen  Gölcük merkezli 7.4 büyüklüğündeki deprem Kocaeli, Adapazarı, Yalova, İstanbul, Bolu, Eskişehir, Bursa başta olmak tüm Türkiye’yi sarstı. Resmi verilere göre 17 bin kişi öldü, 43 bin kişi yaralandı. Yıkılan 30 bin konut ve işyeri ile birlikte depremin mali bilançosu 20 milyar doları aştı. Kimi depremi ekonomik krizin başlangıcı, kimi toplumsal fayın kırılmasıyla değişimin miladı olarak öngördü.
         <br/>
         <br/>
         Beş yılın fotoğrafı, ekonomik krizi de, sosyal değişimi de doğruluyor. Ancak bir başka doğru daha var. O da çadırlar, prefabrikeler, konutlarla parelel sosyal yaraların  sarılamamış olması. Adapazarı’ndaki 40 binin üstündeki işsiz ordusu; enkazdan kurtulan deprem kuşağının eğitimden  payını alamaması, yaralanan depremzedelerin hâlâ uykusuz, sandalyesiz süren tedavileri bunlardan birkaçı. Acıları belki ilk günkü kadar taze değil ancak hayatları o günden sonra bir daha eskisi gibi olmadı. Çocuklar erken büyüdü.  36 metrekarelik prefabrikelerde 3 yıl geçti. Kalıcı konutlar da herşeyi değiştirmedi.
         <br/>
         <br/>
         Ah şu ağrılar neden bitmez
         <br/>
         <br/>
         Enkazın altından çıkıp kolunu, bacağını kaybedenler acılarını hâlâ hissediyor. Tıbbın ‘fantom ağrıları’ adını verdiği hastalıkla savaşan onlarca depremzede var. Enkazın altından 54 saat sonra çıkarak hayata sarılan Asime Genç (34) beş yıldır uykularını bölen ağrılardan kurtulamadı. İki yıl Gölcük’te aylarca İstanbul Cerrahpaşa’da gördüğü  tedaviler de çözüm olmadı. Türkiye Sakatlar Derneği’nin tespitine göre uzuv kaybına uğrayan hasta sayısı binlerle ifade ediliyor. Farkında olmadan bu ağrıları yaşayan insanlar var. İki çocuğun ve eşini kaybeden Asime hanım, fantom ağrılarına rağmen Gölcük’ü terk etmedi. Terkedemediği başka bir şey ise Laroxyl (laroksil) adlı uyku ilacı oldu. Ama bu ilaç bile onun uykularının bölünmesini engelleyemiyor. Reçetesiz ve 2 milyona satılıyor.
         <br/>
         <br/>
         ‘Depremden sonra psikoloğa gitmeyi öğrendik’
         <br/>
         <br/>
         Sadece yaralananlar değil, sarsıntıları unutamayan, başını yastığa koyup uyuyamayan yüzlerce insan Diazepin, Panax gibi uyku ilaçlarını düşük dozlarda da olsa kullanmaya devam ediyor. Depremzedelerde psikolojik rahatsızlıklar nedeniyle ‘yeşil reçete’ arttı iddialarını kabul etmeyen Gölcük Devlet Hastanesi Başhekimi Dr. Resul Patan’ın verdiği bilgiye göre beldede sadece bir psikiyatrist görev yapıyor.
         <br/>
         <br/>
         Psikiyatrist Dr. Ayhan Akcan, büyük deprem felaketlerinin yaşandığı bölgelerde deprem sonrası kalıcı ruhsal hastalık oranının nüfusun yüzde 4—5’lerini bulduğunu söylüyor. Depremden doğrudan etkilenen 1 milyon insan içinde 40 bin kişi demek bu. Akcan, başını yastığa bile koyamayan depremzedelerin sorunlarından kaçmak yerine, geç kalınmış da olsa tedavi olmalarını öneriyor.
         <br/>
         <br/>
         Depremzedelerin psikolojik tedavi ihtiyacını gizlemiş olabileceğini söyleyen Başhekim Patan, insanların psikoloğa gitme ihtiyacını depremden sonra hissettiğine dikkat çekiyor. Yani kapısından bile girilmeyen psikologlarla depremden sonra tanışıldı. İhmal edilen halk eğitim faaliyetleri, işsizlik, boşanma da sosyal fayların tamir edilmeyen boyutlarına işaret ediyor.
         <br/>
         <br/>
         Beş yılda 15 bin kişi psikologla tanıştı
         <br/>
         <br/>
         Gölcük Belediye Başkanı Mehmet Ellibeş, kaymakamlık ve belediyenin kayıtlarına dayanarak 5 yılda 15 bine yakın insanın psikolog tedavisinden geçtiğini söylüyor. Başkan Ellibeş, yıkılan şehrin yolları, apartmanları, evleri düzelse de, depremzedelerin sosyal ve psikolojik destek projelerinden mahrum kaldığına dikkat çekiyor. Belediyenin sloganı haline gelen ‘donanma kentini yeniden imar’ yaklaşımı da bu yüzden değiştirilmiş. Ellibeş, “Bundan sonra sosyal belediyecilik yapacağız. Gölcük’ün altyapı sorunu yok. Burayı ayağa kaldıranlardan Allah razı olsun. Biz şimdi ihmal ettiğimiz ruhların, unuttuğumuz çocukların, işsizlerin, geçim derdindeki annelerin yanındayız” diyor. Bundan sonra halk eğitimi kapsamında bilgisiyar, el becerileri ve diğer sanat kollarında kurslar açılacak.
         <br/>
         <br/>
         Türkiye Sakatlar Derneği’nin yaptığı çalışmalara göre 40 binin üstündeki yaralı arasında 5—6 bin kişi özürlüler kervanına katıldı. Gölcük’teki Fizik Tedavi Merkezi’nden 4 bin 500 kişi yararlanıyor. Bunların 500’e yakını doğrudan deprem yaralanması sonucu zarar gören vatandaşlardan oluşuyor. Deprem sonrası böbrek sorunlarından dolayı yüzlerce depremzede dializ ünitelerine bağlı yaşıyor.
         <br/>
         <br/>
         20 bin kalıcı konut bitti, ama hâlâ açık var
         <br/>
         <br/>
         Depremin merkez üssü Gölcük’te yol, kanalizasyon, konut gibi altyapı harcamalarına yaklaşık 80 trilyon lira harcandı. Gölcüklülerin deyimiyle ‘80 yıllık belde, 80 trilyona geri kazanıldı.’ Bölgede 20 binin üstünde kalıcı konut inşa edildi. Ancak konut ihtiyacı ve açığı ortadan kalkmadı.  12 bin 500 konutun yıkıldığı Gölcük’te 4 bin 500 kalıcı konut inşa edildi. Başkan Mehmet Ellibeş, “İnşa edilen kadar yeni konuta ihtiyaç var” diyor.
         <br/>
         <br/>
         Yeni hedef orta hasarlı binalardan kurtulmak
         <br/>
         <br/>
         Sakarya, İzmit ve Gölcük’te en büyük tedirginliği orta hasarlı binalardaki depremzedeler yaşıyor. Hükümetin Toplu Konut İdaresi’nce yaptıracağı 100 bin konut projesi kapsamında bin 500 konutun Gölcük’te inşaa edilmesi bekleniyor.
         <br/>
         <br/>
         Merkez Mahallesi Albay Burak Caddesi üstündeki 4 katlı hasarlı bina artık simge haline gelmiş. Yıkılması an meselesi denen bina kaymakamlık ve belediyenin girişimlerine rağmen hâlâ ayakta. Hasarlı evin yanındaki apartmanın sahibi Yakup Ağacan, “Sahipleri devletten dükkan alamadığı için binayı yıktırmıyor. En ufak artçıda üstümüze göçecek. Gece uykularımız kaçıyor” diyor.
         <br/>
         <br/>
         Ford ve Bingo fabrikaları Gölcük’ü kurtardı
         <br/>
         <br/>
         Depremin merkez üssünde üst yapı pırıl pırıl. Yüzlerce insana mezar olan sahillerde parklar var. Kavaklı sahilinin yanıbaşındaki evlerin kiraları bile 70—80 milyondan 100 milyonlara çıkmış. Bu depremin unutulmuşluğunun göstergesi değil. Gölcük bölgeye inşa edilen sanayi tesisleri yüzünden göç alıyor.
         <br/>
         <br/>
         Bölgede kurulan Koç Holding’in Ford Otosan Fabrikası ve Hayat Kimya’nın Bingo fabrikaları 10 binin üstünde insana iş kapısı olmuş. Türk Metal Sendikası Gölcük Şube Başkanı Yücel Yücel, fabrikaların kurulmasıyla otomotiv sektöründe 10 yeni iş kolu ile 7 bin 500’e yakın istihdam alanı açıldığını, işsizlikle gelecek sosyal çöküntünün önlendiğini söylüyor. Yücel, “Fabrikalar olmasaydı, işsizlik ve ekonomik kriz yıkacaktı Gölcük’ü” diyor.
         <br/>
         <br/>
         Gönüllüler depremi umuda çevirdi
         <br/>
         <br/>
         17 Ağustos Marmara ve 12 Kasım Düzce depremlerinden sonra oluşan gönüllü arama kurtarma ve yardım kuruluşları depremi umuda çevirdi. Gölcük, İzmit, Yalova, Düzce, Bursa’da kurulan gönüllü kurtarma derneği sayısı 10’un üstünde.
         <br/>
         <br/>
         Sakarya Sivil Savunma Birliği, Kocaeli İl Sivil Savunma Müdürlüğü bünyesinde de 300’e yakın resmi kurtarmacı var. Mahalle Afet Gönüllüleri, Kocaeli Yüksek Öğrenim Derneği (KYOD), İstanbul’da AKA, Kocaeli GEA Arama Kurtarma Ekoloji Grubu, Gölcük Esnaf ve Sanatkar Odası Arama Kurtarma Timi (GESOTİM) bunlardan birkaçı. Bu sivil ordunun oluşmasındaki en önemli etken depremde çalışan yerli ve yabancı arama kurtarma ekipleri oldu. Onlara uzanan elin kıymetini bilen depremzedeler, şimdi deprem, sel, kaza gibi en zor şartlarda boy gösteriyor.
         <br/>
         <br/>
         Genç depremzedeler vefa borcu ödüyor
         <br/>
         <br/>
         Depremin merkez üssü Gölcük’te kurulan GESOTİM’de eğitim görmüş sertifikalı 256 üye var. Yüzde 90’ı gençlerden oluşan kurtarma gönüllülerinin yaşları 18—22 arasında değişiyor. Çoğu depremi yaşadıklarında ortaokul lise öğrencisiydi. Şimdi kurtaran el oldular. Depremi Değirmendere’de yaşayan ve babasını kaybeden GESOTİM üyesi Serkan Erin,  “O gün bana  ve Gölcük’e uzanan ellere borçluyum. Bu borcumu ödüyorum” diyor.
         <br/>
         <br/>
         Gölcüklü Tuğba Ergeneli de (22) depremde kızkardeşini kaybetmiş. O da vefa borcu ödüyor. Gölcük 17 Ağustos Derneği (GADER),  ve GESOTİM Başkanı Necmi Kocaman, Bulgaristan ve İran depremleri dahil 11 başarılı operasyon yaptıklarını anlatıyor: “Acı çekenlerin buluştuğu ilacız biz. Yaşanacak her kaza ve felakette uzanacak ilk el olmak için çalışıyoruz. ”
         <br/>
         <br/>
         GESOTİM kurulduğunda ayağının tozuyla 12 Kasım 1999’da yaşanan Düzce Depremi’nde boy göstemişti. İki ay önce enkaz altından çıkanlar Kaynaşlı’da 6 kişiyi enkaz altından kurtarmıştı.
         <br/>
         <br/>
         Karamürsel depremzedeleri hâlâ evsiz
         <br/>
         <br/>
         Kocaeli’nde depremde 9 bin 477 kişi öldü, 9 bin 881 kişi yaralandı. İnşa edilen 15 bin prefabrikelerin çoğu boşaltıldı. Ancak Kocaeli’nde de hâlâ yüzlerce insan 36 metrekarelik iki odalı prefabriklerde yaşıyor.
         <br/>
         <br/>
         Kocaeli’nde toplam 18 bin 120 kalıcı konut yapıldı. Konutların çoğu hak sahiplerine teslim edilirken, Karamürsel’de yapılan 506 konut  hâlâ teslim edilemedi. İki defa el değiştiren ihalelerden sonra konutlar önümüzdeki günlerde teslim edilecek.
         <br/>
         <br/>
         Orta hasarlılar Sakarya’nın kâbusu
         <br/>
         <br/>
         Marmara Depremi’nde en çok hasarı Sakarya aldı. Deprem bölgesinden çıkan 5 milyon ton enkazın 2.5 milyon tonu bu ilden çıktı. Yollardaki toz-duman son 2 yılda ortadan kalktı. Türkiye Sakatlar Derneği Sakarya Şube Başkanı Refik Oymacı, “Karaciğer ve akciğer yetmezliği gerekçesiyle dernek üyesi olmak isteyen onlarca depremzede oldu” diyor. Kocaeli Üniversitesi Tıp Fakültesi’ne Sakarya’dan giden hastaların çoğu dalak, böbrek, akciğer yetmezliği olan hastalar. Oymacı’nın tespiti toz duman içinde geçen 3 senenin insanları hasta ettiği yönünde.
         <br/>
         <br/>
         2.5 milyon ton beton Sakaryalı’yı hasta etti
         <br/>
         <br/>
         Metropollerde bile bulunmayacak asfalt sokakları var Sakarya’nın artık. İldeki hak sahiplerine 8 bin konut yapıldı. Zemini sağlam Camili ve Karaman bölgesinde  yeni ve bir şehir doğdu.
         <br/>
         <br/>
         Sakarya’da en büyük sorun onarılmayan orta hasarlı ve çok katlı hasarsız binalar. Bilim adamlarının ‘beton tabutluk’ olarak niteledikleri bu yapılar öylece ortada duruyor. Sakarya’da 18 bin orta hasarlı binanın 6 bini onarıldı. Bu da kentteki tehlikenin devam ettiğini gösteriyor. İmar durumu 2 kata indirildi. Ama onarım süresi uzatıldığı için sorun çözülemedi. Orta hasarlı binaların kiracısı kim diyorsanız cevap hazır; öğrenciler. Sakarya’da yaklaşık 30 bin öğrenci var. Bunların çoğu hasarlı ya da çok katlı binalarda kalıyor. İlin 15 bin konut açığı var. Kalıcı konut bölgesinde ucuz arsa üretilmesi depremzedelerin ilk isteği. 400—500 metrekarelik arsa fiyatları 15 milyarı geçiyor.
         <br/>
         <br/>
         Kentin en büyük sorunlarından birisi de işsizlik. 5 bin işyeri yıkılınca ekonomide yüzde 40’lık daralma yaşandı. 40 bin kişi kapılarda iş bekliyor. Sanayi bölgelerindeki fabrikalara ve işyerlerine enerji indirimi isteniyor. Şehirdeki 2 prefabrike yerleşim birimi kentin varoşları haline geldi.
         <br/>
         <br/>
         Depremzedeler gerçek mağdurların hiç olmazsa kira yardımı yapılmasını bekliyor.
         <br/>
         <br/>
         Hukuk mücadelesi depremzede ve avukatları bıktırdı
         <br/>
         <br/>
         Adalet Bakanlığı verilerine göre açılan 932 davadan 921’i müteahhitlerin lehine sonuçlandı, 11 dosya kapatıldı. Depremin simge avukatlarından Avukat Remzi Kazmaz, yargıtay aşamasında takılan onlarca davada, komik tazminatlar nedeniyle hukuki mücadeleden vazgeçmiş. “Artık insanlara boş umut dağıtmazdık” diyen Kazmaz, 17 Ağustos’tan sonra 650 tespit, 50 tazminat, 33 ceza davası açtı. Müteahhitlerin çoğunun ceza almaması bir hukukçunun mücadelesini bile bitirdi. Kasım 2003’te Yargıtay’ın aldığı kararla depremzedelerin açtığı davalardan ‘zaman aşımı’ kargaşasından dolayı tek tek beraat eden müteahhitlere yeniden yargı yolu açıldı. Zamanaşımı süresinin başlangıcı depremin meydana geldiği tarih kabul edildi. Müteahhitlere tekrar dava açılmasını sağlayacak bu karara rağmen yeni davalar açılmadı.
         <br/>
         <br/>
         HERŞEYİNİ KAYBETTİ, DEPREM RESSAMI OLDU
         <br/>
         <br/>
         Deprem Gölcüklü yerel ressam Süleyman Anıtepe için de yıkım oldu. Ancak aradan geçen dört senede acıları çizdiği ‘deprem tabloları’ onu resim sanatına tekrar bağladı. Ekolojik dengenin bozulması, depremzedeler, çadırkentler tuallerine yansıdı. “Bine yakın resim yaptım, depremle ilgili yaptığım 100 resim kadar hüzün yaşamadım” diyen Anıtepe, Gölcük’te de deprem ressamı olarak biliniyor. Yaşadıklarını, duygularını, sanat yoluyla depremi insanlarla paylaşmayı bir görev olarak görüyor. Depremde kaybettiği 4 dükkanının, atölyesinin ve resimlerinin yok olması onu üzmemiş, aksine daha da güçlendirmiş. Yurtdışından bile resimlerini satın alanlar olmuş. Kaymakamlıkta, belediyede onun resimleri asılı. Konu manzara değil, depremler, faylar, sarsılan ruhlar.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1018 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=14437), [web.archive.org (arşiv bağlantısı)](http://web.archive.org/web/20050223015703/http://www.aksiyon.com.tr:80/yazdir.php?id=14437)
