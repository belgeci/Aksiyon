# Kebabı da Türkçe’yi de kurtaracağız

*Fatih Uğur 2006.03.06*

<div>
 <p>
  <font>
   Alışverişe çıktığınızda başınızı kaldırıp dükkân ve mağazaların tabelalarını şöyle bir süzün. Çoğumuzun kanıksadığı yanlış kullanımlar, kimilerine göre Türkçe’mizi kaybettiğimizin işaretçisi. Memleketindeki “light kebap” tartışması ile gündeme gelen TDK Başkanı Haluk Akalın, dildeki kirlenmeyi ve kurtuluş reçetelerini anlattı.
   <br/>
   <br/>
   Türk Dil Kurumu (TDK) Başkanı Prof. Dr. Şükrü Haluk Akalın, kebaba ‘light’ adını koyan hemşehrisine söz verdiği yeni ismi buldu: ‘Yeğni kebap’, ‘diyet kebap’ ya da ‘hafif kebap’. Akalın, sütle yoğurtla başlayıp mutfağın gözdesi kebaba sıçrayan light (layt) sözcüğünün kullanılmasını, dilde, ekonomide ve kültürde yabancılaşma olarak değerlendiriyor.
   <br>
    <br>
     Dilimize giren yüzlerce yabancı sözcükle mücadele eden TDK imlada birlik için bir yıldır internette kullanıma açtığı imla kılavuzunu bastırarak dağıtımına başladı. Yeni hedef ise 600 bin kelimelik büyük Türkçe sözlük. Elbette bu sözlüğün dil eğitmenleri, çocuklar ve bulmaca severler için sanal ortama aktarılması işi var. Sesli, görüntülü, oyunlu büyük sözlüğün disk ortamında sunulması için ihale aşamasına gelindiğini belirten Akalın’la mutfak, alışveriş ve televizyon kültürüne sıçrayan yabancı kelimeleri, dildeki bozulma ve yanlış kullanımları, tabela kirliliğini konuştuk.
     <br>
      <br>
       Akalın’a göre Türkçe’nin bozulmasında ve dildeki yanlış kullanımlarda başı markalı üretim yapan büyük şirketler (holdingler) çekiyor. Sanayi ve Ticaret Bakanlığı’ndan onay için her ay onlarca yabancı firma ismi geldiğini hatırlatarak, “Bazen yerli sermaye sahipleri onlar kadar dilimize sahip çıkmıyor. Light kebap adını koyanlardan önce, light süt, light ayran, light peynir üretip alışveriş merkezlerinin raflarına gönderenler dilimize sahip çıkmalı.” diyor.
       <br>
        <br>
         Başkan Akalın yabancı kelimelere merakın bakkallara kadar sıçradığını dile getiriyor: “Çocukluğumun Gökkuşağı Kasabı olmuş Rainbow Kasap. Bu buz dağının su üstündeki kısmı. Yozlaşma hayatın diğer alanlarında da var. İşyeri ve ürünlerle sınırlı değil. Ekonominin de sokağın da dili büyük tehdit altında.” Mutfaktaki tartışmanın, memleketi Adana’da yaşadığı ‘light kebap’ ile sınırlı olmadığını aktaran Akalın, ilginç bir de örnek veriyor: “Pastahane mi, pastane mi diye uğraşırken, bir de baktık ki bütün pastaneler patiserie olmuş. Gereksiz tartışmalarla dil ihmal edilmiş. Oysa imla gelenektir, gelenek de öyle kolay yerleşmiyor. Mart 2003’ten beri süren imla alan taramasını tamamladık. Gazeteleri, dergileri, sokakları, yaygın kullanımın olduğu her iletişim ortamını gözden geçirdik. Yani işe önce ortak imla ile başlıyoruz. İnternetten (genel ağ) aldığımız tepkilerle gerekli değişikliği yaptık. Yeni Yazım Kılavuzu adıyla imla kılavuzumuzu piyasaya sürdük. Eczane, postane, hastane ve pastanelerin artık hane sorunu yok. Bir tek tımarhaneye dokunmadık (gülüyor).”
         <br/>
         <br/>
         Kullanma kılavuzu yoksa hapı yutmayın
         <br/>
         <br/>
         Dildeki kirlenme insanların sağlığını da tehdit ediyor. İthal ürünlerin birçoğunda Türkçe kullanma kılavuzu olmayışını hayati bir sorun olarak gören Akalın, “Şu anda pazarlamacılar eliyle satılan ilaçlar, zayıflama hapları, güzellik ürünlerinin birçoğu kılavuzsuz. Türkçe tarifnamesi olmayan ürünleri alanlar zaten hapı yutuyor.” diyor. Son dönemde ithal edilen elektronik aletlerde de kılavuz sorunu yaşanıyor. 1994’te çıkarılan Fransızca’yı koruma kanununun ilk maddesinin ithal ürünlere Fransızca Kılavuz hazırlama şartı getirdiğine dikkat çeken Akalın, tabelaları kirleten, kılavuz hazırlamayan, Türkçe’yi bozan, bozulmasına müsaade eden her kurum ve kişinin 1350 sayılı Yeni Türk Harfleri’nin Kabulü Kanunu’nu ihlal ettiğini savunuyor.
         <br/>
         <br/>
         Özellikle tabela kirliliğinde 980 belediye başkanının bizzat mesul olduğunun altını çiziyor. Karaman, Kayseri, Konya, Afyon, Beypazarı gibi 50 belediyenin, aldığı kararla işyerlerinde Türkçe ad kullanılması konusunda dile sahip çıkan uygulama başlattıklarını belirtiyor. Bütün belediyelerin tabelalardan başlamak üzere Türkçe’nin doğru kullanımı için çaba sarfetmesi gerektiğine inanıyor.
         <br/>
         <br/>
         600 bin kelimelik büyük sözlük yolda Türkçe, söz varlığı açısından son derece güçlü ve zengin bir dil. Yazı dilimizin söz varlığı 100 bin kelime, bölge ağızları dediğimiz yerel ağızlarda 123 bin sözcük var. Deyim ve atasözlerimiz 100’er bin, bir o kadar da bilim terimleri sözcüğü dağarcığımız var. Türkçe’nin veri kaynaklarını tek bir sözlükte toplama konusunda son aşamaya gelen TDK, kütüphanelerde rahle üzerinde halka açılacak büyük sözlüğü önümüzdeki aylarda sanal ortama taşıyacak.
         <br/>
         <br/>
         Büyük Türkçe Sözlük konusunda TDK’nın 18 çalışma grubunun yürüttüğü çalışmalar son noktaya geldi. Osmanlıca dâhil Türkçe’ye girmiş 600 binden fazla sözcük önümüzdeki aylarda disk (CD) haline getirilecek. -
         <br/>
         <br/>
         Dil öğrenen ve öğretenlere rehberlik edecek sanal sözlükte, kavram ve anlamlara göre tarama yapılabilecek. Her kelimenin sesli standart söylenişi olacak. TRT spikerlerinin seslendireceği sözlük, genç ve çocuklar için de adam asmaca, bir kelime bir işlem, anagram gibi oyunlarla hizmet verecek. Bulmaca meraklıları hatta şairler için kelime arama, kafiyeli kelime arama tercihleri de yer alacak. Bir nevi herkese şair olma ve bulmaca çözme şansı tanınacak. TDK’nın 75. yaş günü olan 12 Temmuz 2007’de sanal ortamdan tüm dünyaya açılacak büyük sözlük, 2008’de basılarak kütüphane ve meraklılarının evlerinde yerini alacak. Akalın’ın tabiri ile 250-300 kelime ile konuşan, 1000-1200 kelime ile yazışan, bin kelimelik televizyon programlarını izlemek zorunda kalan vatandaşlar, Türk dilinin gerçek zenginliği ile tanışacak.
         <br/>
         <br/>
         Son bir not yine TDK Başkanı Şükrü Haluk Akalın ile ilgili. TDK’nın hemen arkasındaki Ankara’nın en lüks caddelerinden biri olan Tunalı Hilmi Caddesi’ne çıktığında kendisini yabancı gibi hissettiğini anlatan Akalın, Çiçek Lokantası’ndan yemek yiyor, Hacı Arif’ten de kebap. Tabii Bolulu Hasan Usta’nın tatlılarını da beğeniyor. Üstelik buralarda Türkçe müzik dinlemenin keyfini çıkardığını vurguluyor. Herkese de aynı tavsiyede bulunuyor: “Suçlamak çok kolay, biz Türkçe’yi halkımıza doğru kanallardan ulaştırmak için elimizden geleni yaptık. Sıra onlarda, yani sizde. Dilinizi de midenizi de koruyun. Türkçe dinleyip, Türkçe konuşun.”
         <br/>
         <br/>
         TABELA VE ALIŞVERİŞ KÜLTÜRÜNE YANSIYAN BAZI YABANCI KELİMELER VE TDK’NIN ÖNERİLERİ
         <br/>
         <br/>
         Özenti isimler
         <br/>
         <br/>
         Şalgam	Shalgam
         <br/>
         Çerez	Cherez
         <br/>
         Derici	Dericci
         <br/>
         Vişne	Wishne
         <br/>
         <br/>
         Yanlış kullanım  TDK’nın teklifi
         <br/>
         <br/>
         Antipati	İticilik,soğukluk sevimsizlik
         <br/>
         Antisemit	Yahudi aleyhtarı
         <br/>
         Light	Yeğni, hafif, diyet
         <br/>
         Extra	Fazla, fazlaca, bol
         <br/>
         Small	Küçük
         <br/>
         Medium, 	Orta
         <br/>
         Large, 	Geniş
         <br/>
         Extra large	Geniş ötesi- geniş üstü- battal boy
         <br/>
         Chat	Hoşbeş,sohbet, yarenlik
         <br/>
         Vokabüler	     Cümle bilgisi
         <br/>
         Brifing             Brifink, bilgilendirme
         <br/>
         Anchorman      Haberleri nakleden-hikaye edici, spiker (enkırmın)
         <br/>
         Bodyguard	      Koruma- Fedai
         <br/>
         Broker	      Simsar
         <br/>
         Fitness center   Dinçlik merkezi
         <br/>
         Sport center 	Spor merkezi
         <br/>
         Super soft 		Çok yumuşak-ipek yumuşaklığında
         <br/>
         Sörf yapmak	Araştırmak
         <br/>
         Paradigma		Emsile-numune, misal
         <br/>
         West Cafe		Batı Kahvesi
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1243 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23494), [web.archive.org (arşiv bağlantısı)](http://web.archive.org/web/20060526044221/http://www.aksiyon.com.tr:80/yazdir.php?id=23494)
