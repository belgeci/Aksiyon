# Raylar da yorgun makinistler de

*Fatih Uğur 2004.08.16*

<div>
 <p>
  <font>
   Pamukova'daki hızlandırılmış tren kazasından  sonra yaşanan ikinci felaket demiryollarına güveni sarstı. Altyapı tartışılırken unutulan makinist hataları yeni bir ders verdi.
   <br/>
   <br/>
   Türkiye Pamukova'da meydana gelen hızlandırılmış tren kazasının şokunu atamadan, Kocaeli'nin Tavşancıl beldesinde yeni bir felaket yaşandı. Kırmızı da geçen Başkent Ekspresi, aynı yolda beklemekte olan Adapazarı Ekspresi ile kafa kafaya çarpıştı. Biri makinist 8 kişi öldü, 88 kişi yaralandı. Bir ay içinde meydana gelen ölümlü kazalarla Türkiye Cumhuriyeti Devlet Demiryolları'nın (TCDD) işletme hataları tartışılmaya başlandı. Hızlandırılmış tren kazasından sonra altyapıyla ilgili sorunlar masaya yatırıldı.
   <br>
    <br>
     Otomatik Tren Durdurma Sistemi olarak adlandırılan ATS'den hız çizelgelerinin yanlış hazırlanması dahil insan hatalarına kadar herşey tartışıldı. Ancak trenin adı hızlı olunca tartışma makinistlerden, yol bakım teknisyenlerinden, işletme hatalarından siyasi lince kaydı. Şimdi aynı tartışmaların ikinci perdesi yaşanıyor. Ateş düştüğü yeri yaktı. 46 aile yıllardır güvendikleri trenlerde kurban verdi yakınlarını.
     <br>
      <br>
       Tecrübeli demiryolcular, kamuoyunda trene karşı güvensizlik oluşmasından korkuyordu. Bu yüzden ilk kazadan 16 gün sonra demiryolu hizmete açıldığında herkes işe tedirgin başladı. Makinistlerin hız düşüreceği bile açıklandı kimi sivil toplum kuruluşlarınca. Bilimsel açıklamalar da rayından çıktı. Bu tartışmaların ardından aynı güvensizlik TCDD personeline yansıdı. Kimsenin, kendilerini anlamadığını ve yaşadıkları zorlukları bilmediğini savunan makinistler, yorgunluk ve yoğun çalışma temposundan şikayet ediyordu. Bu dikkatsizlik felaket getirdi.
       <br>
        <br>
         Mektepli değil alaylılar görevde
         <br/>
         <br/>
         TCDD'nin çeken ve çekilen toplam 700 aracında görev yapan 2 bine yakın makinisti var. Son altı yıldır makinistliğin okulunu okumuş demiryolcular alınmadı kuruma. Eskişehir'deki Demiryolu Meslek Okulu'ndan mezun olan 4 bin 300 kişiden, 270'i makinist olarak çalışıyor görevde. Demiryolu meslek okulu mezunu oldukları için kurumda hala en kritik görevleri onlar yapıyor. Ancak 1991-1998 döneminden beri makinistler demiryolu okulu mezunlarından değil, personel ve dışardan alınan insanlardan yapılıyor. Çoğu makinistliği 25-30 yaşından sonra öğrendi.
         <br/>
         <br/>
         Demiryolu Meslek Okulu Mezunları Derneği Genel Başkan Ünal Sayıner, ilk kazadan beri yapılan tartışmaları şu cümlelerle eleştiriyor: "Raylardan fren sistemine, ATS'lerden sürat şeritlerine kadar her konu eninine boyuna konuşuldu. Şu demiryolu sevgisi, 14 yaşından itibaren bu aşkla yetişenlerin okuduğu okulun tekrar açılması hariç. Demiryoluna güvenini kaybetmeyecek, 24 saat fedakarca çalışacak insanlar okulundan yetişmiyor. 30'undan sonra insanları makinist yapmaya çalışıyoruz." Sayıner'in bu sözlerinin ardında tıpkı polisler, askerler gibi meslek okuluna girenlerin makinist olma hayaliyle yaşadıkları gerçeği yatıyor.
         <br/>
         <br/>
         İki yıl önce alınan bir kararla geri hizmet elemanlarından 100 tanesinin makinist olarak yetiştirilmesine karar verildi. Çekirdekten mezun olan makinistler yerine belirli bir yaştan sonra personeli makinist yapmanın zorluklarına dikkat çeken Sayıner, "Mesleki eğitimin geç verilmesinin ızdırabını çekiyoruz. İlerlemiş yaştaki insanlara mevzuatı bile anlatamıyoruz. 30 yaşından sonra makinist olunmaz. Pilot olacak, doktor olacak gibi demiryolcu da genç yaşlarda kendini hazırlamalı." diyor.
         <br/>
         <br/>
         IMF'nin isteği üzerine diğer kamu iktisadi teşekküllerinde olduğu gibi TCDD'de personel azaltılması yönünde bir program izleniyor. Zaten 40 bine yakın personelin 6 bini faal personel. TCDD Genel Müdür Süleyman Karaman, ilk girişimlerini faal personeli çoğaltmak için atmış. Rayların  makinisti, kondüktörü, dispeçeri, makasçısı olmak istemeyen sendikacıların da bu personel sayısının azalmasından önemli etkisi var. Siyasi müdahaleler ve sendikal kaygılarla birçok insan geri hizmet denilen büro işlerine, masa başına alınmış.
         <br/>
         <br/>
         Faal kadrolara 13 senedir personel alınmadı.
         <br/>
         <br/>
         Demiryollarına 1991 yılından beri açıktan atamayla personel alınmadı. Olağanüstü Hal kararları çerçevesinde doğu bölgesine alınan 500 kişi, 2000 yılında 2 bin koruma güvenlik personeli dışında faal personel kadrosunda işçi alımı yapılmadı. Bu yükün en yorgunları da makinistler oldu. Bir trenden inip diğerine binen makinistler günlük ortalama 12 saat çalışıyor. Ev istirahati olan 16 saatin büyük kısmı yollarda geçiyor. Faal görevden  kaçış yaşandığı için üç kişinin işi bir kişiye kalıyor.
         <br/>
         <br/>
         10 bin kilometrelik demiryolu ağının sadece 2 bin 200 kilometrelik kısmının kontrolü elektronik olarak sağlanıyor. Dizel  lokomotiflerin işlediği diğer hatlarda kontrol manuel, yani telsiz, telefon irtibatıyla sağlanıyor.
         <br/>
         <br/>
         Demiryollarında her yıl ortalama bin kaza meydana geliyor. Bunların 700'ü işletme, makinist hatası dışında gerçekleşiyor. Hemzemin geçit kazaları, intihar, vagondan düşme bu tür kazalar arasında. Demiryolu kusurlu kazaların sayısı ise ortalama 300. Teknik bakım eksikliği, makinist kusurları, sinyalizasyona uymama gibi durumlarda oluşan bu kazaların yüzde 80'i ise deray adı verilen raydan çıkma hadiselerinden oluşuyor. Seyir bilgileri makinistlere sinyalle aktarılıyor. Altı bölgede bulunan kumanda merkezleri en ufak bir hatada makinisti uyarıyor.
         <br/>
         <br/>
         Gebze Savcısı Veysel Ertuğrul'un bilirkişilerin ilk tespitine dayanarak yaptığı açıklamaya göre, Tavşancıl'daki kazada raylar Adapazarı Ekspresi için açılmıştı. Başkent Ekspresi kırmızıda geçtiği için 110 kilometre hızla gelerek 10 kilometre hızla seyreden Adapazarı Ekspresi'ne çarptı. Fren yapmasıyla trenin hızı 80 kilometreye düşmüştü, ancak kurp (viraj) açısı dar olduğu için kırmızı ışıktan sonraki durma mesafesi çarpışmayı önleyemedi. Başkent Ekpresi'nin hatalı geçişinin ilk ispatı makasta oluşan yırtılmalardı. Bilirkişi ve savcılık da bu tespiti yaptı.
         <br/>
         <br/>
         ATS'ler kira sözleşmesi bitecek diye alınmamış
         <br/>
         <br/>
         Hırvat yapımı Koncar lokomotiflerde ATS otomatik fren sisteminin olmadığı ortaya çıktı. TCDD'den bir yetkilinin verdiği bilgiye göre, ATS takılmamasının nedeni 2004'te bu lokomotiflerin sözleşmelerinin yenilenecek olmasıydı. Necdet Menzir'in Ulaştırma Bakanlığı döneminde Bosna Hersek'ten kiralanan 10 adet Koncar lokomotifinin ilk partisi 1998'de, ikincisi 1999 başında demiryolları envanterine girdi. 20 lokomotifin hiçbirine ATS takılmamıştı. Ankara-İstanbul hattında çalışan 37 lokomotiften sadece 9'unda bu cihazlar bulunuyordu. Trenlerde sinyalizasyonla eşgüdümlü, çalışarak kırmızı ışık ihlalinde freni devreye sokan ATS sistemi olsaydı kaza önlenebilirdi. Tavşancıl istasyonuna gelen trenin sinyal panosundan aniden kaybolduğunu söyleyen kontrol memuru da telsize sarılıp haber vermek istedi. Ancak kaza olmuştu, istasyondan alınan teyid iki trenin kafa kafaya çarpıştığını doğruladı. Kazadan sonra ortaya çıkan bu gerçek üstüne TCDD 400 lokomotife tanesi 20 bin dolardan ATS takılacağını duyurdu. Hani ilk kazadan ders çıkarmıştık. Trenler ikinci kez yola çıkmadan bu tedbir alınmış olsaydı kaza felakete dönmeyecekti.
         <br/>
         <br/>
         KURTARMA TİMİ
         <br/>
         <br/>
         FOTOĞRAF ÇEKİMİNE HAZIRLANMIŞTI
         <br/>
         <br/>
         Kurtarma timleri bizim için hazırlanmıştı Tavşancıl'daki kaza olduğunda deprem bölgesindeki arama kurtarma birlikleriyle Gölcük'te görüşmeler yapıyorduk. Gölcük Esnaf ve Sanatkar Odası Arama Kurtarma Timi'nin (GESOTİM) de fotoğrafları çekilecekti. Biz yarım saate kadar yanınızdayız dediğimizde GESOTİM'in kurucus Necmi Kocaman, sitemle karışık kızmıştı bize: "Arkadaşların hepsini tam kadro alarma geçirdim. Herkes sizi bekliyor."  Bu konuşmanın 5 dakika sonrasında tren kazası haberi geldi. Gölcük Kapalı Spor Salonu'nun yanındaki kriz merkezinde bizi bekleyen 29 kişilik GESOTİM ekibi derhal harekete geçti. TİM, Sakarya Sivil Savunma Birliği ve Kocaeli Yüksek Öğrenim Derneği (KYOD)'la birlikte kaza yerine giren ilk ekip oldu. Olay yerindeki müdahalenin kazanın hemen sonrasında bu kadar hızlı yapılması herkesi şaşırtmıştı. Depremden sonra kurulan sivil kurtarma birimlerinin her zaman bu refleksi gösterebileceğinin örneği verilmişti. Zaten aynı TİM, Pamukova'daki hızlandırılmış tren kazasında da ilk müdahaleyi yapmıştı. Biz çekemediğimiz fotoğrafa üzülmek yerine, bir kaç dakika da olsa onların kaza yerine ulaşmasına sevindik.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1221 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=14438), [web.archive.org (arşiv bağlantısı)](http://web.archive.org/web/20060119000523/http://aksiyon.com.tr:80/yazdir.php?id=14438)
