# AK Parti'nin atomuna oynuyorlar

*Fatih Uğur 2008.05.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Başkentte kapatma iddianamesiyle artan siyasi tansiyon ve gerginlik düştü. Ancak AK Parti’nin çekirdeğine ve milletvekillerine yönelik ‘mesailer’ bu yaza ya da en geç sonbahara ‘erken ya da ara seçim’ senaryolarını dayatıyor.
  </font>
 </div>
 <div id="newsText">
  <font class="detail-text">
   14 Mart’ta Yargıtay Cumhuriyet Başsavcısı’nın AK Parti’nin kapatılması talebiyle hazırladığı iddianameyi Anayasa Mahkemesi’ne sunmasıyla başlayan siyasi satranç sürüyor. Son olarak AK Parti 98 sayfadan oluşan ön savunmasını, ek üç klasörle birlikte mahkemeye sundu. ‘İddialara cevaplarımız’ başlığı yazılması bile iddianamenin felsefesine karşı ‘demokratik savunma’ geliştirildiğini ortaya koyuyor. Savunma değil, cevap verilmiş olması, siyaseti suçluluk psikolojisinden uzaklaştırmak için atılmış bir taktik adım. Çünkü AK Parti ile Tayyip Erdoğan’ın hem parti milletvekilleri hem de çekirdek kadrosu üzerinde ciddi psikolojik baskılar yaşanıyor, oyunlar oynanıyor. AK Parti iddialarla ilgili de ‘ciddiyetsiz’ diyerek daha ilk günden aynı tavrı sergilemişti.
   <br/>
   <br/>
   Geçen hafta teslim edilen ön savunmada özetle şu başlıklar üzerinde duruldu: Laikliğe karşıtlığın odağı olmakla suçlanan AK Parti, savunmasında laiklik yorumlarını farklılığına da dikkat çekti. Savcının kendi laiklik yorumu dışındaki bütün yorumların laiklik karşıtı gibi gördüğüne, geçmişte Deniz Baykal, Süleyman Demirel, Tansu Çiller, Mesut Yılmaz gibi siyasilerin konuşmalarına atıfla, herkesin laiklik karşıtı sayılabileceğine vurgu yapıldı. Anayasa maddeleri Siyasi Partiler Yasası ile yanlış yorumlara dikkat çekilirken, Avrupa Birliği üyeliği sürecindeki Türkiye’nin Avrupa’da olduğu gibi parti kapatmadaki temel standartlarının Venedik Kriterleri ve AİHM olduğu hatırlatıldı.
   <br/>
   <br/>
   Odak olma şartlarının gerçekleşmediği, parti kapatmadaki odak hâline gelme kavramının 2001’deki Anayasa düzenlemeleri ile değiştirildiği, eylem şartı getirildiği belirtildi. Başbakan Erdoğan’ın konuşmalarının fikir hürriyeti kapsamında söylendiği, Cumhurbaşkanı Gül’ün yargılanma talebinin Anayasa’ya aykırılığı, bakanlık ve belediye faaliyetlerinin idari yargı denetiminde (Danıştay), TBMM’nin başörtüsü düzenlemesiyle ilgili yasal değişikliklerinin Anayasa Mahkemesi denetim ve gündeminde olduğu, kuvvetler ayrılığı ilkesi hatırlatmaları yapıldı.
   <br/>
   <br/>
   Ancak savunma metninin tamamının basınla paylaşılmaması yönlendirilmiş haberlere de adeta fırsat tanıdı. Örneğin bazı medya kuruluşlarının ısrarla ‘Gülen okulları’ başlıklı haberlerle Dışişleri Bakanlığınca Gül’ün döneminde yurtdışındaki Türk vatandaşları ve şirketleri ile ilişkiler konusunda yayımladığı genelgeye atıflar yapması manidardı. AK Parti savunması, iddianamenin basında oluşturduğu yankı kadar karşılık bulmadı. Çünkü bizzat bazı parti yöneticileri daha önce ‘demokrasi manifestosu olacağı’ ve ‘4-5 dile çevrileceği’ söylenen savunmanın ilk ayağında, ön savunmayı iyi bir halkla ilişkiler faaliyeti olarak yönetemedi. Parti kaynakları yerine, mahkeme kaynakları ve muhabirlerinin ‘isimsiz’ haberleri ön plana çıktı.
   <br/>
   <br/>
   Partinin savunmayı mahkemeye iletmesinin ardından Anayasa Mahkemesi savunmayı Yargıtay Cumhuriyet Başsavcılığına iletti. Bundan sonraki yasal süreçte başsavcı savunmaya ilişkin esas hakkındaki mütaalasını tamamlayıp mahkemeye gönderecek. Daha sonra sözlü savunma aşamasına geçilecek.
   <br/>
   <br/>
   Peki, AK Parti savunmasını neden iki gün önce verdi? Başbakan Erdoğan, milletvekilleri ile 50’şerli gruplar hâlinde yaptığı görüşmelerin sonuncusunda bunu, ‘vakit kaybına tahammülümüz yok’ diyerek cevapladı. Bu, deklare edilmese de Erdoğan’ın ‘kapatma süreciyle’ ilgili kararlı bir politikasının olduğunun göstergesi. Bu kararlılığın iki yansıması siyasetin seyrini belirleyecek. Birincisi yapılacak esaslı-savunmalarla kapatma sürecinin önü alınacak. Bundan daha önemlisi parti kapatmalarını zorlaştıracak yeni anayasa değişikliği yapılacak. İkincisi Mart 2009’da yapılacak yerel seçimlerin öne çekileceği bir erken genel seçim ya da ara seçim kapısı aralanacak. Ara seçim seçeneği ancak Anayasa Mahkemesi’nin kararından sonra parti mensubu 71 kişinin, halen aktif siyasetin içinde yer alan 39’u ile ilgili verdiği karara göre şekillenebilir. Anayasa’nın 78. maddesine göre Meclis üye sayısının yüzde 5’inin (28 kişi) milletvekilliğinin düşmesi hâlinde TBMM doğrudan ara seçime gitmek zorunda.
   <br/>
   <br/>
   Üç ayrı çalışma grubu savunma ve parti kapatmaya karşı yapılacak anayasa değişikliği konusunda çalışma yürütüyor. Anayasa değişikliğinde DTP ve bağımsızlar, bir de MHP ile ittifak seçeneği var. DTP’nin AK Parti’ye grup olarak sağlayabileceği 20 kişilik destek, anayasa değişikliklerinde aranan üçte ikilik oran (367 milletvekili) için yeterli değil. AK Parti bunun için daha önce başörtüsü ile ilgili anayasanın 10. ve 42. madde değişiklikleri konusunda mutabakat yaptığı MHP’nin kapısını çalıyor.
   <br/>
   <br/>
   AK Parti grup başkanvekilleri ve siyasiler ile (Sadullah Ergin, Cemil Çiçek, Bekir Bozdağ) MHP kurmayları (Mehmet Şandır, Faruk Bal, Cihan Paçacı) arasında süren diyalogların önümüzdeki haftalara nasıl yansıyacağı da yakından izlenecek. Özgürlükleri genişleten son anayasa değişikliklerinde yaşanan krizler ile 301. maddenin çıkarılması sırasında sergilenen MHP muhalefeti, geçmişe dönük ‘samimiyet sorgulamaları’ her iki partide de güvensizlik işaretleri olarak algılanıyor. Bu süreçte Salih Kapusuz’un 29 Haziran’da ‘erken genel seçim olabilir’ çıkışını bir kenara not etmekte fayda var. Çünkü bu açıklamanın hemen ardından MHP ile AK Parti arasında yeni diyalog kapıları açıldığını söylemek yanlış olmaz.
   <br/>
   <br/>
   ERKEN SEÇİM SÜRPRİZ Mİ KOZ MU?
   <br/>
   <br/>
   Peki erken seçim sürpriz mi, yoksa AK Parti’nin kullandığı bir koz mu? Geçen yıl cumhurbaşkanlığı seçim sürecinde, hukukî ve kanunî bütün meşru yolların tıkanmasına kadar bu kararın çıkmadığını ancak AK Parti kanadının başından itibaren ‘erken seçim’ ihtimalini masada tuttuğunu hatırlamakta fayda var. Erdoğan’ın milletvekilleri ile son görüşmesinde ‘Tren yoluna devam edecek’ demesi kendisine, ekibine ve partisine karşı yürütülen siyasi psikolojik çökertme adımlarını görmesinden kaynaklanıyor. AK Parti kurmaylarından birinin tren örneği üzerinden söylediği sözler bu anlamda manidar: “Tren yoluna devam ederken, üçüncü dördüncü vagonlarda hadiseler olabilir. Ama bu treni yolundan alıkoymaz, lokomotif iyi yönetiliyorsa treni durduramazlar.”
   <br/>
   <br/>
   Bu sözler hem AK Parti’nin çekirdek kadrosuna hem de milletvekillerine karşı bugünlerde yürütülen ‘psikolojik harp mesaisini’ de gayet güzel özetliyor. AK Parti’nin anayasa değişikliği konusunda diğer siyasi partilerle mutabakat sağlayamazsa, açacağı referandum kartına yönelik olarak ‘artık 330’u, yani referandum yeter sayısını bile bulamazlar’ söylemi de bu mesainin bir parçası gibi gözüküyor. Vahit Erdem ile isimsiz olarak Milliyet Gazetesi’nin manşetlerini süsleyen ‘AK Partili bir sivil yetkilinin (Cemil Çiçek olduğu iddia edilmişti) açıklamaları partinin üst katında ‘jilet atmak’ olarak yorumlanıyor.
   <br/>
   <br/>
   Basına yansıyan demeç ve iddialar AK Parti’de geçmişte Fazilet Partisi ve Refah Partisi döneminde başka isimler etrafında da yaşanmıştı. Abdüllatif Şener’in ‘yeni siyasi parti’  sinyalleri vermesi ile 14 Mart’ta açılan kapatma davasından sonra yapılan parti MYK’sında dile getirdiği hususların bir gün sonra Vatan Gazetesi’nde tüm ayrıntılarıyla yayınlanmasını da gözden kaçırmamak gerekiyor. Şener’in ‘Ben Erdoğan’ı uyarmıştım’ nevinden kendini temize çıkarttığı MYK’dan sonra kimi ekonomi çevrelerinin desteğiyle yaptığı Sivas çıkartması da gözlerden kaçmadı. Bu noktada parti üzerinde oynanan iki oyuna dikkat çekmekte fayda var. Biri kararsızlık politikasının sürmesi ve bu psikoloji ile milletvekillerini etkilemek hatta yönlendirmek. İkincisi AK Parti’nin kabine, MYK ve danışman kadrosundan oluşan A takımının eski yeni ayrımı yapılmaksızın dağıtılması, ayrıştırılması. Geçen hafta Başbakan Erdoğan, milletvekillerinin neredeyse tamamına yakını ile birebir görüşerek nabız tuttu, onlara moral verdi, yol haritası ile ilgili bilgiler, tavsiyeler aldı. Erdoğan ve etrafındaki siyasi kadroda ‘çatlak var’ görüntüsü oluşturmak isteyen çevrelerin, parti içinde Nazım Ekren, Hayati Yazıcıoğlu, Ali Babacan, Hüseyin Çelik, Recep Akdağ, Binali Yıldırım, Haluk İpek, Hüseyin Tanrıverdi, Ömer Dinçer, İdris Naim Şahin, Bülent Arınç, Dengir Mir Mehmet Fırat gibi güçlü isimlerle, siyasete yeni dönemde giren genç milletvekillerinin oluşturduğu direnç noktasını görmeleri gerekiyor. Yani AK Parti’de zayıf halka arayanlara fırsat verenler yeni kabine üyeleri ile genç milletvekilleri arasından çıkmayacak. Konuşanların yaş ortalamasına bile bakılsa bu fotoğraf çok net olarak ortaya çıkıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-15425-ak-partinin-atomuna-oynuyorlar.html), [web.archive.org (arşiv bağlantısı)](http://web.archive.org/web/20131214064132/http://www.aksiyon.com.tr:80/aksiyon/haber-15425-ak-partinin-atomuna-oynuyorlar.html)
