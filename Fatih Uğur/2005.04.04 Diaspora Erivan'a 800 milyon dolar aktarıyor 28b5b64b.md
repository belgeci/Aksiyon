# Diaspora Erivan'a 800 milyon dolar aktarıyor

*Fatih Uğur 2005.04.04*

<div>
 <p>
  <font>
   Türk-Ermeni ilişkileri ‘soykırım iddiaları’ üzerinden yürüyor. İki halk arasında yapılan son anket birbirimizi bile tanımıdığımızı ortaya koydu. Ancak önyargı tanımayan dolaylı ticaretin yıllık rakamları 120 milyon doları buldu.
   <br/>
   <br/>
   Türkiye Ekonomik ve Sosyal Etüdler Vakfı (TESEV) ile Ermenistan’daki HASA, iki ülkeyi yakından ilgilendiren bir araştırmaya imza attı. Ermenistan ve Türkiye Vatandaşları Karşılıklı Algılama Projesi’nde anket sorularına verilen cevaplar hayli ilginçti. Meğer halkımız Üzeyir Garih’i Ermeni zannediyormuş, Ermeniler ise Türkiye’yi cumhurbaşkanı yönetiyor diye biliyormuş. Birbirlerine kız vermekten kaçan iki millet, kız almaya gelince yumuşayabiliyormuş. Soykırımı iddialarının gölgesinde kalan Türk-Ermeni ilişkilerini bir ayağı ABD ve Türkiye’de, diğer ayağı Ermenistan’da olan bir işadamıyla konuştuk. Yedi yıldır iki ülke arasında ticari ilişkilerin gelişmesi için çalışan Türk-Ermeni İş Geliştirme Konseyi Eşbaşkanı Kaan Soyak, “Artık sınırlar açılsın, büyükelçilikler kurulsun. Gazete ve tarihçi komisyonlarının üstünden ilişki dönemi bitsin.” diyor.
   <br>
    <br>
     -TESEV’in yaptığı anketin sonuçlarında sizi en çok şaşırtan ne oldu?
     <br>
      <br>
       Beni en çok şaşırtan, soykırımının en büyük engel olarak görülmesi. Ermenistan’a ilk gittiğim yıllarda soykırımı çok fazla konuşulmazdı. Ekonomi, bağımsızlık, hatta işbirliği konuşulurdu. Şimdi soykırımı ilişkilerin önünde yüzde 80 engel olarak görülüyor.
       <br>
        <br>
         -Bunu nasıl açıklıyorsunuz?
         <br/>
         <br/>
         Sınırların kapalı olması ve Ermenistan’da diasporanın etkisinin artmasıyla... İktidarda Taşnak Partisi’nin bulunması da önemli bir faktör tabii...
         <br/>
         <br/>
         -Soykırımı temelli bir yaklaşım ilişkilerin marjinelleştiğini göstermiyor mu?
         <br/>
         <br/>
         Doğru. Bu gidiş milliyetçilik akımlarını körüklüyor. Bu da soykırımı tasarılarının daha çok gündeme gelmesi demek. Zaten diasporadaki Taşnaklar bu noktada aktif. Anket sonuçları soykırımı meselesinin ne kadar çok kullanıldığını gösteriyor. Bunun bir yararı yok. Böyle giderse, bir sene sonra aynı anketin cevapları daha da marjinalleşecek.
         <br/>
         <br/>
         -Diplomatik ilişkiler neden başlatılamıyor?
         <br/>
         <br/>
         Hatay uzun süre Suriye’nin sınırları içinde gösterildi; ama Suriye ile diplomatik ilişkimiz vardı. Yani sorun, diplomatik ilişkiye engel değil. Bir an önce Ermenistan’da büyükelçiliğimizi açmalıyız. Böyle uzaktan basın yoluyla, tarihçi komisyonlarıyla diyalog kurulmaz.
         <br/>
         <br/>
         -Diplomatik ilişki kurulmaması hep sınırların açılmamasına bağlanıyor. Kapılar neden açılamıyor?
         <br/>
         <br/>
         Sınırın açılmamasının üç ana sebebi var. Türkiye Ermenistan’a soykırımı iddialarından vazgeçmesini şart koşuyor; Ermenistan’ın Türk-Ermeni sınırlarını tanımasını istiyor; Yukarı Karabağ sorununda olumlu adım atmasını bekliyor. Bu üç konunun Ermenistan tarafından kabulünü için 12 yıldır bekliyoruz. Azerbaycan toprakları işgal altında. Türkiye’nin talepleri normaldir, iki ülkenin sınırlarının tabii ki tanınması gerekiyor.
         <br/>
         <br/>
         -Peki, bu konularda Ermenistan ne diyor?
         <br/>
         <br/>
         Bunları ikiye ayıralım diyor. Yukarı Karabağ sorununu zaten Azerbaycan’la ben direkt görüşüyorum. Konu AB, NATO, BM gibi birçok uluslararası kuruluşun gündeminde. Dolayısıyla Karabağ sorununu bir tarafa koyalım. Eğer diplomatik ilişkileri kurarsak bundan sonra onu da birlikte ele alalım. Ama o zamana kadar aramızda iki temel sorun var: Sınırların tanınması ve soykırımı meselesi. Diplomatik ilişkiler kurulduktan sonra bu iki konuyu uzlaşabileceğimiz bir noktaya getirelim diyor.
         <br/>
         <br/>
         -Hangisi çözüme daha yakın bir formül?
         <br/>
         <br/>
         Türkiye’nin formülünde Ermenistan’ı 12 yıl bekledik. Beklemenin, ekonomik ambargo uygulamanın Ermenistan üstünde çok negatif bir etki yaptığını düşünmüyorum.
         <br/>
         <br/>
         -Neden? Diasporanın Erivan’a aktardığı paralar bunu ambargo olmaktan mı çıkarıyor?
         <br/>
         <br/>
         Elbette, diaspora dünyanın her yerinden Ermeni’yi buluşturan bir yapı. Bütün Orta Asya ve Arap ülkelerinde, ABD, Avrupa, Rusya hatta Hindistan’a bile diasporadan işadamları var. Ermenistan’ın merkez bankası kayıtlarını inceledim. Aileden aileye bütün dünyadan para aktarılıyor. Yapılan transferler yıllık 800 milyon doları buluyor. Bu, nüfusu 2,5 milyonluk ülke için çok büyük para. Bu kayıtlara bakıp Ermenistan ambargoyla ekonomik sıkıntıya girdi diyemeyiz. Çok daha fazla restoran, işyeri, otel açılmış. Altyapı değişmiş. Başkent son iki üç yılda yeniden kurulmuş adeta. Erivan’da bir arkadaşımın evi 130 bin dolardı, şimdi 800 bin dolara çıkmış. Ev kiraları 300 dolardı. Şimdi 1500-2000 dolar. Ekonomik olarak ülkede inanılmaz bir hareket ve serbesti var. Sıkıntı yok yâni.
         <br/>
         <br/>
         -Ambargo sürdükçe diasporanın burayı beslemesi de sürecek...
         <br/>
         <br/>
         Evet, aynen öyle. Diasporanın elinde ekonomik güç var. Ermenistan’ın yok olup gitmesini istemiyor. Ben ABD’de yaşıyorum ama Türkiye’nin yok olup gitmesini ister miyim? Buraya gelip iş yapıyorum. Onlar da aynısını istiyor. Güçlü bir Ermenistan, diaspora Ermenilerinin de kendilerini güçlü tanıtmaları demek. Ama, sürekli isyanlar olan, siyasi kargaşadan kurtulmayan bir ülkeyi kim nasıl destekleyecek? Onlar da istikrarı istiyor doğal olarak.
         <br/>
         <br/>
         -Türkiye ile Ermenistan arasında dolaylı bir ticaret var. Bunun Gürcistan ve İran üstünden yapılması Türkiye’ye neye mal oluyor?
         <br/>
         <br/>
         En başta ticaretin büyümesi engelleniyor. İki ülke arasında yıllık 120 milyon doları bulan dolaylı ticaret hacmi var. Sınırlar kapalı olunca bazı ürünlerde fiyat tutturamıyorsunuz. Bir saatte gideceğiniz yere 18-30 saatte başka ülkeler üstünden gittiğiniz için ciddi taşımacılık ve navlun farkı oluşuyor. Maliyet üç kat artıyor. İşbirliği ve ortak ticaret şansı da kalmıyor. Birleşelim, Rusya’ya iş yapalım diyemiyorsunuz. Tekstil fabrikası kurup Orta Asya’ya açılmak ya da üretim üssü kurup ABD’ye ihracat yapmak gibi fırsatlar konuşulmuyor. Kapıların kapalı olmasının tek yararı, Azerbaycan-Ermenistan sorununun BM’ye taşınmasıdır. Şimdi BM koridorlarında, Avrupa Parlamentosu’nda Karabağ meselesi konuşuluyor.
         <br/>
         <br/>
         -Bölgede önemli değişimler yaşanıyor. Sıra Erivan’da mı?
         <br/>
         <br/>
         Ermenistan’da halk, Gürcistan, Ukrayna ve Kırgızistan’daki demokratik değişimleri dikkatle takip ediyor. Ancak, Ermenistan’da durum biraz farklı.
         <br/>
         <br/>
         -Kadife devrimlerde kitleleri yönlendiren Soros’un vakıfları gibi sivil toplum örgütleri öne çıkıyor. Ermenistan’da da böyle bir yapı var mı?
         <br/>
         <br/>
         Böyle bir yapı görmedim. ABD ve AB’nin etkisinin Erivan’da gittikçe arttığı doğru. Bu görülüyor. Doğma büyüme Amerikalı olup Erivan’da yaşamaya başlayanlar var. Burada devrim Gürcistan’daki gibi kolay olmaz. Taşlar o kadar kolay hareket edecek gibi görünmüyor. O yüzden bunu bekleyenler varsa, süreç biraz daha uzayabilir. Seçimler 2007’de. Halk arasında “Bizim politikamız doğru mu? Nereye gidiyoruz?” diye soranlar var. Koçaryan hükümetini eleştiren iç muhalefette sessiz bir sorgulama var.
         <br/>
         <br/>
         -Peki, bu durum dışarıya nasıl yansıyor? Halkla diaspora arasındaki bağlar nasıl?
         <br/>
         <br/>
         Halkla diasporanın arası çok güçlü. 2 milyon Ermeni Moskova’da yaşıyor. Ermenistan’da yaşayanlar 2 milyon, 6 milyon da diaspora Ermenisi var. Ermenistan’dakilerin nüfusu diasporanınkinden fazla olsaydı orası şimdi farklı bir ülke olurdu. Diaspora çok önemli. Düşünün ki, 1,5 milyon kişinin Rusya’da çalışma ve oturma izni; ABD’de “yeşil kart” alma hakkı var. Rusya’da istediği kadar gidip oturabiliyor. Aynı hak Türklere, Gürcülere, Orta Asya cumhuriyetlerinin vatandaşlarına tanınmamış. Ermenistan’a verilmiş özel bir hak. Dolayısıyla hepsinin Rusya’da büyük iş imkanı var.
         <br/>
         <br/>
         -Bu iç göçün bir müsebbibi de Ermenistan değil mi? Onlar hiç mi hata yapmadı?
         <br/>
         <br/>
         Tabii ki yaptı. Ermenistan’ın da ciddi hataları var. Her iki ülkenin geçmiş döneme ait hataları var. Çok büyük fırsatlar kaçtı. Petrosyan dönemindeki ılımlı havanın fırsatını kaçırdık. Şimdi kimse işler iyiye gidiyor diyemez. Dikkat edin anketlere. Milliyetçilik akımlarının etkisi daha fazla. İki halk birbirini tanımıyor. Oysa Türklerle Ermeniler iki küs kardeş gibi. İngiliz kültür derneği milyonlarca pound harcıyor İngilizce konuşan, kültürünü benimseyen insan yetişsin diye. Bizim ona ihtiyacımız yok. Dedesi burada doğmuş 6 milyon insan Türk Anadolu gelenekleriyle hâlâ Türkçe konuşuyor yurtdışında. Biz bunları ne ekonomide, ne siyasette, ne lobide kullanabiliyoruz.
         <br/>
         <br/>
         -Ermenistan ziyaretinde Putin, “Demiryolunu ben işleteyim” dedi. Türkiye ise Rusya’nın Ermenistan’la değil kendisiyle muhatap olmasını istiyor. Rusya, Ermenistan kozunu nasıl kullanıyor?
         <br/>
         <br/>
         İki açıdan bakalım. Gürcistan’daki devrimden sonra Ermenistan’da Rus birliklerinin sayısı az da olsa arttı. Bu konu Rusya olmadan çözülemez. Ancak önemli olan Ermeni sınırının açılmasında Rusya’nın da kendi ekonomik çıkarını görmesi. Moskova, şimdiye kadar bunu tam göremedi. Putin, yeni yeni fark ediyor. Rus ekonomisinin Türkiye ile iyi ilişkiler kurmaya ihtiyacı var. Rusya, ticarî partner olarak Türkiye’yi kaybetmek istemez. Türkiye’deki kamuoyu, Türk-Ermeni sınırının açılmamasının sorumlularından biri olarak Rusya’yı görüyor. Eğer 3 sene daha bu sınırlar kapalı kalır ve insanlar Rusya’yı suçlu bulursa sakın şaşırmayın.
         <br/>
         <br/>
         -Rusya’nın bölge siyasetini Ermenistan’la mı değiştirmeli diyorsunuz?
         <br/>
         <br/>
         Rusya, siyasetini değiştirmeli artık. Yani, ben bölgeyi askerî yöntemlerle kontrol ederim dönemi bitiyor. Rusya bölge ekonomisiyle kaynaşmak istiyorsa atacağı ilk adım Azeri-Ermeni dostluğunda aktif rol almaktır. Türk-Ermeni sınırının açılmasını desteklemesidir. Türkiye ile Rusya arasındaki ticaret hacmi 10 milyar dolara çıkmış. Peki, bu neden artmıyor? Türk inşaat firmaları Rusya’da, Sibirya’da fiyat tutturamıyor. Siz 10 bin tonluk inşaat malzemesini 20 tonluk kamyonlarla gönderirseniz ne olur? Fiyat üç katına çıkar. Doğu Avrupa ülkeleri bize göre daha rekabetçi fiyat veriyor. Eğer Türkiye demiryollarını kullanabilseydi, rekabetçi bir yapıya kavuşurdu. Yolların kapalı olması Türk-Rus ilişkilerini doğrudan etkiliyor. Rusya da bunu görmek zorunda. Putin’in ekonomi danışmanları “Sınırların açılması Rusya’nın yararına.” diyor.
         <br/>
         <br/>
         -Ermenistan ve soykırımı iddialarıyla sadece Rusya ilgilenmiyor. Fransa ve ABD, soykırımı iddialarını siyasi koz olarak kullanıyor.
         <br/>
         <br/>
         Soykırımı çok etkili bir siyasî araç. Türkiye’nin AB’ye üye olmasını istemeyenlerin elindeki birkaç kozdan biri üstelik. Bu yüzden sürekli sıcak tutuluyor. Türk-Ermeni yakınlaşması biliyorum ki, Fransa’nın Ankara Büyükelçiliği’nin hoşuna gitmiyor. Yani eskiden bulduğumuz desteği şimdi bulamıyoruz. Tam tersi bir taraftan yaklaşmamızı istiyor gibi gözüküyorlar. Çünkü bunu kaybederse Fransa’nın elinde bir politika kalmayacak. Zannetmiyorum ki soykırımı tartışmaları hemen bitsin. Ancak, Türkiye ile Ermenistan doğrudan diplomatik ilişki kurup birlikte bir sonuca varır ve kendi politikalarıyla konuşursa o zaman sorun çözüm yoluna girer.
         <br/>
         <br/>
         -Türk-Amerikan ilişkilerindeki gerginlikler soykırımı tasarısının kongredeki durumunu nasıl etkiler?
         <br/>
         <br/>
         Bu, 10-12 Ermeni diplomatın ya da diasporanın kongreden geçirebileceği bir olay değil. Tasarı yıllardır geçmiyor. Ancak, tasarıyı destekleyen üye sayısı 145-150’den aşağıya da inmedi.
         <br/>
         <br/>
         -Bu sefer de önceki kongre süreçleri mi yaşanacak?
         <br/>
         <br/>
         Evet. Ancak sonucu Amerikan-Türk ilişkileri belirler. Yıllardır bu geçmiyor. Eğer şimdi geçerse bunun sebebini Türk-Ermeni ilişkilerinde değil, Türk-Amerikan ilişkilerinde aramak lazım. Ona baktığımızda, çok iyi olmadığını görüyoruz. Ya da basına böyle yansıyor. Benim bildiğim, Türkiye ile ABD arasında birçok kanal var. Fakat bu kanalların içi boş. Dolmamış. Ortak vizyon çalışmaları yapılmıyor. Ortadoğu’da nasıl birlikte çalışılır gibi. Bunlar yapılmalı.
         <br/>
         <br/>
         -Türkiye’nin AB üyelik süreci, Türk-Ermeni ilişkilerini nereye taşır? AB, Kıbrıs’taki gibi yol gösteren, politika belirleyen bir konumda olur mu?
         <br/>
         <br/>
         Türkiye’nin herhangi bir ülkenin yol göstermesine ihtiyacı yok. İki ülkenin kendi problemi bu. 1915’ten önce Türkler ve Ermenilerin Osmanlı topraklarında ortak tarihi var. İyi ilişkileri, kötü ilişkileri varmış. Onlar diyorlar soykırımı oldu, biz diyoruz tehcir. Herkesin değişik bir savı var. Ama bu bizim ortak sorunumuz. Türk, Ermeni, Musevi, Rum birlikte yaşamışız. Muhteşem bir tarihî zenginlik ortaya çıkartmışız. Bu başkasının problemi değil, önce kendi aramızda konuşmalı ve sorunu biz bize çözmeliyiz.
         <br/>
         <br/>
         AZERBAYCAN İLE ERMENİSTAN ARASINDAKİ TİCARİ İLİŞKİ
         <br/>
         <br/>
         –Haydar Aliyev sağken süren Ermeni-Azeri diyaloğunu ve ticaret ilişkilerini  oğul Aliyev dönemiyle kıyaslar mısınız? Neler değişti?
         <br/>
         <br/>
         Azerbaycan’da pek bir şey değiştiğini düşünmüyorum. Azeri-Ermeni ticari ilişkileri var. Bu ticari ilişkiler nerelere uzanıyor. Her iki tarafta da ticari ilişkilerden bugünkü statükoda kazanç sağlayanlar var. Sessizce kazanç sağlayan bir yapı.
         <br/>
         <br/>
         –Ermenistan-Azerbaycan ticaretinin alanları, rakamları var mı? Ticaretin boyutu nedir?
         <br/>
         <br/>
         Çok ciddi bir ticaret yapıldığını biliyorum. Ancak bunun cevabını Azeri hükümeti vermeli. Oradaki işadamlarına sormak lazım.
         <br/>
         <br/>
         –Ermeni ekonomi bakanının sözcüsü iki yıl önce Erivan ziyaretimizde Aliyev’den petrol alıyoruz demişti!
         <br/>
         <br/>
         Doğru. Buralardan para kazananlar statükonun devam etmesini isteyebilirler. Farklı bir lobiden bahsediyoruz. Her iki ülkede de var. Çatışmadan fayda gören kesimler var. Ama bu Türkiye’nin çıkarına değil.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2712 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20741), [web.archive.org (arşiv bağlantısı)](http://web.archive.org/web/20060528003517/http://www.aksiyon.com.tr:80/yazdir.php?id=20741)
