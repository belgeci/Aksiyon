# İyilik yaptı denize attı

*Fatih Uğur 2006.07.31*

<div class="pNewsDetailMainContent" itemprop="articleBody">
 Merzifon'daki kazadan sonra 2 haftadır yoğun bakımda olan Akif Gülle'nin Amasya'dan Samsun'a, İstanbul'dan Ankara'ya uzanan hayat öyküsü.Merzifon'da 1958 yılında dünyaya geldi. Aksungur köyünde çiftçilikle geçimini sağlayan Halil ve Remziye Gülle çiftinin altı çocuğunun en küçüğüydü. İlkokulu köyünde, orta ve liseyi Merzifon'da tamamladı. Samsun Yüksek İslam Enstitüsü'nde okumaya başlaması hayatının dönüm noktası oldu. Güler yüzü, bilgisi, nezaketi ve eğitim gönüllüsü yüreği onu kısa zamanda Millî Türk Talebe Birliği'nin (MTTB) Samsun başkanlığına getirecekti. MTTB, Samsun'da onun elinden yüzlerce gencin yetiştiği adres oldu. Aynı zamanda gelecekte siyasi yaşantısını şekillendirecek ilişkilerinin temellerinin atıldığı bir okuldu onun için Millî Türk Talebe Birliği.
 <br/>
 <br/>
 İki hafta önce Merzifon'da geçirdiği trafik kazasından sonra yoğun bakıma alınan AK Parti Genel Başkan Yardımcısı, Amasya Milletvekili Akif Gülle'den bahsediyoruz. İki dönemdir milletvekilliği yapan, Başbakan Recep Tayyip Erdoğan'ın yakın arkadaşı, 'Yusuf yüzlü, Hamza yürekli' Gülle'nin Ankara Atatürk Araştırma ve Eğitim Hastanesi'nin yoğun bakım servisindeki tedavisi sürüyor. Erdoğan başta olmak üzere TBMM Başkanı Bülent Arınç ve Abdullah Gül'ün, bakanların ve milletvekillerinin susmayan telefonları ve duaları, dostları, eşi, çocukları onun yanında. Hatm-i şerifler, tefriciyeler, ziyaretler kesilmek bilmiyor.
 <br/>
 <br/>
 Gümüş'ün manevi dinamiklerinden İbrahim Hakkı Gül Hazretleri'nin (Garip Hafız) türbesinde bu yıl yedincisi düzenlenen anma törenlerinden dönerken geçirdiği kazadan sonra Gülle'nin yanı başında yaralanan Merzifon Belediye Başkanı Hayati İncekul vefat etti. Samsun'da yoğun bakımda olan AK Parti İlçe Başkanı Hamza Demir'in tedavisi sürüyor.
 <br/>
 <br/>
 Akif Gülle'nin hayatını değiştiren MTTB bugün iş ve siyaset hayatına binlerce yönetici yetiştirdi. Meşhur tabiriyle 'Büyük Doğu Üniversitesi'nin Diriliş Fakültesi' mezunuydu herkes o yıllarda. 1969-1971 döneminde MTTB'nin icra kurulu Başkanı Abdullah Gül'dü. Gülle de Enstitü'deki gayretleri ve birikimiyle Samsun'da okuyan öğrencilerin arasından öne çıktı. Ankara Yenimahalle MTTB'nin bir başka genç başkanı Hasan Hüseyin Ceylan da üç yıl sonra bacanağı olacaktır. Gülle, Samsun ve Kahramanmaraş'ta öğretmenlik yaparak atılır hayata. 13 Kasım 1980'de Songül hanımla evlenir. Maraş'taki öğretmenlik yıllarından tanıdığı Nevzat Pakdil ile yolları Ankara'da defalarca kesişir. Milli Eğitim Bakanlığı, İstanbul Büyükşehir Belediyesi, Başbakanlık Personel Dairesi ve nihayet TBMM...
 <br/>
 <br/>
 Gülle, Ankara'ya ilk adımını 1984'te atar. Bu dönemde Ankara Devlet Memurları Yabancı Dil Eğitim Merkezi İngilizce Bölümü'nü de bitirir. Millî Eğitim Bakanı Vehbi Dinçerler, ona bakanlıkta görev veren ilk isim olur. Özal'lı yılların genç bürokratları arasına girer böylece. Bakanlığın Personel Genel Müdürlüğü'nde uzun yıllar şube müdürlüğü yapar, Hasan Celal Güzel ve Metin Emiroğlu ile çalışır. Bir bürokrat ve memurdan çok danışılacak bir kimlikle çalışır.
 <br/>
 <br/>
 RECEP TAYYİP ERDOĞAN BEYOĞLU BAŞKAN ADAYI OLUNCA YOLLARI ÇAKIŞTI
 <br/>
 <br/>
 Başbakan Recep Tayyip Erdoğan 1989'da Beyoğlu Belediye Başkan adayı olunca Ankara'ya gelir. Erdoğan'ın o günlerde hayatına giren en yeni isimlerden biridir Akif Gülle. Tayyip Bey, 24 Mart 1994 Yerel Seçimleri'nde Refah Partisi'nden İstanbul Büyükşehir Belediye Başkanlığı'na seçildiğinde Gülle ve ailesine de İstanbul yolu gözükür. Erdoğan, o gün 34 bin çalışanı bulunan belediyeyi devralırken, yakınlarına ve danışmanlarına 'Bana bir personelci lazım' der. Akif Bey'in Millî Eğitim Bakanlığı'nda bu görevde olduğu söylenince de kendisiyle çalışmasını teklif eder. Gülle için, belediyenin Personel ve Eğitim Dairesi Başkanlığı görevi, Erdoğan'la mesai ve gönül birliğinin arttığı yıllardır. Bu göreve getirilmesinin üstünden daha bir yıl geçmeden 24 Aralık 1995 Genel Seçimleri'nde Amasya'dan ikinci sıra milletvekili adayı olarak gösterilir.
 <br/>
 <br/>
 'Memleketine hizmet etsin' denir ve adaylığı kesinleşir. O güne kadar arka planda hizmet üretmekle, insan yetiştirmekle uğraşan Gülle, kollarını sıvar ve siyaset arenasının aktörlerinden, adaylarından biri haline gelir. Birinci sıradaki Cemalettin Lafçı Amasya milletvekili seçilirken, Gülle vekilliği kıl payı kaçırır. Haziran 1996'da Refahyol Hükümeti kurulur. 'Bana bir personelci lazım' sözü bu kez Necmettin Erbakan'ın ağzından çıkmıştır. Teşkilat içinde bu işi yapabilecek yetenekte bir tek kişiye işaret edilir: Akif Gülle. Erbakan, Gülle'den bir İstanbul ziyaretinde brifing alır. Ardından tek söz söyler: "Pazartesi günü Başbakanlık'ta göreve başlıyorsun, hayırlı olsun." Kısa bir aradan sonra tekrar Ankara yolu gözükür Gülle ve ailesi için.
 <br/>
 <br/>
 Nevzat Pakdil Başbakanlık Personel ve Prensipler Genel Müdürlüğü'ne, Gülle yardımcılığına getirilir. İkili, dönemin başbakanı Necmettin Erbakan ile yakın çalışma imkanı bulur. Refah Partisi'nin kapatılmasının ardından kurulan Fazilet Partisi'nde de görev onu beklemektedir. Partinin en zor günlerini yaşadığı dönemde basın koordinasyon merkezinde çalışır. Bu görevinden sonra milletvekilliği yolu açılır.
 <br/>
 <br/>
 18 Nisan seçimlerinde (1999) Amasya'nın 41 yaşında genç bir vekili olarak Meclis sıralarındaki yerini alır. Abdullah Gül, Bülent Arınç ve Erdoğan ile ilişkilerinden dolayı 'yenilikçi kanat'tan sayıldığı dönemde de birleştirici isimlerden biridir. AK Parti'nin kuruluş tohumlarını atan 53 milletvekili arasında da ismi kurucular kurulu ve merkez karar yürütme kurulunda yer alır. Partinin kuruluşundan itibaren Halkla İlişkiler Başkanlığı'nı yürüten Gülle, 3 Kasım 2002 seçimlerinde de memleketi Amasya'dan vekil seçilip 22. dönem milletvekili olarak tekrar Meclis'e girer. Geçmiş yıllardaki tecrübesi, basın ve insanlarla olan iyi diyaloğu Gülle'yi son olarak AK Parti'nin Medya ve Tanıtım Başkanlığı'na taşır.
 <br/>
 <br/>
 Gülle, seçim bölgesini hiç ihmal etmez. Merkezî hükümet, yerel yönetim ve halk kaynaşmasını sağlar. Neredeyse her hafta Amasya'ya giderek şenliklere, düğünlere, cenaze törenlerine katılır. Passad marka arabasıyla 256 bin kilometre yol yapar.
 <br/>
 <br/>
 4 Kasım sabahı Gülle'nin ilk telefonu Viyana Kuşatması'nda (1683) başarısız olduğu için idam edilen Merzifonlu Kara Mustafa Paşa'nın bir imaretiyle ilgilidir. Vakıflar Genel Müdürlüğü'nü arar. Merzifon'un Karamustafapaşa köyünde paşanın annesi için yaptırdığı Abide Hatun Camii'nin tamiri için düğmeye basılır. Restorasyon Gülle'nin yakın dostu Yusuf Beyazıt'ın göreve gelmesiyle hızlanır ve bitirilir. Gülle trafik kazası geçirmeden bir hafta önce (7 Temmuz Cuma) caminin açılışı yapılır. Yaylalara çıkıp yürümeyi, ata binmeyi seven Gülle, kazadan birkaç gün önce dağ yollarında ata binmiş. Bilinmeyen yönlerinden biri de ticaretten hep uzak durması. "Siyasette ticaret olmaz" deyip ticarete hiç girmemiş.
 <br/>
 <br/>
 AMASYA ÜNİVERSİTESİ VE HAVAALANI
 <br/>
 <br/>
 Gülle'nin kızları Zeynep, Rabia, Ayşe ile 9 yaşındaki oğlu Halil'in dışında çocuk sevgisi de akıllarda yer etti. 2004'te oğlu Halil'i sünnet ettirmeye karar verdiğinde 'Bu iş tek başına olmaz' deyip, Merzifonlu 24 çocuğu da Halil'in yanına kattı. Her bayramda onlarla buluşmak, ramazanda iftar yapmak âdeti sürüyor. Amasya'daki çocuk yurdunda evlatlık edinmek istediği 10 yaşındaki Sinan da onun yolunu gözleyenlerden.
 <br/>
 <br/>
 Aksungur köyünün ilk okuyanları arasında yer alan ağabey Mustafa Gülle, Akif beyin siyasete girmesinde etkili isimlerden. Şimdi hastanede onun başından ayrılmıyor. Ağabeyleri Mehmet, Ali; ablaları Şaziye ve Fadime hanımların en küçükleri Mustafa ve Akif Gülle. "Beş seçime girdik bugüne kadar (1994-95-99, 2002-2004). Amasya ve Merzifon'da hiç kimseden kalp kıracak tek bir söz duymadık. Akif ile millete hizmeti hakka hizmet olarak gördük. O da kimseyi kırmadı. Allah'ın yardımı, dostların duası ve hekimlerin başarılı müdahaleleriyle Akif bugün daha iyi diyoruz sürekli." diyor.
 <br/>
 <br/>
 Akif Bey'le 16 Temmuz Pazar sabahı 10.30'da Gümüşhacı köyünde buluşup Garip Hafız'daki mevlide katılan Amasya Milletvekili Hamza Albayrak, "12.10'da ayrıldık. İki program vardı paylaştık. Kur'an Kursu açılışında buluşacaktık." diye sıralıyor hatırında kalanları. Bir de Akif'siz yudumlayamadığı çorbası aklına geliyor: "Meclis'te nazar değmesin diye kurban kesin diyenler bile vardı. Parolamız birlikte çokluk, çoklukta birlikti... Akif'in hakemliği, kardeşliğimiz hatıralarda kaldı. Şimdi gece gündüz dua ediyoruz şifa bulsun diye." CHP Amasya Milletvekili Mustafa Sayar da Gülle'yi ilk ziyaret eden isimlerden. "Siyaset oldu, ama husumet olmadı. Herkesin sevebileceği bir arkadaşımız." diyor.
 <br/>
 <br/>
 Gülle ile Albayrak'ın hem Amasya hem Merzifon için son 3 yılda hayata geçirdiği onlarca proje oldu. Ancak kentte 30 yıldır efsane haline gelen Yeşilırmak Üniversitesi'nin Amasya Üniversitesi olarak geçtiğimiz günlerde kurulması ve hayata geçmesi sevindirdi en çok herkesi. Üniversitenin kurulmasının altında da yine Gülle'nin imzası vardı. Amasyalıların eski Kılıçarslan İlköğretim Okulu şimdi rektörlük binası yapıldı. Rektör atamasıyla ilgili Anayasa Mahkemesi'nin oluru bekleniyor. Dokuz kilometrelik çevre yolu, Çekerek Barajı inşaatı Amasya'ya çekilen tekstil ve sanayi yatırımları da Gülle ve Albayrak ikilisinin emekleriyle gerçekleşti. Gülle en çok Merzifon Askerî Havaalanı'nın iç hat uçuşlarına başlamasını dört gözle bekliyordu.
 <br/>
 <br/>
 Kuşkusuz Gülle'nin uzlaştırıcı, güler yüzlü ve ilimle donatılmış hayatı bu başarı ve kendisine gösterilen sevginin izahına yetmiyor. Kelimelerin tıkandığı noktada Atatürk Hastanesi'nde sohbet ettiğimiz Gülle'nin bacanağı milletvekili Hasan Hüseyin Ceylan yetişiyor: "O, tam anlamıyla Yusuf suretli, Sıddık sözlü ve Hamza yürekliydi. Sözlerinde ve hayatında yalan olmamış biri olarak, şaka yollu da olsa hiç yanlış bilgi vermeyen biriydi. Hesabî değil, hasbî olarak yaşadı."
 <br/>
 <br/>
 Başbakan Erdoğan her gün doktorları ve ailesini arayarak sağlık durumunu soruyor. Abdullah Gül dualarıyla yanı başında bulunanlardan. Saadet Partisi lideri Recai Kutan da Gülle'nin ziyaretine gelen isimlerden. Gönül eri milletvekili Akif Gülle'yi tekrar gülen yüzüyle görmek istiyor gözler. Hastanedeki ikinci haftasını dolduran Gülle de dua bekliyor. Allah şifalar versin.
 <br/>
 <br/>
 DR. NİHAT TOSUN: AZALMAKLA BİRLİKTE HAYATÎ TEHLİKE SÜRÜYOR
 <br/>
 <br/>
 Hastamız ilk geldiğinde kafa travmasına bağlı kırıklar, beyin ödemi, göğüs kafesi travmasına bağlı akciğer sorunları, kol ve bacaklarında çoklu kırıklara sahipti. Hastaneye yatışının beşinci gününde 6 ayrı bölgesindeki kırıklarla ilgili ameliyat yapıldı. Beyin ödemi azaldı, nörolojik iyileşme izleniyor. Damar ve sonda yoluyla beslenmesi sürüyor. Solunumunu artık yüzde 90'dan fazla kendisi sağlıyor. Hayatî tehlike ciddi oranda azalmakla birlikte devam ediyor. Baygın travma öncesinde Akif Bey gibi hastalar etraflarında olup biteni duyar. Tepki veremese de algılarlar. Bu çerçevede ilgili uzmanların tavsiyesi ile kendisine sevdiği türkü, dua ve dinletileri (Kur'an, ilahi ve sevdiği müzikler) dinletiyoruz. Bu hastanın konuşamasa da  hayatî destek görmesi demek.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/iyilik-yapti-denize-atti_520682), [web.archive.org (arşiv bağlantısı)](http://web.archive.org/web/20150728042812/http://www.aksiyon.com.tr:80/dosyalar/iyilik-yapti-denize-atti_520682)
