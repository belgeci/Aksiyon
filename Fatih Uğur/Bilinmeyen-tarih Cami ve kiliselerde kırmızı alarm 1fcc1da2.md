# Cami ve kiliselerde kırmızı alarm

*Fatih Uğur Bilinmeyen-tarih*

<div>
 <p>
  <font>
   Tarih 22 Aralık 1972. Batı Trakya Türkleri, çok zor günler yaşamaktadır. İskeçe’nin en eski eserlerinden Tabakhane Camii’nin önünde buldozerler belirir. Atina’dakilerin bile onaylamadığı bir kararla cami yerle bir edilir. Camide kılınan son namaz cuma namazı olur.
   <br/>
   <br/>
   O günlerde yaşanan bu dram Turkguard Güvenlik Şirketi’nin sahibi Salih Dede’nin aklından hiç silinmez. Babasının imamlık yaptığı caminin ansızın yıkılması yüreğinde bir ukde olarak kalır. Yıkılan bir kaç taş, ağaç değil, koskoca tarihtir...
   <br>
    <br>
     Batı Trakya göçmeni işadamı Dede, bugünlerde İstanbul’daki tarihi cami, kilise ve sinagogların güvenlik sistemleriyle donatılması projesini hayata geçirmeye çalışıyor. Hedef, son yıllarda hırsızların ve tarihi eser kaçakçılarının gözde mekanları haline gelen ibadethaneleri güvenli ve korunaklı hale getirmek. Diyanet İşleri Başkanlığı ve Vakıflar Genel Müdürlüğü’nün destek olduğu projeyle öncelikli olarak camilerdeki hırsızlıkların önüne geçilecek. Diyanet, Eminönü’ndeki iki camide başarıyla tamamlanan alarm sistemi uygulamasını 81 ile yaymak istiyor. İstanbul’daki 100 camiye, hiçbir ücret almadan alarm ve yangın güvenlik sistemi kuracak Turkguard yetkilileri, aynı isteği Fener Rum Patriği Bartholomeos’a iletti. Patriğin önümüzdeki günlerde isimlerini bildireceği bu kiliseler de ücretsiz alarm cihazlarıyla donatılacak.
     <br>
      <br>
       Alarmlar Eminönü ve Ankara’da denendi
       <br>
        <br>
         Eminönü’ndeki Hobyar ve Hidayet camileri ile Ankara Kocatepe Camii’nde aylar önce deneme amaçlı yerleştirilen alarm sistemleri olumlu sonuç verdi. Diyanet İşleri Başkanlığı, Vakıflar Genel Müdürlüğü ve Turkguard şirketi arasında geçen sene imzalanan protokol bürokratik engellerin de aşılmasıyla ancak bu sene hayata geçirilmeye başlandı. Vakıflar İstanbul Bölge Müdürlüğü, mülkiyeti Türkiye Diyanet Vakfı’na ait 100 camiden 66’sının ismini belirledi. Liste, Ihlamur Mescidi’nden Dolmabahçe, Firuzağa, Sahra’yı Cedid Camii’ne kadar uzanıyor. Eminönü, Fatih, Üsküdar, Karaköy, Kadıköy ve Eyüp’ü de kapsayan semtlerdeki bu camilerden beşinin alarm güvenlik sistemi geçen hafta bitirildi. Sıradaki camilerin de birer günlük periyotlarla tamamlanması öngörülüyor.
         <br/>
         <br/>
         Son 10 yıldır İstanbul üzerinden Osmanlı eserlerine karşı düzenli bir soygun, hırsızlık sisteminin işlediğine ve bunun önlenemediğine dikkat çeken Salih Dede, “Geçmişte bizim kaybettiğimiz tarihi eserler gibi, bugün İstanbul’un en değerli varlıkları da bir bir yok oluyor.” diyor.
         <br/>
         <br/>
         Çalınmadık bir minare kaldı
         <br/>
         <br/>
         Oysa teknolojinin verdiği imkanlarla cami soygunlarını ayakkabı hırsızlıklarına kadar bitirmek, sorunu kökünden çözmek mümkün. Azınlık kiliselerinin de ciddi hırsızlık tehdidiyle karşı karşıya kaldığını savunan Dede, sinagogların yanı sıra talep edilirse cemevlerini de ücretsiz olarak alarm güvenlik sistemleriyle donatmak istediğini belirtiyor.
         <br/>
         <br/>
         Emniyet ve Diyanet kayıtlarına sıklıkla yansıyan cami soygunlarında bugüne kadar minare haricinde her şey çalınmış. Ayakkabı, halılar, alem, sakal-ı şerif, tokmak, tarihi el yazmaları, çini, saat, kapı, minber kanadı, pencere, şamdan, jeneratör, kasa, sanduka. Liste uzayıp gidiyor. Kayıtlara göre, 1995’ten bugüne yüzlerce hırsızlık vakası olmuş. Gerçekte bu rakam binleri buluyor. Çalınan eşyalar cemaatin ya da cami derneklerinin gayretiyle yerine konmuş. Ancak iş tarihi eserlere gelince hırsızlıklar kayıtlara yansımış, bazılarıysa hiç duyulmamış.
         <br/>
         <br/>
         İstanbul Yeni Cami Hünkar Mahfili’nden çalınan İznik çinileri, Fatih’teki Atikali Paşa Camii’nin 400 yıllık iki tarihi levhasının kapı kırılarak bir gece operasyonla çalınması, Eyüp Cezr-i Kasım Camii’ndeki el yazmalarının sırra kadem basması ve daha birçoğu bu hırsızlıkların bilinenleri. Daha da ilginç olanı ise Turkguard’ın tarihi camileri alarm sistemleriyle güvenlik altına alacağının duyulmasından sonra yaşanmış. Protokolün imzalanmasının üstünden geçen yaklaşık 6 aylık dilimde tarihi yarımada ve çevresindeki camilerde hırsızlıklarda ciddi bir artış gözlenmiş. Hatta 7-8 caminin bir günde soyulduğu bile olmuş.
         <br/>
         <br/>
         Projeyi hayata geçiren şirket yetkililerinin “İstanbul’da sistematik hırsızlık olayları yaşanmış, hâlâ da yaşanıyor.” uyarılarının ardında yatan gerçek bu. Camilerin alarm cihazlarıyla donatılmasından önce birileri harekete geçmiş. Yetkililer, harekete geçenlerin bürokrasi kademeleriyle ilişkisinin olmamasını temenni ediyor. Ancak, daha önceki tarihi eser hırsızlıklarında olduğu gibi işin ucu ihmalkâr imam ve müezzinlerden, kötü niyetli memur ve cemaate kadar uzanıyor. Adı cami faresine çıkan Ufuk Coşkun gibi bu işi meslek haline getirenler bile var.
         <br/>
         <br/>
         Sistematik soyguna dikkat!
         <br/>
         <br/>
         Özellikle Eminönü, Eyüp, Fatih, Üsküdar ve Kadıköy civarındaki tarihi camiler, içlerindeki sanat eserleri, tarihi el yazmaları, Kur’an-ı Kerim’ler ve Osmanlıca eserler nedeniyle hedef haline geliyor. Kiliseler de benzer şekilde ikonalar, kitap ve kıymetli eşyaları çalınmak suretiyle zarara uğratılıyor. Türkiye’deki tescilli taşınmaz kültür ve tabiat varlıklarının envanterine göre 19. yüzyılın sonuna kadar yapılmış toplam 66 bin 620 eser bulunuyor. Bunlardan 19 bin 512’si İstanbul’da, 47 bin 108’i ise diğer illerde yer alıyor.
         <br/>
         <br/>
         Alarm takarken ayakkabıları çalındı
         <br/>
         <br/>
         Peki halen İstanbul’daki 7 camide işletilmeye çalışılan alarm güvenlik sistemi ne işe yarıyor? Yangın ve hırsızlık olaylarına karşı tam güvenlik sağlayan yerli cihazlar sayesinde camiler 24 saat denetim altına alınıyor. Pır dedektörleri, basınç ve duman duyarlı hareket sensörleri, dahili ve harici siren sistemleri, otomatik telefon arama modülleri ve uzaktan kumanda aletlerinden oluşan sistem, imam, görevli ya da cemaat olmadığı saatlerde her türlü hırsızlık olayına karşı set çekiyor.
         <br/>
         <br/>
         Projeyi hayata geçiren ekibin başındaki Turkguard Teknik Müdürü Fikret Kaya, özellikle yatsı namazı ile sabah namazı arasındaki ölü saatlerle cemaatin bulunmadığı gündüz saatlerindeki boşluklarda hırsızlık olaylarının inanılmaz derecede arttığını vurguluyor. En çok hırsızlık olayları ise sabaha karşı yaşanıyor.
         <br/>
         <br/>
         Geçen hafta alarm sistemiyle donatılan Eyüp’teki Cezr-i Kasım Camii’nde Ekim 2003’te gerçekleşen hırsızlıkta 3,5 trilyon değer biçilen çini ve levhalar çalınmış. Ankara Kocatepe Camii’nde ise hırsızlar yardım sandukalarına göz dikmiş. Kasalar, içinde para olduğu tahmin edildiği için hırsızların ilk hedefleri arasında. Suudi Arabistan Kralı tarafından 9. Cumhurbaşkanı Süleyman Demirel’e hediye edilen Kocatepe Camii’nin altın maketi de korumaya alınmış. Çalışmadığı ortaya çıkan eski güvenlik sisteminin yerine daha hassas alarmlar bağlanmış. Biri 3 bin metrekarelik, biri 50 metrekarelik her iki cami de şimdi güvenlik altında.
         <br/>
         <br/>
         Kocatepe Camii’nde alarm sistemlerinin montajı sırasında teknik müdür Kaya’nın da ayakkabıları çalınmış. Bu olaydan sonra projeye ayakkabılıkların çevresine pır dedektörler yerleştirilmesi kararlaştırılmış. Bu dedektörlerle anlık algılama ve kontroller yapılmaya başlanmış. Kaya, ayakkabı hırsızlıkları için asıl çözümün kameralı sistem olduğunu belirtiyor. Kurulan alarm güvenlik sistemi, cami içinde hareket edecek bir kuşu bile fark edecek hassasiyette çalışıyor. Alarm, geceleri camilere girilmesi halinde dahili ve harici ışıklı sirenleriyle uyarıyı başlatırken, telefon arama modülüyle anında imam, müezzin, vakıf ya da karakolun da içinde yer aldığı 6 numaraya otomatik arama yapıp çağrı bırakıyor.
         <br/>
         <br/>
         Turkguard, İstanbul’daki 100 cami ve 5 kiliseye ilaveten, Diyanet’in 81 ilde seçeceği birer caminin de alarm sistemini kurmaya hazırlanıyor. Üstelik bu sefer işadamları ve hayırseverlerden de destek almak istiyor. İlk desteği veren Aymerkez yetkilileri iki caminin alarm sisteminin sponsoru olmuş. Darısı diğer cami ve şirketlerin başına.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 541 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19420), [web.archive.org (arşiv bağlantısı)](http://web.archive.org/web/20050218203355/http://www.aksiyon.com.tr:80/yazdir.php?id=19420)
