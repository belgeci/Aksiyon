# Türkiye, yeni Kerkük sürecinde en güçlü taraf olmaya aday

*Fatih Uğur 2008.01.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   “2008 Kerkük yılı olacak” diyen ITC Dış İlişkiler eski Başkanı Mustafa Ziya’ya göre, Irak Anayasası’nın 140. maddesi süresi dolduğu için kadük oldu. Son gelişmelerle birlikte Türkiye’nin eli çok daha güçlendi.
  </font>
 </div>
 <div id="newsText">
  <font class="detail-text">
   1950’lerden itibaren Irak’a göç eden İranlı Kürtlerin Kerkük başta olmak üzere Irak’ın kuzeyindeki bölgelere yerleştirilmesi, Kerkük’ü derinden etkiledi. Bugün etnik ve demografik yapısıyla ‘kaynayan kazan’ hâline getirilen Kerkük’ün acı serüvenindeki ilk önemli kırılmaydı bu. Ardından 1970’lerden 1990’lara kadar uzanan Araplaştırma politikaları, Saddam’ın baskıları, kan, gözyaşı ve acı... Dünya petrol rezervlerinin yüzde 4’üne sahip Kerkük, aslında ta 1900’lerin başında zengin petrol kaynaklarının keşfedildiği günden beri durulmadı. 1959 Kerkük Kalesi doğumlu Dr. Mustafa Ziya, “O günlerde kentimize göçenlere çocuk aklımızla biz bile Acem bunlar derdik.” diyor. Yani Kerkük’ün demografisine atılan ilk yanlış çentiğin canlı şahitlerinden kendisi. Irak Türkmen Cephesi (ITC) Dış İlişkiler eski Başkanı Mustafa Ziya, Kerkük’te yeni bir sürecin başladığına inanıyor. Irak Anayasa’sının 140. maddesinin hukuken hükümsüz hâle geldiğini, Irak Türkmenleri ve Türkiye’nin 2008’de bu yeni sürecin diplomatik altyapısını tamamlayarak, sorunu çözme iradesine sahip olacağını belirtiyor.
   <br>
    <br>
     Global Strateji Enstitüsü’nün danışmanlarından Mustafa Ziya, Irak’ta olup bitenleri Arapça-İngilizce olarak izleyen; yasal süreç ve tartışmaları, diplomatik atakları yakından takip eden bir isim. Kerkük’te Türkmen, Arap ve Kürtler olmak üzere üç tarafın varlığını ortak potada eriten bir anlayış sergilenmedikçe sorunun çözülemeyeceğine dikkat çekiyor. Ziya, Başbakanlık Dışilişkiler Başdanışmanı Prof. Dr. Ahmet Davutoğlu, ardından da Washington ziyaretinde Cumhurbaşkanı Abdullah Gül’ün sözlerine yansıyan ve tekrar gündemin merkezine yerleşen ‘Kerkük’ meselesinin satır aralarını Aksiyon’a değerlendirdi.
     <br>
      <br>
       KÜRT GRUPLAR TÜRKİYE’YE VERDİĞİ SÖZÜ TUTMADI
       <br>
        <br>
         -Nisan 2003’te ABD’nin Irak’ı işgaliyle Kerkük yeni emrivakilerle mi karşılaştı?
         <br/>
         <br/>
         Evet. Aslında ondan iki ay öncesinde yaşananlara bakmak gerekiyor. 2003 yılında Irak muhalefeti diye bir grup oluştu ABD harekâtından önce. Bunlar Londra’da vs. toplanıyor. Irak Türkmen Cephesi de muhalefetin bir parçası, ABD’nin ilan ettiği 13 demokratik kuruluştan biriydi. Bir de muhalefet için liderlik konseyi teşkil edildi. Barzani, Talabani, Ahmet Çelebi, Iyad Allavi, El-Hakim, bir de Türkmen Cephesi’nin başkanı. O zaman Barzani buna veto koydu. Bugüne kadar o veto devam ediyor. Operasyondan bir ay önce Selahaddin’deki toplantıda bunu bizzat bize ABD Irak Koordinatörü Halilzad söyledi.
         <br/>
         <br/>
         -Barzani niye veto koyuyor Türkmenlere?
         <br/>
         <br/>
         Çünkü bu konseyin altı üyesinin veto hakkı var, kendi iç anlaşmazlıklarında ve Irak’ın yönetiminde bu konseyin hâlâ söz hakkı devam ediyor. Kerkük konusunda Türkmenlerin tutumu belli olduğu için ITC’nın buraya girmesini Barzani engelledi. 2003 Nisan operasyonu bu çerçevede devam etti maalesef. Türkiye, bundan önce Irak muhalefetini Halilzad ile birlikte bir araya getirerek iki anlaşmaya imza atıldı.
         <br/>
         <br/>
         -Neydi bu anlaşmaların içeriği?
         <br/>
         <br/>
         Ana temeli şu; operasyon esnasında Kerkük’e hiçbir askerî veya sivil akın olmayacak. Sadece Kerkük ABD askeri kontrolünde olacak. Peşmerge veya Kürt yönetimin insanları kışkırtıp geri dönüş şeklinde Süleymaniye’den Kerkük’e girmemesi, demografik değişikliklerin önünün alınması hedeflenmişti.
         <br/>
         <br/>
         -Ama tam tersi oldu…
         <br/>
         <br/>
         Evet, maalesef. Ne yaptılar; 10 Nisan 2003 tarihinde sabah erkenden peşmerge güçleri Kerkük’e girdi. Amerika’nın 10-15 askeriyle birlikte. Kerkük’ü kontrol altına aldılar, bu kontrol hâlâ sürüyor. ABD’nin göz yummasıyla Kerkük’ün bürokrasisini, ekonomisini, güvenliğini ele geçirdiler. Sonra yüz binlerce kişiyi Kerkük nüfus kayıtlarına geçirdiler. Stadyum, kolordu konutlarında yerleştirilmiş on binlerce insan getirildi, bunlar Kerküklüdür dendi, yerleştirildi. 140. madde komisyon başkanı Iraklı Bakan Raif Fehmi diyor ki, Kerkük’e şu kadar Kürt ailesi yerleştirilmiş. İnceledik, bunların sadece yüzde 25’i Kerkük kökenli, geri kalanları değil. Bu şekilde ciddi bir demografik değişiklik yapıldı.
         <br/>
         <br/>
         140 KADÜKTÜR, ERTELEME KARARI HUKUKİ DEĞİL
         <br/>
         <br/>
         -Irak Anayasası’nın 140. maddesi Kerkük’te normalleşme, sayım ve referandumu öngörüyordu. Süre doldu, madde artık kadük mü?
         <br/>
         <br/>
         Kesinlikle. Hepimiz biliyoruz ki, 140. madde Irak Anayasası’nda geçici bir maddedir. Süreye bağlıdır. O maddede ne diyor, Kerkük ve ihtilaflı bölgeler sorunu üç aşamayla, önce normalleştirme, sayım ve referandum yapılarak, en geç 31.12.2007’ye kadar çözülmeli. Bunun süresi bu. 140. madde 2007 sonuna kadar uygulanmadı. Çünkü, normalleştirme tamamlanmadı, sayım ve referandum yapılmadı. Geçici madde olduğu için hükmü de kalmadı. Yani bugünkü Irak Anayasası’nda 140. madde yoktur. Hukuki olarak geçerli olan budur.
         <br/>
         <br/>
         -Buna rağmen Irak’taki bölgesel Kürt yönetimi erteleme kararı aldı. Peki bu hukuki mi?
         <br/>
         <br/>
         Hayır değil. Erbil’deki Kürt Parlamentosu yerel bir parlamentodur, yerel konulara bakar. Irak Anayasası’nı referandumla getiren Irak halkıdır, bunun yetkileri de Bağdat’taki parlamentoda toplanmıştır. Yani bunu erteleyecek olan Irak Parlamentosu’ndan çıkacak bir karar ya da komisyondur. Şimdi ben kalkıp Ankara Valiliği veya belediyesi olarak Türkiye Cumhuriyeti Anayasası’nı değiştirebilir miyim? Böyle bir şeyin mantıki ve hukuki hiçbir yanı yoktur. Ve hukuksuzdur yapılan.
         <br/>
         <br/>
         HUKUKEN BİTMİŞ İŞİ DİRİLTMEYE ÇALIŞIYORLAR
         <br/>
         <br/>
         -Barzani ve Talabani niye böyle bir yönteme başvuruyor sizce?
         <br/>
         <br/>
         Bu sadece işi saptırmak, 140. madde ortadan kalkmadı görüntüsü vermek için yapılıyor. Bunu biz erteledik diyorlar. Ve bunu da Bağdat Parlamentosu’na dikte etmeye çalışacaklar. Ki geçen hafta Bağdat Parlamentosu anlaşamadı bu konuda, görüşmeler ertelendi. Irak Parlamentosu’nda da böyle bir şey çıkarmak istiyorlardı. Irak Anayasası’nın 142. maddesine göre de, şu anki Irak Parlamentosu’nun anayasayı düzeltme hakkı yok. Anayasayı düzeltme, tadilat hakkı sadece anayasa tadilat komisyonuna verilmiş. Erbil Parlamentosu’nun bunu erteleme hakkı yoktur. Hukuken 140. maddenin ömrü bitmiştir, bağlayıcılığı yoktur.
         <br/>
         <br/>
         -Nedir amaçları?
         <br/>
         <br/>
         Kürt gruplar özellikle Barzani şunu dedi; bunun ertelenmesi sadece teknik nedenlerle kabul edilir. Bunu, her şey olmuş bitmiş, siyasi bir konsensüs var, teknik nedenlerle süresinde yapılmamış, uzatıyoruz der gibi izah ediyor. Ve buna da BM’yi alet ediyorlar, 6 ay da süre tayin ediyorlar. Hukuken bitmiş süreci, teknik olarak diriltmeye çalışıyorlar.
         <br/>
         <br/>
         -ABD ziyaretinde Cumhurbaşkanı Gül, Kerkük konusunu gündeme getirdi. Birleşmiş Milletler’e işaret etti. Yeni bir süreç mi başladı?
         <br/>
         <br/>
         Mutlaka; artık Kerkük’te yeni bir süreç başlatılmalı ve bu yeni temeller üzerine dayandırılmalı. Çünkü eski temeller üstüne dayandırılan her teklif iflas etti. Etmeseydi zaten sonuç alınamazdı. Biliyorsunuz geçici Irak Anayasası tamamen lağvedildi, sadece 58. maddenin bir parçası bugünkü anayasaya aktarıldı. Bu tamamen siyasi bir manipülasyondu. Çünkü 58. madde diyordu ki; üç vilayetten fazla federasyon olmaz. Kürtler zaten üç vilayete hâkimler. Buna Kerkük’ü taraf etme hakları yok. Buna rağmen, 58. madde oldu 140. madde…
         <br/>
         <br/>
         -Ancak Irak’taki üç hükümet de 140. maddeyi hayata geçiremedi..
         <br/>
         <br/>
         Evet, Allavi, Caferi ve Maliki hükümeti de yapamadı. Iraklı grupların hepsi Kürtlerin gördüğü gibi görmüyor meseleyi. Anayasa da pazarlık olmuş, öyle geçmiş. Onlar bu iş zaten olmaz diye kabul etmişler.
         <br/>
         <br/>
         BİRLEŞMİŞ MİLLETLER DEVREYE GİRMELİ; KERKÜK, TARAFLARIN İRADESİYLE ÇÖZÜLMELİ
         <br/>
         <br/>
         -Bush-Gül görüşmesinde BM’nin çözüm arayışında yer alması talebi bu sürecin diplomatik dilde deklare edilmesi anlamı taşır mı?
         <br/>
         <br/>
         Aynen öyle. BM, bu sorunu çözmeye yardımcı olacak. Sadece teknik değil, siyasi bazda destek vermeli. Çünkü siyasi olarak bu işe çözüm üretmek başka bir şey.
         <br/>
         <br/>
         -Peki Kerkük’te BM’yi kapsayacak bir sürecin başlaması ne getirir, ne götürür?
         <br/>
         <br/>
         Geçmiş tecrübelerimiz var. Musul meselesi Cemiyet-i Akvam’a devredilmişti. Musul’u kaybetmiştik maalesef. Kıbrıs sorunu ayrı bir örnek. Ancak unutmayalım ki BM süreci, kazandırabilir de, kaybettirebilir de. Hem riski, hem faydası var. Kerkük meselesine bugün BM’nin ilk müdahalesi gerçekleşti aslında. Erbil BM temsilcisi tarafından yapıldı.
         <br/>
         <br/>
         -Ne yapıldı?
         <br/>
         <br/>
         BM Erbil temsilcisi 140. maddenin süresi dolmak üzereyken yerel parlamentoya gitti, konuşma yaptı. Bunun için erteleme kararı istedi. Bu tamamen illegal bir işlemdir. Bir, sen Irak Anayasası’nı nasıl yerel bir kuruma havale edersin. İki, bu süreç zaten bitti Anayasa’ya göre. BM sıradan bir kurum değil, bu konuda daha hassas olmalısın. Üç, daha vahimi, sen taraf tuttun. Tarafsız olman gerekiyor. Kalkıp, taraf olan Kürt Parlamentosu’ndan nasıl böyle bir karar talep edersin? Gelip neden Türkmenlerle, Araplarla görüşmedin? Kerkük sorununun üç tarafı var fiili olarak. Sen burayla temas etmiyorsun, Erbil’deki Parlamento’dan karar çıkartmaya çalışıyorsun. Üç tarafı toplayıp ortak çözüm istemeliydi oysa. BM’ye yakışan buydu. İlk adım yanlış atılmamalı.
         <br/>
         <br/>
         -Türkiye ne yapmalı, siyasi ve hukuki olarak?
         <br/>
         <br/>
         Kerkük konusunda bir iç taraflar, bir dış taraflar var. İç taraflar, Kürt, Arap ve Türkmenlerdir. Dış taraflar, Türkiye başta olmak üzere komşu ülkelerdir. Çünkü buradaki değişiklik bölgeye etkiliyor. Ben kalkıp Kazan belediyesini Ankara’dan alıp, Kastamonu’ya bağlamıyorum ki; dünya petrol rezervinin yüzde 4’ünün yattığı yer burası. Dünyanın gözü burada. Türkiye, bir taraftır çünkü orada kendi soyundan insanlar yaşıyor.
         <br/>
         <br/>
         -BM’nin uygulamalarını iyileştirmek için ne yapabilir?
         <br/>
         <br/>
         Türkiye, BM ile oturacaktır. Ban Ki Moon’la konuşuyorlar misal. BM’nin müdahil olması güzel; ancak tarafları bir araya getirip yeni bir süreç başlatılmasını istemeli Türkiye. İlk adımdaki yanlışlarını da düzeltmesini istemeli.
         <br/>
         <br/>
         BOSNA DEĞİL, KERKÜK’TE KERKÜK MODELİ OLUR
         <br/>
         <br/>
         -BM’nin çözdüğü Bosna-Hersek, Kosova gibi bölgesel ihtilaf örnekleri var. Kerkük başlı başına bir model mi olur? Yoksa Dayton gibi bir süreç mi başlar?
         <br/>
         <br/>
         Şöyle… Geçen Barzani bile diyor ki, Kerkük meselesi artık uluslararası mahfile taşındı. Taşınması iyi şey değil, fakat uluslararası mahfili iyi tarif etmek lazım. Önce tarafların kabulüyle işe başlanmalı. BM’ye kimse itiraz etmez. Kürtler etmiyordu, ama mecbur kaldılar. Kürtler Kerkük’ü zaten kontrol ettikleri için işin kâğıdını çıkarmaktı niyetleri.
         <br/>
         <br/>
         -Ama oldubittiye izin verilmedi…
         <br/>
         <br/>
         Evet. Bunu onlara vermemek lazım. BM benim gibi düşünmeyebilir ama, haklı olan tarafa bu kâğıdı vermek lazım. Bağdat mı, Irak’ın toprak bütünlüğü mü; Kerkük’teki tarafların hepsi mi? Neyse ona verilmeli bu yetki. 2003 öncesi süreci ve gerçekleri görerek iş yapmalı. Bu, zaman alır. İnsanları ilgilendiren konular zaman alır, ki burası Kerkük.
         <br/>
         <br/>
         -Türkiye başından beri 10 yıl sonra referandum yapılsın dedi 140. maddeyle ilgili. Zaman mı kazandı bu anlamda?
         <br/>
         <br/>
         Hukuken yeni bir süreç başlıyor. Bu sürecin temelleri sağlıklı atılmalı. Ölmüş sürecin bakiyesi üzerinden yürütülmemeli. Bu çok mühim. Ve ölmüş sürecin bu tarafa etkisi olmamalı. Ondan sadece ders alınmalı. Tarafların bir araya gelerek, bir kurumsal mutabakat içinde süreci bitirmesi önemli. Beş yıl mı, on yıl mı bilemem… En azından bu süreç boyunca Kerkük özel bir statüde olmalı. Ki dış müdahaleler engellensin.
         <br/>
         <br/>
         TÜRKİYE’NİN ELİ DAHA GÜÇLÜ
         <br/>
         <br/>
         -Peki Irak’ta değişen dengeler Kerkük meselesini 2008’de nasıl etkileyecek?
         <br/>
         <br/>
         Bence olumlu şeyler olabilir, olacak. Bir kere Kerkük ile ilgili bir süreç kapandı, yeni bir süreç başlıyor. Ve yeni dengeler üstünden hareket ediliyor. Irak içinde birtakım dengeler değişti, hepimiz biliyoruz. Şii-Kürt ittifakı çatladı örneğin. Şii gruplar artık, Kürt grupların her dediğine evet demiyor. Onun için Barzani-Talabani, Devlet Başkan Yardımcısı Tarık Haşimi’yi yanlarına çekmeye başladı. Bunun dışında Irak’taki uyanış grupları var. Yerel alan hakimiyeti sağlayan bu grupların da siyasette sözü olacak. Değişen dengeler, Irak’ta İran nüfuzunun oluşturacağı tehlikeleri gören Amerika’nın tekrar Türkiye ile bir araya gelmesini sağlayacak. Bütün bunlar olumlu değişiklikler. Kerkük konusu da bundan olumlu etkilenecek. Ancak çok yoğun bir diplomasi yapılması gerekiyor, kendiliğinden olmaz bu. Türkiye’nin yepyeni önerilerle çıkması gerekir. Bu yeni bir süreçtir, ilk önerileri kim ortaya atarsa, onun üzerine yoğunlaşacaktır. Onun için mantıklı bir şekilde ortaya çıkılmalı, Kerkük süreci bu kez kontrollü şekilde yürütülmeli.
         <br/>
         <br/>
         -Türkiye’nin PKK’ya karşı Aralık 2007 sonunda başlattığı operasyonlar Kerkük sürecini nasıl etkiledi?
         <br/>
         <br/>
         Büyük çapta etkiledi tabii. Harekât Kürt gruplarının orada her istediğini yapamayacağını göstermiş oldu. O zaman Kürt gruplar, Türkiye zaten hiçbir şekilde müdahale edemez, biz şu grupla bu grupla pazarlık yapıp bu işi bitiririz diyorlardı. Hatta son güne kadar 2007 bitmeden çözelim dediler. Sayım yapmayalım, şuna dayanalım, referandum yapmayalım, seçim sonuçlarını dikkate alalım vs... Son dakikaya kadar çabaladılar. Ancak Kuzey Irak’a operasyon olması, önce bir psikolojik sınırı ortadan kaldırdı.
         <br/>
         <br/>
         -Nedir bu psikolojik sınır?
         <br/>
         <br/>
         Türkiye, istediği anda müdahale edebilir. Ve Kürt gruplar düşünüldüğü kadar güçlü değildir. Uluslararası destek, hatta ABD desteğinin onların söylediği kadar olmadığı ortaya çıktı. Oyun bozanlık yok dendi bir nevi, dengeler dikkate alınmalı. Ve artık dengeler dikkate alınıyor. Operasyon bunu sağladı.
         <br/>
         <br/>
         -Dengelerin dikkate alınması; Kerkük meselesinde artık güçlü taraf Türk tarafı demek doğru mu?
         <br/>
         <br/>
         Evet, güçlü taraflardan biri artık Türkiye ve Türkmenlerdir. Kullanacağı diplomatik argümanlara göre en güçlü taraf olmaya adaydır, öyle de olmalıdır. Çünkü bu işin en çok müdahalesini yapan Türkiye oldu. Irak’ın diğer komşuları oluruna bırakmıştı işleri.
         <br/>
         <br/>
         -Irak’la ilgili yaygınca konuşulan şey Irak’ın bölünmesiydi. Bu operasyonla ve Kerkük’le ilgili başlayan yeni süreçle bu ortadan kalkacak mı?
         <br/>
         <br/>
         Eskiden konuşuluyordu ama, şu anda bölünmesi konuşulmuyor. Irak’ın toprak bütünlüğü konuşuluyor. Bu büyük ölçüde Kerkük sürecine de bağlıdır. Bölünen insan istediğini alır gider (Kürt grupları kastediyor), alamadığı takdirde bağlı kalır. Üstelik İran faktörü de ortada olduğu için Amerika’nın buna sıcak bakması da söz konusu değil artık. Hiç kimsenin işine yaramıyor çünkü. İsrail, Irak’ı bölmek istiyor diyenler bile vardı. Onun bile işine yaramıyor artık. Bir güçlü İran, bir güçlü Şii devleti, bir güçlü Sünni devlet… Kimin işine yarar? İşine yaramaz. Şimdi herkes Irak’ın toprak bütünlüğü içinde bu hâliyle yöneltilmesini arzuluyor.
         <br/>
         <br/>
         KERKÜK, BASRA VE BAĞDAT’TA ÖZEL-ÖZERK YÖNETİM OLMALI; BUNUN AKSİ, IRAK’TA ÇATIŞMA DEMEK
         <br/>
         <br/>
         -Irak Petrol Yasası ile ilgili tartışmalar var, burada ne olur?
         <br/>
         <br/>
         Bu yasa konusunda Bağdat akıllı düşünüyor. Özellikle petrol bakanı (Hüseyin Şehristani) bu işi çok iyi bilen birisi. Kürt taraflarının imzaladığı merkezî hükümetten bağımsız anlaşmaları kesinlikle kabul etmedi Petrol Bakanı. Herkesin tepkisi var mevcut yasa taslağına. Bunun kabulü de epey zaman alır. Ancak, tek şartla yani herkesin kabul edeceği (Arap, Kürt, Türkmen, Şii, Sünni) şekilde de onay alabilir. Paylaşım tanımları net yapılır, en büyük sıkıntı burada çünkü. Bölgesel paylaşım yerine, eşit adil paylaşım dendiğinde kavga noktaları biter.
         <br/>
         <br/>
         -Bu olmazsa ne olur?
         <br/>
         <br/>
         Basra, Kerkük’te çatışmalar yaşanır, hatta, Bağdat’ta bile yaşanır. Ya da uzlaşma sağlanır. Çünkü Irak’taki esas kavga noktalarından biri bu petrol paylaşımıyla ilgili sınırların, şartların ne olacağı meselesi. Bence uzlaşılacak.
         <br/>
         <br/>
         -Siz çatışma yaşanabilecek kentlerin hepsinin özel statüde olmasını savunuyorsunuz?
         <br/>
         <br/>
         Evet, Irak’ın sorunlarının çözülmesi için Kerkük, Bağdat, Basra vilayetlerinin özel ve özerk statüde olması lazım. Böylece buralarda  kavga konuları da ortadan kalkar. Hem Iraklılar hem komşuları hem dünya rahatlar.
         <br/>
         <br/>
         <br/>
         <br/>
         BARZANİ, TALABANİ VE HAŞİMİ GİZLİ ANLAŞMA YAPTI
         <br/>
         <br/>
         -Iraklı kaynaklara göre, Tarık Haşimi ile Barzani-Talabani’nin Musul ile ilgili gizli bir anlaşma yaptığı iddiası var. Nedir bu iddia?
         <br/>
         <br/>
         Aslında çok da gizli değil. O anlaşmanın üçüncü maddesinde bir parantez açılmış, ben Arapçasından okudum.
         <br/>
         <br/>
         -Nedir anlaşmanın adı? Ne üzerinde anlaşmışlar?
         <br/>
         <br/>
         Dokan Anlaşması diyorlar. Dokan yazlığında imzalandığı için öyle isimlendiriyorlar. Bağdat’ta tıkanmış olan siyasi süreci tekrar harekete geçirmek amacıyla bir araya geliyorlar. Özü şu; birlikte hareket etme kararı almışlar, Kerkük konusunda. İhtilaflı bölgelerle ilgili alt komisyon kurup çözüme bağlayacaklarını yazmışlar, parantez içinde Musul da denmiş, mesela. Gizli ekleri var mı bilmiyorum. Ama açık metinde Kerkük gibi ihtilaflı yerlerle ilgili komisyonlar teşkil edip, konsensüs sağlanacağı vs. yazılmış.
         <br/>
         <br/>
         -Bugün yaşanan ne?
         <br/>
         <br/>
         Tabii anlaşma olduktan kısa bir süre sonra ortaya birtakım şeyler atıldı. Bunun gizliliği var diye. Hatta haberlerin birinde Haşimi bu anlaşmayla Musul’un üçte ikisini Kürt gruplara vermeyi kabul etmiştir ifadesi geçti. O zaman bunu yalanladılar. Fakat bütün bunların üstünden daha on gün geçmeden bakıyoruz ki, önceki günkü Irak gazete haberlerine göre, ABD komutan yardımcısı ağzından bir açıklama: Musul’da askerî operasyon yapılacak, Suriye-Irak sınırını kontrol için. Araplardan yardım istemiyorlar. Aşiretler, teröristlerle akrabalıkları var diye.
         <br/>
         <br/>
         -Kim gidecek?
         <br/>
         <br/>
         Kürt peşmergesi. Onları buraya kaydırıp, oranın güvenliğini onlara teslim etmek demek bu. Aynı gün Neçirvan Barzani, Musul ilindeki güvenlik sıkıntılarını gidermek için her türlü desteğe hazırız diye açıklama yapıyor. Bu da gizli bir anlaşmanın var olduğunu, bir tehlikenin büyümekte olduğunu gösteriyor. Telafer konusu tekrar gündeme gelecek.
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-16316-turkiye-yeni-kerkuk-surecinde-en-guclu-taraf-olmaya-aday.html), [web.archive.org (arşiv bağlantısı)](http://web.archive.org/web/20131104090722/http://www.aksiyon.com.tr/aksiyon/haber-16316-turkiye-yeni-kerkuk-surecinde-en-guclu-taraf-olmaya-aday.html)
