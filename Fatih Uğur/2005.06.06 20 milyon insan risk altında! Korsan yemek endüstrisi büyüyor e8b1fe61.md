# 20 milyon insan risk altında! Korsan yemek endüstrisi büyüyor

*Fatih Uğur 2005.06.06*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      İşyerlerinden okullara, cezaevlerinden fabrikalara kadar pek çok kurumun ihtiyacını karşılayan hazır yemek sektöründe ciddi problemler yaşanıyor. Kalite ve malzemeden eksiltip fiyat düşürerek rekabet eden, hijyen şartlarını hiçe sayan merdiven altı şirketler hâlâ pazara hakim. 3 milyar dolarlık tabldot pazarında dürüst işadamları, beslenme uzmanları ve akademisyenler uyarıyor: “Devlet 500 milyon dolar vergi kaybediyor, insanlar da sağlığını.”
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20060529150745im_/http://www.aksiyon.com.tr/resim/548/40.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Türkiye yaz aylarına giriyor. Bu aylarda insanların karşısına çıkan en önemli tehlikelerden biri gıda zehirlenmesi. Özellikle havaların ısınmasıyla ortaya çıkan bu vakayı tetikleyen faktörlerin başında, doğru beslenmemek ve nerede hazırlandığı belli olmayan, sağlık ve hijyen şartlarına dikkat edilmeden piyasaya sürülen gıdalar geliyor. Dünyada her yıl 40 milyonu aşkın insan gıda zehirlenmesiyle karşı karşıya kalıyor. Türkiye’de yaşanan vaka sayısı ise ortalama 9 bin. Hazır yemek sektörünün duayenlerinden Parıltı Toplu Yemek AŞ’nin yönetim kurulu başkanı Necat Aydın, hijyen şartlarına uymadan hazırlanan yemekler yüzünden sadece İstanbul’da, her yıl, zehirlenenlerin sayısının 10 bini geçtiğini öne sürüyor. Hastane kayıtlarına göre 1999-2004 arasında İstanbul’daki yıllık zehirlenme vakası ortalama bin adet. Aradaki farkın sebebi ise gizli zehirlenmeler.
   <br>
    <br>
     Her yıl gıda zehirlenmesinden hastaneye yatanlardan 200’ü hayatını kaybediyor. Bu yolla bulaşan burusella, paratifo, salmonella gibi enfeksiyonlar yüzünden binlerce kişi hastanelere başvuruyor. Konunun vahim boyutu ise son 10 yılda Türkiye’de büyük bir sektör haline gelen hazır yemek firmalarının büyük bölümünün merdiven altı diye tabir edilen yerlerde faaliyet göstermesi.
     <br>
      <br/>
      Son 20 yılda büyüyen bir sektör
      <br/>
      <br/>
      İlk kez Osmanlı saray mutfaklarından yeniçeri ocağına devşirilen hazır yemek sektörü son 20 yılda önce fabrika ve işyerlerine, sonra yemek sanayiine geçiş yaptı. İstanbul’da günlük ortalama 3,5 milyon kişi toplu yemek şirketlerinin elinden besleniyor. Gıda mühendisinden aşçısına, beslenme uzmanından kimyager ve işçisine kadar 350 bin kişiyi istihdam eden hazır yemek sektörünün cirosu 2004 sonunda 9,6 milyar dolarlık bir büyüklüğe ulaştı. Toplu yemek sektörünün (tabldot-cathering) buradaki payı ise 3 milyar doları buluyor.
      <br/>
      <br/>
      1960’larda büyük şehirlerdeki fabrikaların yemekhane kurması, 1970-80’lerde tabldot firmalarının açılması ve 1990’larda yabancı sermaye yatırımlarıyla büyüyen hazır yemek sektörü, şimdi tenceredeki aşı merdiven altında kaynatmak isteyen kayıt dışı yemek üreticileriyle boğuşuyor. Vergiden, gıda kalitesinden, hizmet ve temizlikten çalan sektörün bu yüzü, kayıtlı iş yapan hazır yemek devlerine bile zor anlar yaşatıyor.
      <br/>
      <br/>
      Sektörde, Türkiye genelinde faaliyet gösteren 5 bin işletme var. Kurumsal yemek hizmeti satın alanların sayısı ise 6 milyon kişi. İstanbul Yemek Sanayicileri Derneği yetkilileri, bu rakamın kamu ve özel sektörle birlikte 20 milyon olduğunu savunuyor. Yani sektörde yapılacak hatalar milyonları etkileyebilecek ölçüde büyük. Mesela pilav ve elmadan ibaret bir öğlen yemeği için 700 ton elma, 30 ton pirinç tüketiliyor. Gıda, tarım, kimya, tekstil, çelik sektörünün de beslendiği yemek endüstrisi, sanayi olamayışının sıkıntısını yaşıyor. Mönü başına maliyetleri 3 YTL’den aşağı olmayan yemekler, 1,5-2 YTL’ye fabrikalara, şirketlere pazarlanıyor. Kıyasıya rekabet eden yemek şirketlerinin yüzde 70’i hâlâ kayıt dışı. Oysa, kâr etmek için maliyetin bile altına inen fiyatlar; gıda güvenliği, gramaj, besin değeri, hizmet kalitesi ve temizlikten taviz vermek ya da çalmak demek.
      <br/>
      <br/>
      On yıl önce Türkiye’ye gelen yabancı sermaye şirketleri Fransız Sodexho ve Sofra (İngiliz Compass-STFA) her gün yüzbinlerce kişinin; Parıltı, Sardunya, Divan, Ayso, Metaş, Cihan, Damak, Kurdoğlu ve Emin yemek gibi yerli firmalar her gün on binlerce kişinin karnını doyuruyor. Beş bin şirketten sadece 340’ının gıda dernekleri altında birleşmesi, aslında haksız rekabeti gözler önüne seriyor. Kayıt dışı olma isteği, milyar dolarlara hükmeden sektör temsilcilerini örgütlü olmaktan da uzaklaştırıyor. İstanbul’da yemek üreten işletme sayısının 2 bin 700 civarında olduğu bilinmesine karşın sektörün en büyük sivil toplum kuruluşu İstanbul Yemek Sanayicileri Derneği’nin (İYSAD) üye sayısı sadece 160. Dernek vasıtasıyla belirlenen fiyat standartlarına ve  temiz sektör çağrılarına ise uyulmuyor.
      <br/>
      <br/>
      Merdiven altı şirket sayısı 4 binden fazla
      <br/>
      <br/>
      Sadece fiyat standartları değil, asgari hijyen şartları da yerine getirilmiyor. Mönüler beslenme uzmanlarının fikri alınmadan hazırlanıyor, yemekler gıda mühendislerine gösterilmeden pişiriliyor. As Mutfak’ın sahibi Ömer Keleş’in tabiriyle merdiven altına iki tencere, bir ocak atan ‘yemek firmasıyım’ diye geçiniyor. Üstelik binlerce de müşteri buluyor. Şirketin tabelasına cathering unvanı ekleyip yemek satacağı işyeri ve fabrikalara inşaatçılık, boyacılık hatta dekorasyonculuk yapmaya kalkanlar bile var.
      <br/>
      <br/>
      Peki maliyeti 3 YTL olan bir öğünlük yemek nasıl yarı fiyatına satılır? Sorunun cevabını İYSAD Başkanı Hüseyin Bozdağ veriyor: “Olur; çünkü KDV’den, vergiden, işçiden, hammadde ve hizmet kalitesinden kaçırma gibi binbir yöntem kullanılıyor. Haksız rekabet alıp başını gitti.” Bozdağ’a göre asıl önemli olan bilinçli tüketicinin olmaması. “Şirketler değil, merdiven altı müşteriler var. Çalışanını düşünmeyen işyerleri ucuz olsun yemek olsun diyor. Tüketici denetlemediği müddetçe ihmal ve sağlıksız üretim sürer. Bunun önlenmesi için bin 200 şirketten oluşan bir ihbar raporu yetkili makamlara iletildi. Üyelerimizin de içinde yer aldığı hazır yemek sektörünün Tarım Bakanlığı ekiplerince baştan aşağı denetlenmesini istiyoruz.” diyor.
      <br/>
      <br/>
      Cathering aslında yemek zenaatı ile mühendislik becerilerini birleştirmek demek. Bir lokantada 50-60 kişiye yapılan yemekle, onbinlerce insana verilen hizmet arasında ciddi fark var.
      <br/>
      <br/>
      20 bin işletmeyi 600 kişi nasıl denetlesin?
      <br/>
      <br/>
      Her gün yüzbinlerce kişiye yemek üretmek için hummalı çalışmalar o günün gecesinde başlıyor. Sektörde denetim ve hijyen şartlarının en üst seviyede uygulanması gerekiyor. Tek bir hata binlerce insanın zehirlenmesi demek. Ancak 2004’teki Gıda Yasası değişikliğiyle Sağlık Bakanlığı’ndan Tarım Bakanlığı’na devredilen denetim yetkisini yerine getirecek yeterli uzman ve gıda mühendisi de yok. Örneğin İstanbul Tarım İl Müdürlüğü bünyesinde 200 kontrol uzmanı var. Eğitimlerinin tamamlanmasıyla 400 kişilik yeni bir kadro daha tahsis edildi. Temmuz-Ağustos dönemlerinde sektörde tam bir denetim fırtınası esecek. Sayı yetersiz, çünkü gıda sektöründeki binlerce işletme bu uzmanlar tarafından denetleniyor. Sektör temsilcileri, “20 binden fazla gıda işletmesi var. Lokantasını, restoranını, fabrikasını, hazır yemekçisini 600 kişi nasıl denetlesin.” diyor. Tarım Bakanlığı ise 2003’te 40 bin, 2004’te 160 bin olan denetim sayısının 2005’te 400 bine çıkacağını savunuyor.
      <br/>
      <br/>
      Peki kayıtlı ve kayıtsız çalışan yemek üreticilerinin yaptığı hatalar neler? İstanbul Teknik Üniversitesi Gıda Mühendisliği Bölüm Başkanı Prof. Dr. Dilek Boyacıoğlu ve Acıbadem Hastanesi Beslenme Uzmanı ve Diyetisyen Ayşe Cengiz’in hatalarla ilgili tespitleri oldukça ilginç: “Geceden hazırlanan yemeklerin oda sıcaklığında depolanması. Sıcak yemeklerin sıcak, soğuk yemeklerin soğuk ortamlarda saklanmaması. Yanlış ve yetersiz soğutma/ısıtma. Et ve süt ürünlerinin yetersiz pişirilmesi. Yemeğin servisten çok önce hazırlanması. Yemeklerin bakteri çoğalmasına müsait 15-45 derece sıcaklıkta bekletilmesi. Donmuş et ve tavuk ürünlerinin yetersiz çözündürülmesi, gıda ile temas eden personelin hijyene uymaması. Yemeklerde donmuş yağ kullanılması, yeterince pişmemiş gıdaların servis edilmesi, çiğ gıda ve pişmiş gıda temasıyla oluşan bakteriler.”
      <br/>
      <br/>
      Kayıt dışı gizli zehirlenmeler
      <br/>
      <br/>
      İlginç ve bir o kadar da ürkütücü olan bu ihlaller uzayıp gidiyor. Hatalar zinciri milyonlarca insan arasından kime çıkacağı bilinmeyen zehirlenme piyangosunun hâlâ sürdüğü anlamına geliyor. Gıda güvenliği açısından eksiklikler hijyen şartlarına uyulmaması, gizli ve açık zehirlenme hadiseleri, kalitesiz malzeme ile ucuz yemek dağıtma anlayışı olarak sıralanıyor. Zehirlenme hadiseleri, toplu olmaması ya da basına yansımaması halinde kayıt altına bile alınmıyor. Örneğin her hastanenin acil servislerinde en sık hasta girişinin olduğu olaylardan biri zehirlenmeler. Ancak olay kayıtları polis raporları dışında, sağlık verisi şeklinde kaydedilmiyor.
      <br/>
      <br/>
      ABD’de yapılan araştırmalar her sene 4 kişiden birinin gıda kaynaklı mikroorganizmalar sebebiyle hastalandığını, 5 bin kişinin hayatını kaybettiğini ortaya koyuyor. İstanbul İl Sağlık Müdürlüğü’nün 2001 verilerine göre 1099 zehirlenme vakası kaydettiğini hatırlatan Dilek Boyacıoğlu uyarıyor: “Her zehirlenme hadisesi kayıtlara doğru şekilde yansımıyor. Onlarca hadisenin kayda girmediğini ancak kamuoyuna yansıdığını biliyoruz. Başım ağrıyor, kendimi iyi hissetmiyorum serzenişlerinin altında hazır yemek kaynaklı gizli zehirlenmeler olabilir.”
      <br/>
      <br/>
      Sektörde ara eleman ve eğitim ihtiyacının karşılanmaması da bir başka problem. İstanbul’daki sektör çalışanlarının yüzde 56’sı ilkokul, yüzde 37’si orta-lise, yüzde 7’si üniversite mezunu. Meslek liselerinde sektörün ihtiyacını karşılayacak formasyonda eğitim verilmiyor.
      <br/>
      <br/>
      Hazır yemek sektörünün 2002’de 6,8 milyar dolar olan büyüklüğünün 2004’te yüzde 30 artışla 9,6 milyar dolara yükseldiğini kaydeden Boyacıoğlu, sektörün otel, ayaküstü restoranlar, toplu yemek ve restoranlar sıralamasıyla büyüdüğüne işaret ediyor. Yıllık 17 milyon turistin ağırlandığı ülkemizde hizmet sektörünün çok yüksek bir büyüme kapasitesi var. Ancak bu doğru yönlendirilmiyor. Yemek fabrikalarının çalışanlarının 6 ayda bir iş değiştirmesi ise başka bir sorun. Asgari ücretle ya da 200-250 milyon liralık düşük maaşlarla çalıştırılan, hizmet içi eğitimlere tabi tutulmayan personel sektörün hizmet kalitesinin düşmesinin temel sebebi. Ara eleman yetişmemesi, yetişmiş elemanların ise kurumsal yemek pazarı yerine otel, restoran zincirlerinde iş bulması nedeniyle insan kaynağı ihtiyacı had safhada.
      <br/>
      <br/>
      Parıltı Toplu Yemek AŞ’yi İngiliz gıda devi Compass Group’un Sofra’sıyla nikahlayan Necat Aydın, sektörün kayıt dışından sonra en büyük probleminin istihdam edilen yüz binlerce personelin büyük kısmının alaylı, yani ilk ve ortaokul mezunu olmaları nedeniyle gerekli eğitimden geçmemesi olduğuna işaret ediyor. Aydın, sorunun çözümünün meslek liselerinde yetiştirilecek ara elemanlarda olduğuna inanıyor.
      <br/>
      <br/>
      500 milyon dolarlık KDV tahsil edilemiyor
      <br/>
      <br/>
      Grup olarak bu yıl 150 milyon dolar ciro hedeflediklerini dile getiren Aydın, bir başka önemli soruna dikkat çekiyor. Ödenmeyen yüzde 18 oranındaki Katma Değer Vergisi (KDV) yüzünden devletin 500 milyon dolara yakın vergi kaybı var: “Yemek şirketleri üretimlerini yaptıktan sonra fiyata yüzde 18 KDV yansıtır. Merdiven altı firmalar bunu ödemeyerek vergi kaçırıyor. Hizmet sektöründe devlete iş yapıyorsunuz, bu vergide sorun yok. Devlet buradan alacağını peşinen kuruluş üstünden alıyor. Ancak özel sektöre hizmet veren kayıt dışı şirketin 3 milyar dolarlık ciroya mukabil ödediği vergileri toplasanız 100 milyon doları geçmez. Kalanı 3 YTL’lik yemeği yarı fiyatına satma cesaretini gösterenlerin cebine gidiyor. Bu haksız rekabet yüzünden fiyat düşüren, kârından zarar eden hatta müşteri kaybetmemek için zarar edenler var.” Aydın, vergi kaçakçılığı dışındaki sorunları kaçak işçi çalıştırma, asgari ücretten gösterip elden ödemeyle kurumlar vergisi zafiyeti oluşturulması, her öğünde kişi başı 25-30 kuruş olan asgari hijyen harcamalarından çalmak olarak sıralıyor.
      <br/>
      <br/>
      İstanbul Teknik Üniversitesi’nden Prof. Dr. Necla Aran’ın toplu yemek sektöründe 60 firma üzerinde yaptırdığı anket ve lisans tezi sonuçları oldukça çarpıcı. Şirketlerin yüzde 50’sinden fazlası gıda güvenliği sistemi olarak adlandırılan (kritik kontrol noktaları ve tehlike analizleri sistemi) HACCP sistemini bilmiyor ve uygulamıyor. Firmaların sadece yüzde 10’unda kontrol laboratuvarı var. Yemekler hazırlandıktan sonra ne bilimsel ne de mevcut teknik imkanlar kullanılarak ölçülüp testlerden geçirilmiyor. Üretim sonrası mikrobiyolojik kalite kontrollerinin şirketlerin sadece yüzde 29’unun yapıyor olması ise iç karartıcı.
      <br/>
      <br/>
      Anket detayları hijyen bilgisi yüzde 40-50’lerde gezen sektörün denetimsizliğinin adeta fotoğrafını çekiyor. Hijyen denetimleri firmaların yüzde 54’ü tarafından kendi personellerine yaptırılıyor. Personelin yüzde 64’ünün çalışma süresi 1 ila 2,5 yıl arasında. Şirketlerin yüzde 71’inde dağıtım amacıyla çelik kaplar kullanılırken modern frigofirik araçların (sıcak-soğuk saklamalı) kullanım oranı sadece yüzde 9. İhlallerin altında sektörün sanayileşememesi yatıyor. Salatasından domatesine kadar alışverişlerin hâlâ geleneksel kanalla, yani hallerden satın alma, yemek fabrikasında işleme şeklinde sürmesi de ayrı bir sorun.
      <br/>
      <br/>
      Sektörün orta ölçekli firmalarından Yaylam Cathering Genel Müdürü Kemal Yılmaztürk, üretim izin belgesi, gıda sicil belgesi almadan çalışan onlarca şirket bulunduğuna dikkat çekiyor. Askeri okullar, kışlalar, devlet hastaneleri, liseler, özel oku l ve üniversitelerde yemek hizmeti satın alıyor.  Yılmaztürk, “Biz insanlara sadece yemek satmıyoruz. Müşterilerimizin sağlıklı ve dengeli beslenmesini istiyoruz. Kalori hesapları yapılmadan, beslenme reçeteleri hazırlanmadan hiçbir firmaya yemek vermedik.” diyor. Çünkü işçi ile memurun, asker ile öğrencinin beslenme mönülerinin farklı olması gerekiyor.
      <br/>
      <br/>
      Avrupa’da cathering sektörünün en önemli destekleyicisi gıda tedarik zincirleri Türkiye’de oluşmamış. Sektörü yakından bilen bir isim “Salatasını bile kendisi yıkayan, bütün işlemler için aynı mekanları kullanan insanlardan nasıl hijyen, temizlik beklersiniz?” diyor. Yirmi yıldır Doğan Medya Grup’un yemek hizmetini veren Engin Güner, yemek üretme ve iş modeli ile ilgili farklı bir yöntem izliyor. Güner, yemeğin yendiği mekanda üretilmesi ve taşımalı sistemin uygulanmaması taraftarı. Çünkü taşımalı yemek işin içine girdiğinde birçok risk ortaya çıkıyor. Bu yüzden sektörden iyi hizmet talep eden şirketlerin eskiye dönüş yaşayacağını belirtiyor. Yani işyerlerinde tencere kaynamaya devam edecek.
      <br/>
      <br/>
      5179 sayılı Gıda Kanunu ile sektöre çekidüzen verildiğine işaret eden İYSAD Başkanı Hüseyin Bozdağ, denetim yetersizliğinden dem vuruyor. İstanbul’u üçer ilçeye bölerek kayıtlı kayıtsız bütün yemek şirketlerinin listesini oluşturduklarını ve denetlenmesi için ihbarda bulunduklarını söyleyen Bozdağ, toplu yemek pazarının 2005 sonunda 6-7 milyar dolarlık büyüklüğe erişmesini beklediklerini kaydediyor. Bozdağ, mönülere göre yeni fiyat standartlarının da çok yakında tekrar belirlenerek üyeler ve kamuoyuna iletileceğini duyuruyor. Nisan 2005 itibariyle cathering şirketlerinin sanayici kabul edildiğini hatırlatan Bozdağ, KOSGEB tarafından yemek sanayii envanteri hazırlandığını, bu yaz sonuna gelmeden açıklanacak envanterle merdiven altı sektörün haritasının çıkarılacağını belirtiyor.
      <br/>
      <br/>
      Toplu yemek sektörünün kamu ayağında ise başka sıkıntılar yaşanıyor. Hastanelerde açılan yemek ihalelerinde öğün maliyetleri 1,2 ila 1,5 YTL arasında değişiyor. Kamu İhale Kanunu çerçevesinde hâlâ yüzde 50’lere varan fiyat kırımı talep edilmesi en çok merdiven altının işine geliyor. Beslenme açısından güçlü ve doğru mönülere sahip olması gereken hastane ve kamu kuruluşlarında yaşananlar bununla sınırlı değil. Yeni Gıda Kanunu gereği yemek üreten her kuruluşta gıda mühendisi istihdamı şart. Yemek üreten devlet dairelerinin çoğunda gıda mühendisi istihdamı yok. Özel sektörde de benzer kaçaklar var. Hazır yemekçilerin yaşadığı en ciddi sorunlardan biri de sertifikalandırma. Şirketler, HACCP, İSO 900, TSE standart belgesi, Sağlık Bakanlığı ile Tarım Bakanlığı’ndan gıda üretim izin belgesi almak zorunda. Ayrıca İyi Üretim Sistemi Uygulamaları (GMP), İyi Hijyen Uygulamaları (GHP), İyi Laboratuvar Uygulamaları (GLP) gibi uluslararası sertifikalar da Türkiye’de aranmaya başladı. Ancak çalışma alanı İstanbul olmasına karşın, belgelerini taşrada küçük bir ilde alıp iş yapan şirketler var. Hüseyin Bozdağ, “5 bin dolara bir haftada belgelerini alıp işe başlayanlar var. Sertifikalandırma yapan kuruluşlar da denetlenmiyor.” diyor.
      <br/>
      <br/>
      Türk Silahlı Kuvvetleri de  birçok kışlasında yemek hizmetini tabldot şirketlerinden satın alıyor. Mehmetçik birçok kışlada artık soğan, patates soymuyor. Kışlalar öğünde 140 bin, günde 420 bin yemek satın alıyor. Bu hizmeti verenlerin başında Sodexho geliyor. Bu sayının yakında 350 bine çıkacağını söyleyen Necat Aydın, kışlada yemek işinin yarısının özelleşmesiyle yarım milyar dolara yakın yeni bir pazarın doğacağına işaret ediyor. Ancak Aydın’ın şikayeti de var. Askerî birliklere yemek satışlarında hâlâ hazır yemekçilerin yerine müteahhitlerin etkin olması, sektörün önünü tıkıyor.
      <br/>
      <br/>
      “Yağlı hoşaf isteruk!”
      <br/>
      <br/>
      Hazır yemekçilerin sanayileşmeye çalışırken bozulmaya yüz tuttuğu dönemde yaşananları aslında kazan kaldıran yeniçerilerin hikâyesi özetliyor. Edebiyatçı İskender Pala, Sultan II. Mahmud döneminde yeniçeriliğin bozulmaya yüz tuttuğu yıllarda kazan kaldırılması hadisesini şöyle anlatır: “Vaktiyle yeniçeri ocaklarında yemek dağıtan mutfak meydancısı işine itina göstermeyen cinsinden birisi olsa gerek, üzerinde ayet ve dualar yazılı koca kepçe ile önce yağlı yemekleri ve pilavı taksim eder; sonra da hoşafları dağıtırmış. Böyle olunca yeniçeri ortalarına giden hoşaf bakracının üzerinde bir parmak kalınlığında kalıp gibi yağ tabakaları yüzer ve tabi bunlar kısmetine göre karavanalara da dağılırmış. Bir gün akıllı bir yeniçeri ağası durumu görüp meydancıyı yanına çağırarak, ‘Bak a yoldaş! Bundan böyle kepçe temiz iken önce hoşafları dağıt. Yağlı ve sıcak yemekleri sonra dağıt ki hem soğumamış olurlar, hem de tatları birbirine karışmaz.’ demiş. Meydancı o günden tezi yok emri uygulamış. Ancak bu defa sofralara giden hoşaf bakraçlarında yağ göremeyen yeniçeriler kazan kaldırmış: Hakkımızı yiyorlar, istihkakımızdan çalıyorlar. Hoşafın yağını bile kestiler. Yağlı hoşaf isteruk!”
      <br/>
      <br/>
      Bugünlerde yağlı hoşaf isteyenler var mı bilmiyoruz ama Türk halkı yemek sanayicilerinden temiz meydancı ve sağlıklı yemekler, Tarım ve Sağlık Bakanlığı’ndan da sıkı denetim istiyor.
      <br/>
      <br/>
      YEMEK SATIN ALIRKEN ŞİRKETLERE TAVSİYELER:
      <br/>
      <br/>
      - Yemek maliyeti ile satış fiyatını karşılaştırın. Etten ucuz sucuk, sütten ucuz peynir kullanılıyorsa bilin ki yanlış yerden hizmet alıyorsunuz.
      <br/>
      - Soğuk yiyeceklerin soğuk, sıcakların sıcak taşınıp saklandığını kontrol edin.
      <br/>
      - Taşımalı yemek yerine, işyerinde üretim yapabilecek alternatifleri arayın.
      <br/>
      - Şirketlerden gıda denetimi, laboratuvar ölçümü, mikrobiyolojik test isteyin. Yemek üretilen yerleri ziyaret edip denetleyin.
      <br/>
      - Yemeklerinizi 15-45 derece sıcaklıklarda uzun süre bekletmeyin. Sıcak yemeklerin servis-saklama ısısı 63 derecedir. Düşük sıcaklıklar bakteri üretir.
      <br/>
      - Mönü planlamalarını beslenme uzmanlarının, yemek reçetelerini gıda mühendislerinin hazırlamasını isteyin.
      <br/>
      <br/>
      GENÇ NESİL DE BESLENME KURBANI
      <br/>
      <br/>
      Toplu yemek sektörünün hizmet veremediği yerlerin başında okullar geliyor. İtalyan, Fransız mutfağı özentilerinin ötesine geçmeyen sağlıksız mönüler okullardaki en ciddi problem. Okul yöneticilerinin bilinçsiz tercihleri yüzünden milyonlarca öğrenci, doğru beslenemiyor. Kantinler fast food türü yiyeceklerin ve gazlı içeceklerin işgali altında. Taze meyve satışı yapılmıyor. Bunun yerine besin değeri aynı olan simit ve pohçalar satılıyor.
      <br/>
      <br/>
      Eğitim alanındaki beslenme yanlışlıklarını araştıran Beslenme Uzmanı Ayşe Cengiz’in araştırmalarına göre eğitim dünyasındaki milyonlarca gencin (liseler) yüzde 80’i kahvaltı bile yapmıyor. Anaokulu, ilköğretim okullarında sucuk, sosis, salamla zenginleştirilmiş, başka ülke mutfaklarının sunulup kendi elma-armutlarımızın yenmediği bir yemek planlaması var. Sağlam kafa sağlam vücuttu bulunur ilkesi çoktan terk edilmiş. Avrupa’da sağlık ve beslenme dersleri, her okulda gıda mühendisi, beslenme uzmanı istihdamına kadar uzanan özen Türkiye’den esirgeniyor. Nesiller sağlıklı yetiştirilemiyor. Üstelik 8-16 yaş grubu gençlerin günlük beslenmelerinin yüzde 80’i de okullarda yapılıyor.
      <br/>
      <br/>
      Kantinlerde milli içeceğimiz ayranın tüketimi, cola ve gazozların onda biri bile değil. Kahvaltılarımızda yoğurt yok. Taze sıkılmış meyve suları, meyve ve sebze satışı yapılamıyor. Uluslararası Beslenme Kongresi’nde açıklanan çocukluk çağı ve okul beslenmesi problemlerini hatırlatan Ayşe Cengiz, halen 10 milyona yakın öğrencinin eğitim gördüğü ilköğretim okullarındaki 10 yaşındaki çocukların yüzde 80’inin on yıl içinde obez olacağını söylüyor. Yemek fabrikalarına da danışmanlık yapan Cengiz, ‘ucuz etin yahnisi yavan olur’ sözlerini hatırlatıyor: “Çorba, etli sebze, pilav ve makarnadan oluşan yardımcı yemek, tatlı ve salatanın içinde yer aldığı 4 kap yemeğin satış fiyatı 3,5 YTL’den aşağıya olmamalı. Birçok şirket 1,5-2 YTL’ye veriyor. Bu malzemeden, kaliteden, temizlikten, vergiden çalmak demek.” Yanlış beslenmenin ana nedenlerinden biri olan hazır yemek sektörünün mercek altına alınmasını isteyen Cengiz, iş performanslarındaki düşüklüğün altında ucuz yemek talebi ve bunu karşılayan şirketlerin yattığına inanıyor.
      <br/>
      <br/>
      SAĞLIKLI-YETERLİ-DENGELİ BESLENME ÖNERİLERİ
      <br/>
      <br/>
      - Öğünler düzenli olmalı. (Üç ana, üç ara öğün)
      <br/>
      - Öğün içeriği besin maddeleri açısından yeterli ve dengeli olmalı.
      <br/>
      - Ana öğünlerde çiğ ya da pişmiş sebze, kırmızı veya beyaz et, süt-yoğurt, tahıl grubundan pilav, makarna, ekmekten yeterince bulunmalı.
      <br/>
      - Günlük düzenli olarak 500 cc (yarım kg) süt veya yoğurt tüketilmeli.
      <br/>
      - Her gün düzenli olarak üç porsiyon meyve tüketilmeli.
      <br/>
      <br/>
      UNUTMAYIN, GÜNÜN EN ÖNEMLİ ÖĞÜNÜ KAHVALTI:
      <br/>
      <br/>
      - Süt, yoğurt, yumurta, peynirden en az iki çeşiti (PROTEİN)
      <br/>
      - Bal, pekmez, reçel, tam buğday ekmeği (KARBONHİDRAT)
      <br/>
      - Mevsiminde tüketilen sebze ve meyve (C VİTAMİNİ) (Salata, domates, greyfurt, portakal, elma, mandalina suyu, tüm meyveler)
      <br/>
      <br/>
      <img src="/web/20060529150745im_/http://www.aksiyon.com.tr/resim/548/40b.jpg"/>
      <br/>
     </br>
    </br>
   </br>
  </font>
  <br/>
  <!-------- end of YAZI ---------->
 </p>
</div>


## Yorumlar

### Vedat Gök, 10-Haziran-2005
> Ne zaman peynir yiyebileceğiz?: 
> Peynir mayalarının domuz katkısıyla elde edildiğiyle ilgili bir haber yayımlamıştınız. Muğlak bir üslup kullandınız, bu yüzden de kafalarda şüphe bıraktınız.  Bu şüpheyi kaldırmak yine size düşüyor. Bu yazıyı okuduktan sonra peynir yiyemeyen birçok insan tanıyorum. Sizden bu konuda daha detaylı bir araştırma bekliyoruz.

### Hazma Şen, 08-Haziran-2005
> Gerçek gündem maddesi: 
> Aksiyon’un dikkat çektiği, yemek şirketleri konusu, her kapak dosyanız gibi Türkiye’nin gerçek gündem maddelerinden biri. En az bir öğününü dışarıda yiyen bir öğretmen olarak bu konuyu hükümetin dikkate almasını istiyorum. Bir de üniversite yurtlarında kalan öğrencilerin yemek zorunda kaldıkları yemekler var ki akıllara ziyan.

### Ömer Serçe, 08-Haziran-2005
> Kalbimizle de oynuyorlar: 
> Biz Türkler için yemek çok önemlidir. “Kalbe giden yol mideden geçer'' deriz. Merdiven altına iki tencere bir ocak koyup ''yemek firması'' olduğunu iddia edenler, sadece midemizle değil, kalbimizle de oynuyor.

### Onur Aydemir, 07-Haziran-2005
> Temiz olması lezzeti kadar önemli: 
> Bazen bir lokantaya girip bir şeyler yeriz. Sadece yemeğin lezzeti hakkında fikir yürütürüz. Sağlık şartlarına riayet ederek mi üretilmiş, kullanılan malzemeler kaliteli mi hiç düşünmeyiz.

Kaynak: [www.aksiyon.com.tr](http://www.aksiyon.com.tr:80/detay.php?id=21896&yorum_id=4937), [web.archive.org (arşiv bağlantısı)](http://web.archive.org/web/20060529150745/http://www.aksiyon.com.tr:80/detay.php?id=21896&yorum_id=4937)
