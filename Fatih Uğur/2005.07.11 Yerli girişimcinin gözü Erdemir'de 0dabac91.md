# Yerli girişimcinin gözü Erdemir’de

*Fatih Uğur 2005.07.11*

<div>
 <p>
  <font>
   Türkiye’deki özelleştirmeler yabancı şirketler kadar yerlileri de kendine çekiyor. Çelik sanayiinin lideri Erdemir için dünya devi şirketler sıraya girerken, TOBB koordinasyonunda bir araya gelen yerli sermaye ortak girişim grubu da özelleştirme ihalesinde iddialı şekilde yer almaya hazırlanıyor.
   <br/>
   <br/>
   Türkiye’nin en büyük yassı çelik üreticisi Ereğli Demir Çelik Fabrikaları’nın özelleştirilmesinde bu hafta son dönemeçlerden birine giriliyor. Özelleştirme İdaresi Başkanlığı’nın Erdemir’in yüzde 49,29’luk kamu payını blok satış yöntemiyle özelleştirmek için çıktığı ihalede ön yeterlilik başvuru süresi 14 Temmuz’da dolacak. İhalenin son teklif verme tarihi 26 Eylül 2005. Türk Telekom’dan sonra Türkiye’nin en önemli özelleştirme ihalesi olan Erdemir’e, Mittal Steel, Arcelor, Corus, OAO Severstal, US Steel, Novolipetsk gibi dünya çelik pazarının devleri büyük ilgi gösteriyor.
   <br>
    <br>
     Ancak Türkiye Odalar Borsalar Birliği (TOBB) koordinasyonunda Türk sanayicileri ve sermaye şirketlerinin katılımıyla oluşturulan ‘yerli sermaye ortak girişim grubu’ ön yeterlilik için başvuru süresinin dolmasına ramak kala önemli bir atağa geçti. Sermaye ve ortaklık yapısında önemli bir eşiği geçen girişimcilerin ilk aşamada ihtiyaç duyulan bir milyar doların üstündeki sermaye birikimini sağladıkları belirtiliyor. Özelleştirmelerde hep yabancı şirketlerin ön plana çıktığını söyleyen girişimcilerden bir isim, “Türkiye’nin en büyük değerlerinden biri özelleştirilecek. Yabancı sermaye düşmanı değiliz,  ancak Erdemir’in Türk sermayesi elinde kalmasının Türkiye açısından daha yararlı olacağına inanıyoruz. Türk sermayesinin böyle markalara ihtiyacı var. Bu yarışta biz de varız.” diyor.
     <br>
      <br>
       Demir-çelik, otomotiv, denizcilik, beyaz eşya ve bankacılık sektörlerinin temsilcilerinin iştirakinden oluşan yerli sermaye girişimcilerinin yapısı bu hafta netleşecek. Girişim grubunu sır gibi saklayan katılımcılar arasında 10 ayrı şirket ve grubun adı yer alıyor. Erdemir’in değerinin 2,5-3 milyar doları bulacağı tahmin ediliyor. Türk girişimcilerin sermaye ortaklığı konusunda bu çıtayı göz önünde tutarak gerekli parayı topladıkları, en az yabancı girişimciler kadar ihalede iddia sahibi olacakları kaydediliyor. TOBB adına Ankara Sanayi Odası Başkanı Zafer Çağlayan’ın koordinasyonunda bir araya gelen yerli sermaye grubunda Erdemir ürünlerini satan, taşıyan ve üreten firma ve gruplar öne çıkıyor. Denizcilik sektöründen Yalçın Sabancı, Kalkavanlar’ın şirketi Turkon, Kaptanoğlu Denizcilik ve Deval’in; diğer alanlarda Zorlu Grubu, MNG Holding, İçtaş, Habaş, Kibar Holding ve Borusan Holding’in ortaklığa ilgi duydukları belirtiliyor.
       <br>
        <br>
         Konsorsiyum dışındaki Erdemir talipleri ise dünya çelik sektörünün en iddialı yabancı sermaye gruplarından oluşuyor. Hindistan ve İngiliz ortaklı Mittal Steel, yılda 70 milyon tona yakın çelik üretiyor. 22 milyar doların üstünde cirosu bulunan şirketin 2004’teki net kârı 4,7 milyar dolar. Daha önce yerli ortak girişim grubunda adı geçen Oyak’ın Fransız Arcelor firmasıyla yakınlaştığı belirtiliyor. Arcelor, Renault firmasının da tedarikçisi konumunda. Firmanın yılda 47 milyon tona yakın üretimi, 2,3 milyar Euro net kârı var. Amerika’nın en büyük şirketlerinden biri olan US Steel’in yıllık çelik üretim miktarı 23 milyon tonun üstünde. Şirketin geçen seneki net kârı 1,1 milyar doları bulmuş. İngiliz-Hollanda ortaklı Corus yılda 20 milyon tonun üstünde üretim yapıyor. Geçen seneki cirosu 17,8 milyar dolar, net kârı 847 milyon dolar. Rus şirketi Novolipetsk ile OAO Severstal kendi bölgelerinde en büyük iki çelik üreticisi.
         <br/>
         <br/>
         Demir-çelik sektörü için bu yaz sıcak geçecek. Yatırımcıları en çok heyecanlandıran şey Türk sanayisi ile birlikte yakın Avrupa ülkelerini de kapsayan çelik ihtiyacındaki artış. Erdemir, bu talebi karşılama yönünde büyümeye açık en önemli şirketlerden biri olarak görülüyor. Yüzde 46,12’lik bölümünün blok satışında ihaleyi kazanan şirket, Erdemir’in Türkiye Kalkınma Bankası’na ait yüzde 3,17’lik hissesini de aynı şartlarda satın alacak. Ön yeterlilik başvuru tarihinin dolmasını takip eden beş gün içinde ihale komisyonu değerlendirmesini tamamlayıp son tekliflerin verileceği 26 Eylül 2005 tarihi öncesinde ihaleye katılacak girişimcileri belirlemiş olacak.
         <br/>
         <br/>
         <br/>
         <br/>
         ERDEMiR REKORLARIN ŞiRKETi OLDU
         <br/>
         <br/>
         <br/>
         <br/>
         Yıllık üretim kapasitesi 3 milyon tonu geçen Erdemir, Avrupa Birliği  üyeliği sürecinde otomotiv, inşaat ve beyaz eşya sanayiine yönelik artan çelik ihtiyacının karşılanması açısından hem ekonomik hem de stratejik değere sahip. Erdemir Demir ve Çelik Fabrikaları T.A.Ş bünyesinde iki limanla birlikte Türkiye’nin en büyük entegre demir çelik tesislerinden İsdemir’i; Erdemir-Maden’i, Erdemir-Romanya, Kırıkkale’de savunma sanayiine dikişsiz boru üretimi yapan Çelkor’u, Erenco’yu ve Gebze’deki Çelik Servis Merkezi’ni barındırıyor. Pazar payı yüzde 36’yı geçen şirketin 15 binden fazla çalışanı var. Şirketin 2004 yılı cirosu 3 milyar dolar, net kârı 631 milyon dolar olarak gerçekleşti.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1574 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22100), [web.archive.org (arşiv bağlantısı)](http://web.archive.org/web/20060106060334/http://www.aksiyon.com.tr:80/yazdir.php?id=22100)
