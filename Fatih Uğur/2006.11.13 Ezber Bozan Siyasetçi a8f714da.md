# Ezber Bozan Siyasetçi

*Fatih Uğur 2006.11.13*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      İnönü’yü devirdiği kongre, Bülent Ecevit’in ezber bozan siyaset anlayışının ilk yansımasıydı. Muhtıraya boyun eğmedi, MSP koalisyonunu kurdu. Anadolu Müslümanlığı’ndan dine saygılı laiklik anlayışına uzanan ince çizgide yanlışları da oldu kuşkusuz. Ancak birtakım kaba dayatmalara asla boyun eğmedi.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071111065629im_/http://www.aksiyon.com.tr/resim/623/18,21,22.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Danıştay saldırısında öldürülen Mustafa Özbilgin’in Kocatepe Camii’nde gerçekleştirilen cenaze törenine korumaları ve Rahşan Ecevit’in desteği ile gelmişti Bülent Ecevit. Fotoğraf karelerine yansıyan yüz ifadeleri ‘benim burada ne işim var’ diyordu âdeta. Kimilerine göre Danıştay cinayetinden sonra oluşan hassasiyet, kimilerine göre çevresindekilerin telkini onu bu cenazeye taşımıştı.
   <br>
    <br>
     Hafta sonu on binlerce insanın âhirete uğurladığı Bülent Ecevit, son bir yılında Sultan Vahdettin ile ilgili yaptığı açıklamalar, Güneydoğu ve Kıbrıs konularında hükümete gazete demeçleri vasıtasıyla gönderdiği uyarılarla gündeme gelmişti. Siyasetin beyefendisi Ecevit, Gülhane Askerî Tıp Akademisi’nde süren 172 günlük tedavi sürecinin ardından 5 Kasım 2006 Pazar gecesi 22.40’ta solunum ve dolaşım yetersizliği nedeniyle hayatını kaybetti. Türkiye devlet adamı, siyasetçi, şair Mustafa Bülent Ecevit’ini yitirdi.
     <br/>
     <br/>
     Son beş buçuk ay Rahşan Hanım için yalnızlık, çelişki, siyaset dolu günler olarak yaşandı. Ailenin yanı başındaki dostlarının ifadesiyle ‘hele o son beş günde’ Rahşan Hanım hiç ayrılmak istemedi GATA’dan. Doktorları sürekli telkinde bulunuyordu başından beri, ancak 170 gün boyunca sabah akşam aksatmadan eşinin başına giden, “Bülent ben geldim, beni duyuyorsan elimi sık” diyen Rahşan Hanım daha çok hissetmişti ayrılığı. Evinde bir saat bile durmadı son haftasında. Pazar günü de eve döndü. Evdeki yalnızlığını hüzne çeviren haberi koruma müdürü Recai Birgün getirmişti. Bülent Bey fenalaşmış, yeni bir yolculuğa çıktığının işaretini son kez vermişti.
     <br/>
     <br/>
     “Yoksa Bülent öldü mü?” sorusunun ardından Rahşan Hanım hastaneye koştu. Beklenen ama alışılamayan son gelmişti. Hayat ve siyaset arkadaşı Ecevit, ölmüştü. Başbakan Ecevit’in ardından birçok şey yazıldı. Satır aralarına sıkışan ve öne çıkan hususlar oldu. İsmet İnönü CHP’sinin katı devletçi anlayışını yıkışı, MSP ile ittifak yapışı, Kıbrıs Harekâtı ile solun gündemine ‘milliyetçiliği’ sokması, ortanın solu, ardından demokratik sol, inançlara saygılı laiklik anlayışı, uzlaşmacı, diyalogdan yana tavrı... Türk siyasî tarihinin 50 yılına damgasını vuran ve beş buçuk aylık hastane sürecinden sonra hayata gözlerini kapayan Bülent Ecevit için herkesin birleştiği noktalardı bunlar. Bülent Ecevit, Türk siyaset tarihinin ezber bozan siyasetçilerinden biriydi. Ekim 1957’de Cumhuriyet Halk Partisi (CHP) Ankara milletvekili olarak Meclis’e girerek siyasete atılan Ecevit, basamakları hızlı tırmanır. Haziran 1962’de Çalışma Bakanı olur. 12 Mart muhtırasının ardından İsmet İnönü’nün Erim hükümetine destek kararından sonra Mart 1971’de istifa eder. Bu istifanın artçı depremleri ise Türk siyasi tarihini kökten değiştirecek mahiyette olur. 5 Mayıs 1972’de CHP’nin olağanüstü kurultayında Ecevit yanlısı parti meclisi güvenoyu alınca bu kez İnönü 33 yıldır sürdürdüğü CHP genel başkanlığından istifa etmek zorunda kalır. Bunun üzerine 14 Mayıs 1972’de toplanan kurultay Türk siyasi tarihine adını ‘Karaoğlan’ olarak yazdıracak Bülent Ecevit’i CHP genel başkanlığına taşıyacaktır. Karaoğlan, Milli Şef İsmet İnönü’yü 49 yıllık partisinden istifa ettirmiştir.
     <br/>
     <br/>
     İLK İMTİHAN: GENELKURMAY BAŞKANI CUMHURBAŞKANI OLMAK İSTİYOR
     <br/>
     <br/>
     CHP’nin genç ve yeni başkanının ilk ciddi sınavı cumhurbaşkanlığı seçimleridir. Cevdet Sunay’ın görevinin 28 Mart 1973’te sona ermesi ve ihtilal sonrası gergin hava Türk siyasetine zor günler yaşatmaktadır. Ortalıkta cumhurbaşkanı adayı olarak Genelkurmay Başkanı Faruk Gürler’in adı dolaşmaktadır. 12 Mart kâbusunun üstüne Genelkurmay başkanının cumhurbaşkanlığına karşı çıkmak cesaret ister. Meclis tanklarla çevrilidir. Koridorlarda askerler vardır. Tam bir psikolojik baskı uygulanmaktadır. Adalet Partisi ve CHP’nin buna karşı çıkmasıyla Gürler’in yerine Fahri Korutürk cumhurbaşkanı seçilir. Ecevit, buradaki duruşuyla CHP’nin bilinen ‘devletçi’ ‘militarist’ yanının aksine siyasetin ezberini bozmuştur.
     <br/>
     <br/>
     O günleri, 1980 ihtilalinde Alparslan Türkeş ve Necmettin Erbakan ile Dil Okulu’nda yaşadığı hapis sırasında yaşananları ve anlatılanları Gazeteci Oral Çalışlar hatırlatıyor: “Bu kararı aldığımız Meclis toplantısından bir gün sonra evimin kapısına askerî bir araç geldi. Subay, efendim sizi Genelkurmay’dan bekliyorlar, dedi. Valizimi aldım, eşimle helalleştim.” Ecevit, muhtıra rüzgârlarının dinmediği o günlerde binbir düşünce ile vardığı Genelkurmay Başkanlığı’nda daha sonra birlikte Kıbrıs Harekâtını yürütecekleri Orgeneral Semih Sancar ve komutanlarla görüşür. Aklından her türlü ihtimal geçerken Orgeneral Sancar, “Bizim bir cumhurbaşkanı adayımız yok, cumhurbaşkanı seçme hakkı Meclis’e aittir.” deyince rahatlar ve geri döner.
     <br/>
     <br/>
     Ardından 14 Ekim 1973 seçimleri gelip kapıya dayanır. Seçimler sonunda ilk kez halkın oyuyla iktidar adayı olan bir CHP vardır. Partinin oyu yüzde 33’tür. Seçimlerden birinci parti olarak çıkmasına karşın tek başına iktidar olacak çoğunlukta değildir CHP. Sırasıyla Ecevit ve Demirel hükümet kurmada başarısızlık yaşar. İkinci girişiminde Ecevit, Milli Selamet Partisi’ni (MSP) iktidar ortağı yapacaktır. Adalet eski Bakanı Hikmet Sami Türk’ün tabiriyle CHP-MSP koalisyonu siyaset tarihine ‘tarihî uzlaşma’ olarak geçer. Ecevit, Necmettin Erbakan ve arkadaşlarına o güne kadar ön yargılı baktıklarını ‘tarihî yanılgıymış’ sözleriyle dillendirir. Bakan Türk, o gün dünya siyasi tarihine ‘uzlaşmayı’ hediye eden Ecevit’in solda birlik konusunda gayretlerinin sonuçlanmamasının üzücü olduğuna değiniyor. Herkesin vasiyetini aradığı dönemde bu noktaya işaret ederek, “Son siyasi vasiyeti buydu.” diyor.
     <br/>
     <br/>
     İktidar ortaklığından sonra 1973-1974 döneminde CHP-MSP koalisyonunun en ciddi imtihanı ise Kıbrıs’tır. Tüm anlaşmazlıklarına rağmen muhafazakâr bir parti ile Türk solunun o günkü temsilcisi CHP arasında yaşananlar Türkiye’nin Kıbrıs Barış Harekâtı ile kazanacaklarının önünde engel teşkil etmez.
     <br/>
     <br/>
     SON İTİRAF: ‘MSP OLMASA KIBRIS HAREKÂTINI GERÇEKLEŞTİREMEZDİK’
     <br/>
     <br/>
     Ecevit ölüm döşeğine düşmeden kısa süre önce kendisini ziyaret eden Demokratik Sol Parti (DSP) yönetimine Kıbrıs Barış Harekâtı’nı da detaylarıyla anlatmış. İtiraf niteliğinde sözlerin de yer aldığı bu sohbeti dinleyenler arasında yer alan DSP Genel Başkan Yardımcısı Hasan Macit, 7-8 ay önceki ziyaret sırasında yaşananları şöyle dile getiriyor: “Sayın Ecevit önce Kıbrıs Harekâtı’nın öneminden dem vurdu. Sonra söz CHP-MSP koalisyon hükümetine geldi. Ve ağzından şu sözler döküldü. Hükümet ortağımız MSP olmasaydı, Kıbrıs’a o harekâtı gerçekleştiremezdik.”
     <br/>
     <br/>
     Ecevit’in Türk siyasi tarihinin ezberini bozan bu koalisyon kararı ile ilgili hata olarak gördüğü şeyler de vardı kuşkusuz. Ancak, Erbakan ile siyasi zıtlıklarına rağmen, Kıbrıs’ta ortak hareket etmiş, Türkiye’nin ve adanın tarihini değiştiren adımları cesur şekilde atmıştı. Zaten Nermin Erbakan öldüğünde Hoca’nın kapısını ilk çalan kişiler de Ecevitler oldu. Erbakan, bu vefayı boşa çıkarmayacaktı. Geçen hafta Pazartesi günü Rahşan Ecevit’i Oran’daki evinde ziyaret eden siyasilerin başında yer aldı Erbakan Hoca. Her ne kadar Rahşan Hanım yüz yüze görüşmeye gelmemiş olsa da Erbakan, siyasi kader ortağına vefa borcunu ödedi. Ecevit, siyasi tavırlarını eleştirmesine rağmen Erbakan ile bazı ortak noktalarda da buluşuyordu.
     <br/>
     <br/>
     CHP-MSP döneminin bilinmeyen hikâyelerinden biri de Ecevit’in Londra görüşmelerine gittiği sırada 17 Temmuz 1974’te başkentte yaşanır. Kıbrıs konusunda Rum kesimi ile üç garantör devletten biri olan İngiltere’nin siyasilerini ve kamuoyunu ikna etmek için Londra’ya uçan Ecevit,  Ankara’da Başbakan Vekili olarak Necmettin Erbakan’ı bırakır. Alarm durumundaki Türk Silahlı Kuvvetleri o gün Genelkurmay Başkanı Orgeneral Semih Sancar ile birlikte Erbakan’ı konuk eder. Hava Kuvvetleri Komutanlığı’na bağlı pilotların bulunduğu birlik teftiş edilirken ilginç bir hadise yaşanır.
     <br/>
     <br/>
     Sancar’ın askeri selamlama konuşmasından sonra sözü alan Başbakan Vekili Erbakan, o günlerde Türkiye’nin Kıbrıs’a müdahalesini istemeyen ABD’nin uçak gemilerine atıfla pilotlara sorar: “Aranızda Japon pilotların yaptığı gibi uçağını kamikaze ile bu gemilerin bacasından sokacak askerler bir adım öne çıksın.” Beklenmedik soru başta Genelkurmay Başkanı ve heyetteki diğer devlet adamlarınca şaşkınlıkla karşılanmıştır. Ancak komutanların ve başbakan vekilinin önünde duran birlikteki pilotların tamamı bir adım öne çıkar. Sancar, o zaman Erbakan’ın kulağına eğilerek, “Efendim sizden böyle bir konuşma beklemiyorduk.” diye şaşkınlığını ifade eder. Erbakan’ın da cevabı gecikmez. Kastının Türk ordusunun ABD ordusuyla savaşması olmadığını anlatır. “Şimdi benim bu söylediğim bir gün sonra ABD’ye ulaşır. Bilsinler ki Türk askeri Kıbrıs konusunda her şeyi göze alabilecek kararlılıkta ve cesarettedir. Bize müdahale etmezler, hem de az gemi gönderirler.”
     <br/>
     <br/>
     ‘ALLAH DEDİĞİNİ İLK KEZ 12 EYLÜL HAPİSHANESİNDE DUYDUM’
     <br/>
     <br/>
     Ecevit, Londra’da Kıbrıs’a İngiltere ile beraber müdahale etme niyetini açıkladığı saatlerde yaşanan bu diyaloğu çok sonraları duyar. O gün İngilizler Türkiye’nin tek başına müdahale yapacağına ihtimal dahi vermezler. Ama İngilizlerin tanımadığı Erbakan ile Genelkurmay Başkanı Sancar, Ecevit’i Londra’ya gönderdikten sonra harekâtı fiilen başlatırlar. Ecevit 19 Temmuz’da Londra’dan döner ve 20 Temmuz’da Türkiye Kıbrıs Barış Harekâtı’na girişir.
     <br/>
     <br/>
     Liderler Hapishanesi, Ecevit, Erbakan ve Türkeş ile Cezaevi Günleri kitabının yazarı Gazeteci Oral Çalışlar, Kıbrıs’la birlikte Ecevit’in sergilediği tavrın klasik ‘milliyetçilik’ anlayışı ile değerlendirilmemesi gerektiği görüşünde. Türkiye’nin menfaatlerini korumak için onurlu bir dış politika felsefesi düsturundan vazgeçmeyen Karaoğlan’ın 1990’lardan sonra sarıldığı ‘devletçi ve milliyetçi’ yanının değil, halkçı ve özgürlükçü Ecevit’in daha çok sevildiğine işaret ediyor. Çalışlar, Ecevit’in inançlara saygılı laiklik anlayışı ve dinî değerlere saygısı ile ilgili en önemli kırılma noktalarından birini bir anısıyla birlikte paylaşıyor: “O güne kadar sayın Ecevit’in gündelik konuşmalarında Allah kelimesini kullandığına bile şahit olmamıştım. Cezaevi günlerinde her başladığı cümleye Allah selamet versin... falancayla şunu konuştuk cümleleriyle başlamasını not etmiştim.”
     <br/>
     <br/>
     Çalışlar’a göre Ecevit’in halkın inançlarına saygılı olması ve laiklik anlayışı ile ilgili en önemli kırılma noktası Merve Kavakçı’nın TBMM’de başörtülü olarak yemin etmek istediği 2 Mayıs 1999 tarihi oldu: “Kimse bu kadar toleranslı bir siyasetçiden, şu kadına haddini bildirin sözlerini beklemiyordu. Sanırım devletin dengelerinin bozulacağı kaygısıyla bu sertlikte konuştu. Öyle bilgilendirilmişti herhalde...”
     <br/>
     <br/>
     Kavakçı hadisesinin yakın tanıklarından Adalet eski Bakanı Hikmet Sami Türk, Ecevit’in Kavakçı hadisesini ‘devlete meydan okuma’ şeklinde gördüğünü kendilerine anlattığını söylüyor. Ecevit’in Kavakçı ile kişisel sorunu olmadığını ise o günlerde kameralarla Merve Hanım’ın evine gece yarısı baskını yapmak isteyen DGM Savcısı Nuh Mete Yüksel ile ilgili başlattığı soruşturma ve incelemeyi örnek gösteriyor. O dönem Ecevit ve Türk, Kavakçı’nın bu şekilde mağdur edilmemesi gerektiğini de konuşmuşlar.
     <br/>
     <br/>
     DİNE  SAYGILI LAİKLİK ANLAYIŞI İLE SOLA VE LAİKLİĞE İÇERİK KAZANDIRDI
     <br/>
     <br/>
     Kavakçı hadisesinden tam iki ay önce Aksiyon’a ‘laiklik’ başlığı altında geniş bir röportaj veren Ecevit, “Laiklikten yanayım. Ama bu dine saygısızlık, dini reddetme anlamına gelmez... Laiklik eğer dindar kesimi küstürecekse orada bir sıkıntı olur.” diyerek yıllarca yapılamayan laiklik tarifine de kapı aralıyordu: “Aslında laikliğin tarifinin bütün toplumda kabul görecek şekilde yapılması gerekir. Ancak laikliğin tanımı üzerinde bir uzlaşma sağlanması lazım. Anayasa’daki laiklik tarifinin üslubu değiştirilebilir, önemli olan üç niteliğin korunmasıdır. İnanç ve ibadet özgürlüğü, dinin ve devletin işlevlerinin ayrılması, Allah ile kul arasına insan girmemesi. Yani bir ruhban sınıfı olmaması.”
     <br/>
     <br/>
     Ecevit’in laiklik konusundaki bu açılımları kuşkusuz solun dine bakışını etkiledi. Türk solunun en saygın isimlerinden DSP eski Ordu Milletvekili Ertuğrul Günay, Ecevit’in Türk soluna getirdiği bu açılımların kıymetini bilemediğinden dem vuruyor. Partilerin de ‘solu’ temsil eden liderlerin de inançlara saygılı laiklik anlayışını benimseyemediğini anlatan Günay, solda birlik konuşulurken bu sağlanır mı sorusuna şu cevabı veriyor: “Artık solda birlikle değil, halkın birliğiyle ilgileniyoruz. Önemli olan da bu.”
     <br/>
     <br/>
     Sosyal Demokrasi Vakfı eski Başkanı ve eski milletvekili Ercan Karakaş, Bülent Ecevit’in sosyal demokrasinin büyük kitleler tarafından benimsenmesine en büyük katkı sağlayan siyasetçi olduğunu hatırlatıyor: “CHP’nin sosyal demokrat parti olma yolunda ilerlemesine katkı sağladı. Laiklik anlayışı özünde zaten inançlara saygıyı gerektiren bir kavram. Sosyal demokrasi ise özgürlükçü bir hareket. Bunun içinde inanç özgürlüğü de var. Ecevit, Türkiye koşullarında ve sosyalistler içinde bunu sık sık ifade etme gereği duymuştur. Bu kavrama kendisi bir içerik kazandırmış ve bu kesimden de oy almayı başarmıştır.”
     <br/>
     <br/>
     Karakaş, Kıbrıs Harekâtı dönemindeki ‘milliyetçilik’ anlayışına atıf yaparak Ecevit’in ülke sorunlarına sahip çıkma duyarlılığı açısından birçok kişiden daha fazla milliyetçi olduğunu ortaya koyduğuna inanıyor.
     <br/>
     <br/>
     Şubat 2001 krizinden önce karlı ve fırtınalı bir kış gününde Başbakanlık korumalarıyla yaşadığı bir diyalog onun dine ve dindara saygısını ortaya koyacak basit ama hatırı sayılır bir örnektir.
     <br/>
     <br/>
     ‘DÖNÜN BAŞBAKANLIĞA İFTARA GİDİYORUZ’
     <br/>
     <br/>
     Her zamanki gibi Başbakanlık’ta akşam saatlerine kadar yoğun bir tempo yaşanır. Ezan okunur, birkaç dakika sonra Ecevitler korumalarla evin yolunu tutar. Korumaların oruçlarını açmadığını araç şoföründen öğrendiğinde Ecevit, derhal geri dönelim başbakanlığa diye talimat verir. Fırtınalı havada geri dönülür. Korumaları başbakanlıkta iftarlarını açarlar, o da makamına geçip bir müddet daha işleriyle oyalanır. Herkes tekrar araca geldiğinde ve sonraki günlerde polis memurlarından defalarca özür diler Ecevit. O günün şahitlerinden bir koruma memuru, “Kendisi oruçlu olmadığı halde, bizim iftarımızı unuttuğundan dolayı çok üzülmüştü. Defalarca ve günlerce özür dilediğini hatırlarım.” diyor. Bir başka örnek de oruç tutanlara saygısından ramazanlarda TBMM lokantasına Başbakan Yardımcısı Hüsamettin Özkan’ın koluna girerek gitmesidir.
     <br/>
     <br/>
     1960’ların sonundan itibaren Ecevit, sağ kesim tarafından komünist diye nitelenmişti. İşin ilginci İşçi Partisi ve aşırı sol da Ecevit’i solcu saymamakta, hatta solu bölmekle suçlamaktaydı. 1974 seçiminden CHP sürpriz şekilde birinci parti çıkınca hükümet kurabilmesi için koalisyon ortağına ihtiyacı vardı. Adalet Partisi gibi CHP’den ayrılanlar da partinin yok olma tehlikesi içinde yer aldığına inanıyordu.
     <br/>
     <br/>
     Laikliği yanlış olarak din düşmanlığı olarak niteleyen ve CHP’yi böyle suçlayanlara karşı, partinin uzlaşmacı bir özelliğe sahip olduğunun kanıtını da vermişti Ecevit.
     <br/>
     <br/>
     Ecevit’in 1980 öncesi iktidarda olduğu zamanlarda kendi adına demeç verme yetkisi tanıdığı dönemin Basın Yayın Genel Müdürü Orhan Koloğlu, çok partili sisteme geçilen 60 yıldan beri ‘halkçı’ sıfatıyla anılan tek politikacı olduğunu hatırlatıyor. CHP’nin altı oku içinde yer alan halkçılık ilkesinden Ecevit’ten önceki dönemde uzaklaşıldığını anlatıyor: “Ecevit’ten önceki dönemde parti bu ilkeden uzaklaşmıştı. CHP’nin tek parti mantığından çıkma sürecinde bu alanda özellikle gayret sarf eden Ecevit oldu. Laiklik ilkesinden vazgeçmemekle birlikte konunun maksatlı olarak toplumun diğer sorunlarından önde tartışılar hale getirilmesine karşıydı. İnanç konusundaki farklılıkları bireylerin zenginliği olarak görüyordu.” ‘TAKSİM SUİKASTINDA DEMİREL
     <br/>
     <br/>
     İHBARI MEKTUBA ÇEVİRDİ’
     <br/>
     <br/>
     Osmanlı’nın son Sadrazamı Tevfik Paşa’nın torunu Koloğlu’nun aynı zamanda Ecevit ile Libya tarafından aile beraberliği var. 1973’te Ecevit hükümeti sırasında bu göreve gelen, sonra 1978-79’da aynı görevi yapan Koloğlu, Ecevit için “İslamın temelinde bulunan Allah ile birey arasına başkalarının girmesini kabul etmeyen anlayışa her dönemde bağlıydı.” diyor.
     <br/>
     <br/>
     Koloğlu, Ecevit’in bu yüzden bazı çevrelerin Türkiye’de sorun haline getirmeye çalıştıkları Sünni-Şii, Alevi-Sünni çekişmesine zemin hazırlayacak tutumları da dışladığını düşünüyor: “Eski bir Diyanet İşleri Başkanına hükümetinde yer vermesi, MSP ile koalisyona yanaşması, aslında dinin politik amaçlı kullanılışını onaylamadığını kanıtlama girişimleridir.  Hatırlanmalı ki bu son girişimi dolayısıyla özellikle kendi partisinin aşırıcı kesimi tarafından Atatürkçülüğü inkâr ile suçlanmıştır. Oysa o çok partili sistem içinde gerekli olan değişim çerçevesinde bütün dünyada egemen koalisyon anlayışını pratiğe koymuştu.”
     <br/>
     <br/>
     Ecevit, aldığı bunca riskin bedelini şahsına yönelik suikast, saldırı girişimleriyle de ödemişti kendi tabiriyle. Niksar, Gerede, Isparta, Nevşehir, Erzincan, Çiğli ve Taksim suikastları, 1976’da yaşanan ABD’deki suikast girişimi...
     <br/>
     <br/>
     Taksim Meydanı’nda  1977 seçiminden önce Ecevit ile dönemin Başbakanı Süleyman Demirel arasında yaşanan suikast ihbarı tartışmasının en yakın tanığı olan Koloğlu önemli bir başka anekdotu daha aktarıyor: “Anadolu’daki seçim gezileri sırasında bu tip olaylarla sık sık karşılaşılırdı ve yanındaki partililer vücutlarını siper ederek kendisini korumaya çalışırlardı. Ecevit hiçbir zaman korku göstermemiş, ihbarlara önem vermemiş ve daima halkın önünde konuşmasını yapmıştır. Büyük bir olasılıkla bu ihbarlardan bazıları onu korkutmak amacı güdüyordu. Taksim’deki kürsünün üzerinde yanında bulunanlardan biri olduğum için o olayı iyi anımsıyorum. Kanımca, 1977 seçiminden önce kazanamayacağını iyice anlayan Demirel, Ecevit’i korkutmak ve halkın önünden kaçırmak amacıyla o ihbarı resmî mektup şekline soktu. Aslında hükümetin mitingi yapma yerine, aldığı önlemleri bildirmesi gerekirdi. Ecevit her zamanki gibi en ufak endişe duymadan kürsüye çıktı ve bir buçuk saat kadar süren konuşmasını yaptı. Bu cesareti de partisinin 1977 seçimlerini yine birinci olarak ve yüzde 41.4’lük rekor oyla kazanmasını sağladı.”
     <br/>
     <br/>
     (Katkı sağlayanlar: Nursel Dilek, Mehmet Baki)
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr/detay.php?id=25894), [web.archive.org (arşiv bağlantısı)](http://web.archive.org/web/20071111065629/http://www.aksiyon.com.tr/detay.php?id=25894)
