# Dava, siyasetin fay hattını kırdı

*Fatih Uğur 2008.03.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   AK Parti’ye açılan kapatma davası ile siyaset bir anda karıştı. Kapatma davası; AB, Güneydoğu paketi, başörtüsü kararı, anayasa değişikliği gibi hassas konuların üstündeki  siyaset fayını kırdı. Peki bu sırada neler yaşandı?
  </font>
 </div>
 <div id="newsText">
  <font class="detail-text">
   14 Mart Cuma günü iktidar partisinin Söğütözü’ndeki genel merkezinde olağan Merkez Karar Yürütme Kurulu toplantısı yapılıyordu. Başbakan Recep Tayyip Erdoğan başkanlığındaki toplantıda AK Parti’nin beyin takımı, sosyal güvenlik reformu üzerine odaklanmıştı. Sendikalar 2 saatlik iş bırakma eylemi yapmış, tepki sokaklara taşmıştı. Saat 16.30 civarında Erdoğan’ın önüne birkaç not geldi. Toplantı olağan akışında devam etti. Hiç kimse ülkenin başbakanının o anda hangi düşünce fırtınasının ortasında olduğunu bilmiyordu. Erdoğan, MKYK gündemi tamamlandığında kısa ama veciz bir konuşma yaptı. Konuşmanın en vurucu cümleleri belki de şunlar olmuştu: “Aranıza fitne sokmak isteyenler olabilir. Buna izin vermeyin. Siyaset uzun bir yol; birbirinize sahip çıkın.”
   <br/>
   <br/>
   DAVA NEDEN ŞİMDİ AÇILDI?
   <br/>
   <br/>
   Sonra parti genel merkezindeki makamına geçti Erdoğan. Hukukçu milletvekilleri ve danışmanlar, genel başkan yardımcıları alarma geçmişti. Ajanslara ve televizyon ekranlarına 18.00’de düşen bir haber bütün Türkiye’yi karıştıracaktı: “Yargıtay Cumhuriyet Başsavcısı Abdurrahman Yalçınkaya tarafından AK Parti’ye kapatma davası açıldı.” Haber siyaseti şoke etmişti, etkisi ve tartışmaları yıllarca sürecek yeni bir durumla karşı karşıyaydı ülke. Medyanın haber bombardımanı tam bir puslu hava oluşturdu ilk saatlerde. Anayasa Mahkemesi Başkanı Haşim Kılıç’ın canlı yayında ağzından dökülen kelimeler davanın boyutlarını ve ciddiyetini gözler önüne serdi: “Abdullah Gül, Recep Tayyip Erdoğan ve Bülent Arınç’ı siyasi yasak istenen listenin başında gördüm. Laikliğe aykırı fiillerin odağı hâline geldiği iddiasıyla AK Parti’nin temelli kapatılması ve 71 kişiye siyaset yasağı isteniyor. Diğer partilerin kapatılma davasında izlediğimiz yol neyse burada da aynısı izlenecektir.”
   <br/>
   <br/>
   Partideki sessizlik AK Parti Genel Başkan Yardımcısı Dengir Mir Mehmet Fırat’ın basın önünde okuduğu açıklamayla bozuldu: “Türk demokrasisi bugün eriştiği olgunluk düzeyi, derinlik ve saygınlığına asla yakışmayan büyük bir ayıpla karşı karşıya bırakılmıştır. Yargıtay Cumhuriyet Başsavcısı’nın Anayasa Mahkemesi’ne yaptığı kapatma başvurusunun hedefi AK Parti değil, Türk demokrasisi ve millet iradesidir. Bu girişimle demokrasimiz ne yazık ki bir kez daha tartışmalı hâle getirilmiştir. Anayasamıza göre, millet adına yetki kullanan yargı kurumu bizzat millet iradesinin karşısına çıkarılmak istenmiştir.”
   <br/>
   <br/>
   Türkiye, üçü doğrudan, ikisi örtülü beş askerî darbeye, bir o kadar darbe girişimine, ekonomik krizlere, 70 ve 80’lerin kanlı iç çatışmalarına, 90’larda on binlerin canına mal olan PKK terörüne, post-modern bir darbe girişimine maruz kaldıktan sonra başlayan yasaklar ve ekonomik krizler zincirine rağmen son 6 yılda şaşırtıcı bir demokratikleşme performansı göstermişti. Peki ne olmuştu da film burada kesilmek istenmişti? Belki de Vatansever Kuvvetler Güç Birliği Hareketi Genel Başkanı Taner Ünal’ın bir yıl önce tahmin ettiği, yargılandığı dava dosyalarına giren ‘şeyler’ yaşanıyordu: “Sakin olun. Türkiye’de hukuk vasıtasıyla sessiz bir darbe yapılacak.”
   <br/>
   <br/>
   ERTUĞRUL GÜNAY’DAN İLGİNÇ “SIZMA” İMÂSI
   <br/>
   <br/>
   Cumhuriyet Gazetesi Başyazarı İlhan Selçuk’un “Bir şeyler olacak…” cümleleriyle biten yazıları da boşuna değildi. Kapatma davası duyulduğunda AK Parti’den ilk tepkiyi Kültür ve Turizm Bakanı Ertuğrul Günay vermiş, “Türkiye’nin iyiye ve ileriye gitmesini istemeyenler çok önemli yerlere sızmışlar” diyerek davanın Ergenekon operasyonları gölgesi altında açıldığını iddia etmişti. Davayı demokrasi karşıtı güçler ile demokrasinin mücadelesi olarak değerlendiren Yargıtay Emekli Savcısı Ahmet Gündel ise Ergenekon operasyonları sürecinin davayı tetiklemiş olabileceği iddialarına şu sorularla cevap veriyor: “Ergenekon’un nihai amacı hükümetin varlığına son vermek, birtakım eylemler yapıp ülkeyi siyasi kargaşaya sokmak, ekonomiyi krize sokmak ve hükümeti ortadan kaldırarak onun yerine kendilerinin desteklediği ulusalcı güçleri iktidara getirmek değil miydi? Tutuklu bulunanlara baktığımızda, hükümeti hukuk yoluyla yıkma gayretlerinin bazı noktalarda örtüştüğünü görebiliriz.” Gündel’e göre uzun zamandan beri AK Parti’nin attığı adımlar izleniyor, partililerin sözleri başsavcılık tarafından not ediliyordu. Kasım 2007’de Demokratik Türkiye Partisi (DTP) ile ilgili dava açıldığında Ankara kulislerinde iktidar partisi için de kapatma davasına ramak kaldığı havası yayılıyordu. Ancak dava neredeyse 3 ay sonra geldi.
   <br/>
   <br/>
   Aksiyon’un hukuk çevrelerinden aldığı bilgiye göre AK Parti ile ilgili kapatma davası hazırlığı emekli Yargıtay Cumhuriyet Başsavcısı Nuri Ok döneminde başlamıştı. AK Parti’nin sicil savcısı tarafından toplanan deliller istenmiş, dava süreci Mart ayı içinde başlatılmıştı. 14 Mart saat 16.35 iddianameye son noktanın konduğu tarih oldu. Davanın gündeme düştüğü sıcak saatlerde AK Parti koridorlarında kurmay bir isim şu değerlendirmeyi yapıyordu: “Anayasa Mahkemesi’nden önümüzdeki hafta (17-21 Mart) başörtüsü kararı çıkması bekleniyordu. Bu dava yüksek yargıda bir mahkemenin bir başka mahkemenin kararını etkilediği dava olarak tarihe geçecek.”
   <br/>
   <br/>
   İşin ilk hukukî yönlerinden biri buydu. 162 sayfalık iddianamenin neredeyse 40-50 sayfasının başörtüsü içtihadını andıran bir yaklaşımla oluşturulduğu da değerlendirildiğinde yorumun hiç de haksız olmadığı hafta içinde ortaya çıktı. Bu yüzden Anayasa Mahkemesi’nin önümüzdeki günlerde anayasa değişikliği yapılan 10. ve 42. maddeleriyle ilgili CHP’nin iptal istemine vereceği cevap çok önemli. Çünkü kimi çevrelere göre bu karar kapatma davasına delil teşkil edebilecek. Mahkemenin yorumlu ret kararı bile hem başörtüsü yasağının geri gelmesi, hem parti kapatma gerekçesinin oluşturulacağı şeklinde değerlendiriliyor.
   <br/>
   <br/>
   Daha önce yüksek yargıda özellikle Danıştay üzerinden idari yargı davalar zinciri ile yeni bir sürecin başlatılacağı da konuşuluyordu. Nihayet Din Kültürü ve Ahlak Bilgisi dersinde çocuklarının muaf tutulması için başvuran iki ailenin açtığı dava hakkında açıklanan kararlar da bunun işareti oldu. Danıştay, dersin içeriğini belirleme tavsiyesine çevirecek bir yorumla adeta mahkemenin alanını kendi eliyle genişletmişti. Tartışmaların alevlendiği günlerde Danıştay Başsavcısı Tansel Çölaşan’ın 8 Mart Dünya Kadınlar Günü münasebetiyle yaptığı konuşmada 27 Mayıs Darbesi’ni devrim olarak nitelendirmesi ve övmesi yüksek yargıda ‘AK Parti karşıtı’ bir taraflılığın oluştuğunun, demokrasi mücadelesinde yeni hamlelerin hukuk zemininde süreceğinin en açık işaretiydi. İşte böyle bir ortamda kapatma davası geldi.
   <br/>
   <br/>
   GÜNEYDOĞU MESELESİ İLE AB SÜRECİ
   <br/>
   <br/>
   Ortadoğu Teknik Üniversitesi Öğretim Üyesi Prof. Dr. İhsan Dağı, bu anlamda davayı Türk demokrasisinde derin bir fay hattının hortlatılması olarak değerlendiriyor: “Bu dava, yargının tarafsızlığının tartışılacağı yeni bir sürecin başlangıcı da olabilir. AB yolunda ilerleyen Türkiye’nin raydan çıkarılmasını isteyenlerin yeni projelerinin başlangıcının da.” Başbakan Erdoğan ile Cumhurbaşkanı Abdullah Gül’ün DTP ile görüşmelerinin ardından başlatılan temas trafiği sonrasında kapsamlı Güneydoğu paketi bekleniyordu. Davanın gündeme gelmesiyle Başbakan Erdoğan bu paketi açıklayamadı. Stratejist Hüseyin Kocabıyık’a göre, 27 Nisan süreciyle başlayan demokrasi mücadelesinin rövanşını almak isteyen bir hava ve yaklaşım, kapatma davası sürecinin de önünü açtı. Dava Kuzey Irak’taki PKK operasyonundan sonra Güneydoğu’da artık siyasi çözüme kilitlenmiş gündemin de öncesinde gelmişti. Kocabıyık, Güneydoğu meselesinde riskin kendilerince arttığını düşünen çevrelerin, Avrupa Birliği süreciyle birlikte demokratik çözümlere karşı yeni pozisyon belirlediği, derin bir hesaplaşma yaşandığı görüşünde. Yani dava ile birlikte ortaya çıkan fay hattının ana ekseninde güneydoğu çözümü ve AB sürecini tamamen kesmeye bile uzanabilecek bir mücadele var.
   <br/>
   <br/>
   Dava açılmadan birkaç hafta önce AK Parti kurucu kadrosundaki isimlerden birinin bir balık lokantasında misafir olduğu sofrada ilginç şeyler konuşulmuştu. Bir istihbaratçının ağzından dökülen sözler de bir o kadar manidardı: “10-15 Mart tarihleri arasında partinizle ilgili dava açılabilir.” O günlerde dikkate alınmayan bu bilgi, davanın zamanlaması ve geçmişiyle ilgili Ankara kulislerinde ne kadar çok tevatürün (!) var olduğunun da göstergesiydi.
   <br/>
   <br/>
   İLHAN SELÇUK’TAN ÖNCE VURAL SAVAŞ YAZDI
   <br/>
   <br/>
   Cumhuriyet Gazetesi Başyazarı İlhan Selçuk’un yazılarıyla davanın gelişini haber verdiği iddiası basında yer aldı. İddianame de bütün basından önce 15 Mart tarihli Cumhuriyet gazetesinde detaylıca yer aldı. Ancak emekli Cumhuriyet Başsavcısı Vural Savaş ‘davanın geliyorum’ dediğini bundan bir ay önce kaleme almıştı. Savaş, 19 Ocak 2008 tarihinde Sözcü gazetesinde yayımlanan ‘AKP çoktan kapatılmalıydı’ başlıklı yazısında, başörtüsü serbestisi tartışmalarına ilginç bir yorum getirmişti. AK Parti’yi anayasanın değişmez ilkelerinden laikliğe aykırı bir düzen kurmaya kalkışacaklarını açıkça ilan etmekle suçlayan Savaş, Cumhuriyet Başsavcısı Yalçınkaya’ya hitaben şöyle diyordu: “Bu eylemler, Anayasal düzenimize karşı açık bir başkaldırı niteliğindedir ve sonuç alabilirlerse iş işten geçmiş olacaktır. (…) Türkiye Cumhuriyeti sahipsiz değildir. Görevli savcılarımız ve hâkimlerimizin ‘Anayasa ile tayin edilmiş Türkiye Cumhuriyetini’ korumak için üzerlerine düşen görevi yapmadıkları veya yapamadıkları durumlarda bu görevin, İç Hizmet Kanunu’nun 35’inci maddesi gereğince TSK tarafından yerine getirildiği gözden uzak tutulmamalıdır.”
   <br/>
   <br/>
   Ne tesadüf ki yazının kaleme alındığı gün aynı sütunlarda Yalçınkaya’nın Erdoğan’ın Madrid’deki başörtüsü açıklamalarını içeren kaseti istediği ve kapatma davası için sicil dosyasına koyduğu yazılıyordu.
   <br/>
   <br/>
   Peki 27 Nisan sürecinde cumhurbaşkanlığı engellenen; ancak 22 Temmuz seçimlerinden sonra millet iradesinin yansıması ve MHP’nin ön açıcı siyasetiyle Köşk’e çıkan Cumhurbaşkanı Abdullah Gül neden iddianamede yer almıştı? İktidar partisi için bundan sonra hangi kötü senaryolar sürüme girecekti? Anayasa’nın 105. maddesi gereği zaten siyaset yasağı olan Cumhurbaşkanının iddianamede yer alması hukukçularla daha çok tartışılacak. AK Parti çevrelerine göre asıl tartışma konusu icraat alanlarının daraltılmasıydı. Yani dava, yerel seçimler, güneydoğu açılımı, anayasa değişiklik talebi, rektör atamaları, yüksek yargı organları, askerî atamalar dâhil hem Cumhurbaşkanı hem de hükümetin icraat alanının daraltılması sonuçlarını da doğuracaktı. Ya da yargının siyasallaşmasının önüne geçmek, parti kapatma ve yargı reformu gibi yeni açılımları getirecekti. Bir de davayla birlikte oluşacak puslu havada kimilerinin partiden ‘adam koparma’ sürecini başlatacakları konuşuldu. Çünkü kapatma istemi ve 39 kişilik siyasi yasaklılar listesi halen Meclis’teki sandalye sayısı 340 olan iktidar partisini zorda bırakma; referandum ve anayasa değişikliği imkânını ellerinden almak anlamına gelecek. Bu yüzden MHP’nin siyasi partilerin kapatılması yerine siyasilere yasak getirilmesi şeklinde özetlenecek teklifi AK Parti’de kesinlikle makes bulmuyor. Siyasetçi Mehmet Bekaroğlu’nun tabiriyle Fazilet Partisi döneminde de benzer bir teklifte bulunan MHP, ‘akbaba siyaseti’ yapıyor şeklinde görülüyor. Çünkü AK Parti’nin omurgası lideri üzerine, yani Recep Tayyip Erdoğan üzerine kurulu. Bu yüzden AK Parti, MHP’yle aradığı uzlaşma zemininde buluşamazsa anayasa değişikliğini doğrudan referandumla milletin önüne götürmeyi konuşuyor.
   <br/>
   <br/>
   Kapatma davası açılmasıyla Ankara kulislerinde kimi çevrelerde konuşulmaya başlanan hususlardan bir diğeri de yeni siyasi oluşumlar. Yani siyaseti yeniden dizayn etmek isteyenler de davayla birlikte hareketlendi. Bugüne kadar Patalya Otel toplantıları ile gündeme gelen ulusalcı çevrelerin yeni lider arayışına girdiği; hatta Ahmet Necdet Sezer ismi üzerinde durulduğu bile ileri sürüldü. Bir de ekonomi çevrelerinin yakından bildiği ve takip ettiği kimi isimlerin siyaset zemini için yoklama yaptığı…
   <br/>
   <br/>
   AK Parti ile ilgili kapatma davasında öncesi, sonrası ve olayın akışı içinde yaşananlarıyla tam tabiriyle ‘bir taşla birden çok kuş vurma’ yarışı yaşanıyor. Görünen o ki neticeyi iktidardaki AK Parti’nin siyasi hamleleri ile demokratik refleksini ortaya koyacak milletin hangi kuşu ya da kuşları vuracağı belirleyecek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=DEA088ABF94DEDAEB4D5E4E89D6116A0?newsId=15741), [web.archive.org (arşiv bağlantısı)](http://web.archive.org/web/20120322095421/http://www.aksiyon.com.tr:80/aksiyon/newsDetail_getNewsById.action;jsessionid=DEA088ABF94DEDAEB4D5E4E89D6116A0?newsId=15741)
