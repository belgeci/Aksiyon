# Yollar 'kaptansız' kaldı

*Fatih Uğur Bilinmeyen-tarih*

<div>
 <p>
  <font>
   38 kişinin öldüğü hızlandırılmış tren kazasından sonra en çok altyapı eksiklikleri konuşuldu. Ulaşımda altyapının en   temel öğesi yol, ray ya da araçlar değil, insan kaynağı. Denizde, havada, karada kumandayı alanları yetiştiremiyoruz.
   <br/>
   <br/>
   Direksiyon başında sürücü, dümen başında kaptan, rayların üstünde makinist, kokpitte pilot. Teknoloji ne kadar ilerlerse ilerlesin ulaşım araçlarında kumanda hep insana emanet. Peki yüzlerce yolcuyu, milyon dolarlık araç ve yükleri emanet alan yolların kaptanlarına gerekli eğitimi verebiliyor muyuz? Sayıları yeterli mi? Cevap, kocaman bir hayır. Son tren kazasında tartışılan altyapı eksikliklerinde gözden kaçırılan en önemli nokta insan kaynağı unsuru ve bunların eğitimiydi. Demiryolu, denizyolu, havayolu ve karayolu ulaşım sektöründe neşteri nereye vurursanız mesleki eğitim eksiklikleri, kemmiyet ve keyfiyet eksikliği S.O.S (imdat çağrısı) veriyor.
   <br>
    <br>
     Türkiye Cumhuriyeti Devlet Demiryolları (TCDD), son elli yılda bünyesindeki çalışanların çoğunu yetiştiren Demiryolu Meslek Okulu’nu 1998’de ‘tasarruf gerekçesi’ ile kaybetti. Demiryollarının Oxford’u olarak adlandırılan Eskişehir Demiryolu Meslek Okulu 6 yıldır mezun vermiyor. Küçük yaştan itibaren demiryolcu olanların yerini, meslek okullarının makina, elektrik bölümü mezunu makinistleri ya da yurtdışından gelen insanlar aldı. Yakup Kadri Ekspresi’nde kazaya giden iki makinist de yurtdışında yetişmişti. Rayları öncelikli ulaşım politikası haline getiren hükümetin belki de yapması gereken ilk icraatı, mesleki eğitimle ilgili hataları düzeltmek olabilir.
     <br>
      <br>
       Kaht–ı rical her yerde
       <br>
        <br>
         Karayolu merkezli hükümet politikalarının son kurbanı demiryolcular değil. Denizyollarında da kalifiye eleman sıkıntısı yaşanıyor. Bir zamanlar denizci yok dediğimiz sektörde, şimdilerde 220 bine yakın gemi adamı var. Ancak uzak yol kaptanlığı gibi çok paralı işler dışında ara eleman ihtiyacının karşılanamaması, hizmet içi eğitimin alınamaması ve özel kursların yeterlilik belgesi dağıtmasındaki ihmaller denizcileri korkutuyor.
         <br/>
         <br/>
         Türk Klavuz Kaptanlar Derneği Genel Sekreteri Kaptan Cahit İstikbal’in “Kimsenin güvertede, makinada gözü yok. Herkes uzak yol kaptanı olmak istiyor. Çalışan alacağı paraya, işveren iş gücünün ucuzluğuna bakıyor” sözleri, denizcilerin halini gözler önüne seriyor. Avrupa’da deniz ulaşım sektörünün en büyük problemlerinden biri, Türkiye’de olduğu gibi kalifiye eleman, kaptan, zabit yetersizliği. Türkiye, bu açığı kapatabilmek için filolarını yenilerken, yetişmiş insan kaynağını da devreye sokmak zorunda. Kaptan İstikbal, iyi eğitilmiş denizcilerin ihraç edilebileceğini söylüyor. Uluslararası kuralların yüklediği ağır sorumluluklar altındaki denizcilerin de kaza riski var. Onlar da yüzlerce insanı, trilyonlarca liralık yükü taşıyor. Denizler de insan hatasıyla sonuçlanacak felaketlerden çok uzak değil.
         <br/>
         <br/>
         Havayollarında özel şirketlerin faaliyete başlamasıyla yaşanan en büyük sıkıntı ne sermaye, ne uçak sıkıntısıydı. Teknisyeninden kaptan pilotuna uzanan yelpazede en çok tartışılan konu yine insan kaynakları oldu. Havayolu şirketlerinin kaptan bulamaması, şirketler arası transferlerle gündeme geldi. Şimdi özel havayolları harıl harıl pilot arıyor. Şirketlerin birbirine pilot kiraladıkları konuşuluyor.
         <br/>
         <br/>
         Bütün bu fotoğrafın altında yatan temel gerçek eğitim. Yıllardır ihmal edilen mesleki eğitimin yetersizlikleri, kalifiye eleman yetiştirilememesi, ulaşım politikalarının yokluğu Türkiye yollarının en derin yarası. Yollarda da eğitimsizlik, politikasızlık, parasızlık nedeniyle bir ‘kaptansızlık’ yaşanıyor.
         <br/>
         <br/>
         Meslek okulları tasarruf gerekçesiyle kapatılıyor
         <br/>
         <br/>
         Eskişehir Demiryolu Meslek Okulu 1942’den itibaren kesintilerle yirmi dönemde 4 binden fazla mezun verdi. Emekli olanların, yollarda ölenlerin, sakatlananların gönül verdiği okul şimdi mezun vermiyor. Demiryollarında, kalifiye eleman eksikliği en çok cer, yol, hareket teknisyenlerinde ve makinistlerde yaşanıyor. Okul kapatıldıktan sonra Anadolu Üniversitesi’nin açacağı Demiryolu Meslek Yüksekokulu’nun yerine sadece bir bölüm açıldı. Porsuk Meslek Yüksekokulu bünyesinde açılan ve yılda yaklaşık 50 kişinin mezun olabildiği Raylı Sistem Teknik Bölümü yeterli görüldü.
         <br/>
         <br/>
         Pamukova’daki hızlandırılmış tren kazasında İstanbul Barosu adına bilirkişilik yapan Yıldız Teknik Üniversitesi Ulaştırma Anabilim Dalı Başkanı Prof. Dr. Zerrin Bayraktar, demiryolu çalışanlarının mesleki eğitimlerinin yetersizliğini vurguluyor. Eskişehir’deki okulun kapatılmasıyla ‘demiryolu sevdası’ ile yetişen ara elaman açığının büyüdüğüne işaret ediyor. Bayraktar, YTÜ’nün TCDD ile anlaşmalı başlattığı Ulaştırma Bölümü Demiryolu Programı’nın da 5 senede bitirildiğini anlatıyor.
         <br/>
         <br/>
         Demiryolu Meslek Okulu’ndan sonra ilk kez akademik eğitimin 1986’da açılan demiryolu programıyla gündeme geldiğini hatırlatan Bayraktar, “Devletin ilgisizliği sebebiyle, demiryolu masteri yapıp mezun olanlar bile işe alınmamıştı. Bu bölümlerde mezun olan onlarca öğrencimizin çoğu şimdi inşaat firmalarında çalışıyor” diyor.
         <br/>
         <br/>
         TCDD’de bugün 23 bini işçi, 6 bini memur olmak üzere 29 bine yakın kişi çalışıyor. Daha önce personelin yarıya yakını Demiryolu Meslek Okulu mezunlarından oluşuyordu. Son yıllarda mezun vermemesi nedeniyle alaylı— okullu demiryolcuların sayısı yüzde 7’lere düştü. 1973’te 38 bin işçisi bulunan TCDD’de 1985’te sözleşmeli personel alımı başladı. 2003 rakamlarıyla işçi sayısı 14 binlere, sözleşmeli personel sayısı 19 binlere düştü.
         <br/>
         <br/>
         Devletin makinist masrafı
         <br/>
         <br/>
         üçe katlandı
         <br/>
         <br/>
         TCDD’nin makinist adayları genelde meslek liselerinin elektrik ve motor bölümlerinden seçiliyor. İlkokul mezunu bile makinist olabiliyor. Makinist adayları lokomotif tamiri birimlerinde en az 3 aylık eğitimle işe başlıyor. Bundan sonra lokomotiflerde 7 bin kilometrelik sefer eğitimine çıkılıyor. Ardından Eskişehir, Sivas, Adapazarı, Ankara’da yer alan eğitim merkezlerinde 4 ay süreyle teknik eğitim veriliyor.
         <br/>
         <br/>
         Eğitimin içeriği lokomotif arızaları, teknik değerleri, elektrik, fren gibi derslerden oluşuyor. Bir buçuk yılın ardından yardımcı makinist brovesi takan adaylar, manevra makinisti olarak istasyonlarda göreve başlıyor. Sanat okulu mezunları 18 ay, lise mezunları ise 24 ay süreyle bu eğitimlerine devam ediyor. İki üç senelik eğitimin ardından makinist olmak için 6 ay makinistlik kursuna gidiliyor.
         <br/>
         <br/>
         Dünyada demiryolu eğitimi nasıl?
         <br/>
         <br/>
         Bu kursu başarıyla tamamlayan yardımcı makinistler, simulatör eğitimi, fren, motor, seyr—ü sefer, güvenlik dersleri alıyor. Eğitimi tamamlayanlar tecrübe kazandıktan sonra makinistliği hak ediyor. Demiryolu Meslek Okulu’nun kapatıldığı yılda yatılı okuyan bir öğrencinin yetiştirilmesi için yıllık 550 milyon lira, dışardan alınan makinistlerin yetiştirilmesi için 1,5 milyar lira harcanıyordu.
         <br/>
         <br/>
         Demiryolu çalışanlarının mesleki gelişimi için kurulan yüksek okulların sayısı bir çok ülkede arttı. Türkiye’de 1998’de kapatılan Demiryolu Meslek Okulu’nun dengi olarak İngiltere’de Derby Mühendislik Okulu bulunuyor. Fransa, Almanya ve Hollanda’da bu tür liseler var. Rusya Federasyonu’na bağlı ülkelerde yüzün üzerinde meslek lisesi ile 18 adet Yüksek Mühendislik Okulu bu amaca hizmet ediyor. Azerbaycan’da Demiryolu Fakültesi ile buna bağlı 4 mühendislik dalı bulunuyor.
         <br/>
         <br/>
         Kazaların yüzde 90’ında insan kusuru var
         <br/>
         <br/>
         Kaza denildiğinde aklımıza ilk karayolları gelir. İstatistikler, 16 milyon 500 bin kişi ehliyet sahibi diyor. Bunun üçte biri direksiyon başında para kazanan şoförlerden oluşuyor. Mesleki eğitimleri sürücü kurslarında alınan dersler ve ehliyet sınavlarının ötesine geçmeyen şoförler de kağıt üstünde sertifikalar alıp, odalarına yüklü miktarda bağışlar ve üye aidatları ödüyor.
         <br/>
         <br/>
         Türkiye Trafik Kazalarını Önleme Derneği Başkanı Hitay Güner, “Bazen bir LPG tankerinin, bazen 60—70 kişilik toplu taşıma aracını emanet ettiğimiz bu insanlar çalıştıkları kurum ya da odalarca eğitime tabi tutulmuyor. Bazı büyük otobüs firmaları ve  İETT dışında şoförlerin mesleki, psikolojik eğitimleri geliştirilip, yenilenmiyor” diyor.
         <br/>
         <br/>
         Trafik kazalarında yüzde 90’lık kusur oranı ile en büyük hata insana ait. Yol ve altyapı eksiklikleri kazalarda yüzde 5—12 oranında etkili. Ancak bu, kayıtlara genellikle yüzde 1 olarak geçiyor. Araç kusuru yüzde 1’lerde. Stajyer sürücülük uygulaması ile, geçimini direksiyon başında sağlayan şoförlerin her 3—5 yılda bir tekrar eğitimden geçirilmeleri gerekiyor.
         <br/>
         <br/>
         Stajyer sürücülük sistemi hayata geçmedi.
         <br/>
         <br/>
         Trafik kazalarında son dönemde ölüm oranlarının azalmasında yolların ve araçların yenilenmesinin ve merkezi sınav sisteminin önemli katkısı var. Hitay Güner, yollarda deneyim kazanmayı Fransız modeliyle açıklıyor. Temel trafik bilgisi ve motor dersleri Fransa’da lisede okuyan herkese öğretiliyor. Ehliyet alacak kişi 3 yıl tecrübeli bir sürücü yanında stajyerlik yapıyor. Direksiyon sınavından sonra ehliyetine kavuşuyor. Haziran 2004 itibariyle eğitim veren sürücü kursu sayısı bin 900. Bu kursların denetimsizliği ve merkezi sınav sistemindeki aksaklıklar yollara trafik canavarı yetiştirilmesine göz yumulması anlamına geliyor.
         <br/>
         <br/>
         Her yıl 400 bin civarında vatandaşın ehliyet sahibi olduğunu hatırlatan Sürücü Kursları Derneği Genel Başkanı Dursun Önal, 6 yıl önce yaptığı önerisini tekrarlıyor: “Profesyonel sınav yapıcılar ve eğiticiler yetiştirilmeli. 120 bin salonda 36 bin öğretmen görevlendirip, yılda 3—4 kez toplanıp ehliyet verme dönemi bitmeli. 24 saat açık sınav merkezlerinde; pratik ve direksiyon sınavı temelli bir sistem işletilmeli.”
         <br/>
         <br/>
         Önal’ın en önemli uyarısı ehliyet kursuna ödenen para ile eğitim kalitesinin paralel olması. B sınıfı bir ehliyetin kurs maliyeti 595 ila 750 milyon lira arasında değişiyor. Oysa çoğu ilde hâlâ 250 milyon liralık kurs ücretine karşın 300 milyon liralık devlet harçlarıyla ehliyet sahibi olunuyor. İş böyle olunca “Ucuz etin yahnisi karayollarında kan ve gözyaşı olarak geri dönüyor.”
         <br/>
         <br/>
         Denizde kaptan çok, kalite yok
         <br/>
         <br/>
         Denizlerde personel fazlalığı var. Ancak en temel sorun kalitenin düşük olması. Türkiye’de kayıtlı 220 bine yakın gemi adamı var. Denizcilik Müsteşarlığı Müsteşar Yardımcısı Kaptan Bekir Sıtkı Ustaoğlu’nun deyimiyle, STCW 95 değişikliği ile 2 yıllık eğitimle kaptanlar yetişmeye başlayınca tüm dünyada olduğu gibi Türkiye denizlerinde de işler karıştı. Denizcilikteki kalitenin düşüşüne dikkat çeken Ustaoğlu, “Uzakyol kaptanı ve başmühendis yetiştirme sistemi sarsıldı. Kuzey Avrupa modelinin sözleşmeye girmesi ile yeni bir pazar oluştu. Lisans düzeyinde eğitime gerek yok fikri öne çıktı. Onlarca kurs kaptanlık eğitimi vermeye başladı. Armatörlerin gemi adamı ihtiyacı ve ucuz işçi tercihi nedeniyle nitelikli denizciler karada kaldı. Bu tercih güvenlik riskini de beraberinde getiriyor” diyor.
         <br/>
         <br/>
         Uzakyol kaptanı ve başmühendis yetiştiren İstanbul Teknik Üniversitesi, Karadeniz Teknik Üniversitesi ve Dokuz Eylül Üniversitesi bünyesinde 3 fakülte bulunuyor. Tayfa ve zabitan sınıfı gemi adamı yetiştiren 5 yüksekokul, 12 kurs ve Milli Eğitim Bakanlığı’na bağlı İstanbul Anadolu Denizcilik ve Su Ürünleri Meslek Lisesi var. Çocukluktan denizci yetiştiren tek lise olarak bilinen bu okulun da YÖK tarafından meslek yüksekokuluna çevrileceği iddia ediliyor. Sınırlı yeterlilikte tayfa eğitimi ve STCW belgesi veren özel kurs sayısı ise 63.
         <br/>
         <br/>
         Denizcilik eğitiminde iki model var. Norveç ve İngiltere gibi ülkelerin uyguladığı Kuzey Avrupa ülkeleri modeli, en alt seviyeden başlayıp hizmet artı eğitim şeklinde makina ve güverte elemanı yetiştirmeyi öngörüyor. Amerika, Türkiye, Bulgaristan, Rusya gibi ülkelerin yer aldığı diğer grupta ise, üniversite düzeyinde eğitimle teori— uygulama eğitimi lisans seviyesinde veriliyor.
         <br/>
         <br/>
         Gemi Adamı Eğitim, Belgelendirme ve Vardiya Standartları Uluslararası Sözleşmesi olarak adlandırılan STCW 95 Sözleşmesi’nin yürürlüğe girdiği 1 Şubat 2002 tarihinden itibaren denizcilik eğitiminde karmaşa yaşandı. O yıla kadar kaptan, zabit gibi denizci eğitimini akademik seviyede ele alan Türkiye, özel kursların girdiği yepyeni bir pazarla karşılaştı. Eskiden, gemi kaptanı olmak için üniversite bitirme zorunluluğu vardı. Şimdi ise, lise mezunlarının bile 2 yıllık eğitimle kaptan olabildiği, yurtdışından kolay kaptanlık belgesi alıp denizlere açılanların ortaya çıktığı bir eğitim ortamı oluştu.
         <br/>
         <br/>
         Kaptanlar çıldırma noktasına geldi
         <br/>
         <br/>
         Türkiye’nin lisans düzeyindeki denizcilik eğitimi, ucuz iş gücünün yetiştiği kurslara yöneldi. Denizciler şimdi bunun ıstırabını çekiyor. Uluslararası Denizcilik Üniversiteleri Birliği’nin (IAMU) 64 denizcilik üniversitesi var. Amerika, Japonya buna hiç uymadı. Polonya, Türkiye gibi daha ortada olan ülkelerin eğitim sistemi bozuldu.
         <br/>
         <br/>
         Kıyı Emniyeti ve Gemi Kurtarma İşletmeleri Genel Müdürü Barış Tozar’ın verdiği bilgiye göre deniz kazalarında da birinci sebep insan hataları. Makina arızası nedeniyle kaza yapan bir gemide bile eksikliğin insan hataları nedeniyle yaşandığı tespit ediliyor. İstanbul Boğazı’ndan geçen gemilerin kaptanlarının en temel eksikliği yabancı dil bilmemesi ve boğazları tanımaması. Türk gemicilerin eksikliği ise İngilizce ve liman devleti terimlerini bilmemeleri.
         <br/>
         <br/>
         Barış Tozar kaptanların üstündeki yükü şöyle anlatıyor: “Aylık 3—4 bin dolar maaş alan uzakyol kaptanları, telsiz zabiti ile güverte zabitinin işlerini bile yüklenmeye başladı. Uluslararası direktiflerin hesabı da kaptanlardan sorulduğundan çok büyük stres altındalar. Teknolojik desteğin tamamen sağlanmış olması, kaza olmayacak anlamına gelmiyor. VTS’in yanında kılavuzluğun boğazlarda zorunlu olmasını istememizin nedeni bu. Sistem ve insan hatalarını en aza indirmek.”
         <br/>
         <br/>
         İstanbul Üniversitesi Deniz Ulaştırma ve İşletme Mühendisliği öğretim üyesi Prof. Dr. Necmettin Akten, Türk armatörlerin ucuz iş gücü talebinin, denizcilerin kendilerini geliştirebilecekleri eğitimleri almalarını engellediğini söylüyor. Vardiya zabiti, uzakyol kaptanı, makinist, telsiz zabiti gibi ara eleman ihtiyacı sağlıklı şekilde karşılanamıyor.
         <br/>
         <br/>
         <br/>
         <br/>
         UÇAKLAR GELDİ, PİLOTLAR NEREDE?
         <br/>
         <br/>
         <br/>
         <br/>
         Eğitim ve personel kalitesi açısından uluslararası standartların en sıkı işlediği ulaşım sektörü havacılık. Özel havayolu şirketlerinin iç hatlarda uçmaya başlamasıyla çok ciddi bir kalifiye eleman açığı sorunu ortaya çıktı. Türkiye Özel Sektör Havacılık İşletmeleri Derneği (TÖSHİD) Başkanı ve Onur Havayolları Genel Koordinatörü Şehabettin Bolukçu, özellikle personel ve Doğu Anadolu’daki bazı havaalanlarının altyapısı konusunda büyük sıkıntılar yaşadıklarına dikkat çekiyor.
         <br/>
         <br/>
         2004 rakamlarına göre havayolu şirketlerinin yaklaşık 200 pilot açığı var. Türkiye Havayolu Pilotları Derneği’ne üye bin 700’e yakın pilot var. Türk Hava Yolları’ndaki pilot sayısı da binlerle ifade ediliyor. Havayolu şirketlerindeki asıl sorun yeni kurulan şirketlerin uçaklarını alırken insan kaynağı ihtiyacını dikkate almadan hareket etmesi. Yani uçağa yatırım var, ama pilota, insan kaynağına yok. Aylık uçuş ortalaması 80 saat olan pilotlar, daha şimdiden 110 saate varan uçuşlar yapıyor. Bazı özel havayolu şirketlerinin yasal sınır olarak belirtilen 110 saat sınırının aştığı iddia ediliyor. Temelsorunları, Hava İş Yasası’nın olmaması,  eğitim kontrol sisteminin yetersizliği ve Sivil Havacılık Genel Müdürlüğü’nün gerçek fonksiyonunu ifa edememesi olarak sıralayan bir pilot, “Plansız yatırımların cezası uçuş yönergelerinin delinmesi, pilotların iş yükünün artması olarak karşımıza çıkıyor. Yerli pilot bulamayan şirketler şimdi yabancı pilota yöneldi. Onlar da 10–15 bin dolara mal olunca işin içinden çıkamaz hale gelindi” diyor.
         <br/>
         <br/>
         Eskişehir Anadolu Üniversitesi Sivil Havacılık Yüksekokulu, Kayseri Erciyes Üniversitesi Sivil Havacılık Meslek Yüksekokulu ve Türk Kuşu’nun aralarında yer aldığı 11 kurum tarafından pilot eğitimi veriliyor. Yurtdışında havayolu şirketlerinin pilot yetiştirme okulları var. Lufthansa Havayollarının Eğitim Okulu bunların en güzel örneklerinden biri. Uçuş eğitimi verenlerin yetersizliği havacılık eğitimindeki en önemli sorun. THK’nın Avrupa Sivil Havacılık Örgütü (CEA) tarafından üyelik başvurusunda denetlenmesinden sonra uçuş izninin askıya alınması da bunun bir göstergesi. THY’nin 2007 yılına kadar 300’e yakın pilot alacağını ilan etmesi havayollarında yaşanan kaptan sıkıntısının somut göstergesi. Önümüzdeki 5 yıl içinde sadece THY değil, özel havayolu şirketlerinin tamamında yetişmiş teknik eleman ve pilot ihtiyacı had safhaya çıkacak.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1651 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=13584), [web.archive.org (arşiv bağlantısı)](http://web.archive.org/web/20050221152324/http://www.aksiyon.com.tr:80/yazdir.php?id=13584)
