# AK Parti'ye giden yolu Kazan ve Asiltürk açtı

*Fatih Uğur 2006.08.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   AK Parti Ankara Milletvekili Eyyüp Sanay, bir dönem Erbakan'a en yakın isimlerden olan Tayyip Erdoğan'ın Köşk'e çıkması halinde ANAP ya da Fazilet'te olduğu gibi AK Parti'de bir bölünme yaşanmayacağını düşünüyor.
  </font>
 </div>
 <div id="newsText">
  <font class="detail-text">
   Refah Partisi'nin kapatılmasının ardından kurulan Fazilet Partisi'nde (FP) Genel Sekreter oldu Eyyüp Sanay. Necmettin Erbakan'ın siyasi yasaklı olduğu günlerde FP içindeki yenilikçi-gelenekçi mücadelesinin merkezinde yer alan isimlerden biriydi. Onun görevden alınmasıyla birlikte Cemil Çiçek ve Abdullah Gül gibi yenilikçi isimlerin istifaları geldi. Kendi tabiriyle Erbakan Hoca 'eksiksiz, yanlışsız fotoğraf çektiğini' bildiği için Refah Partisi'nin kuruluşundan sonra onu partinin ARGE birimi olan Ekonomik ve Sosyal Araştırmalar Merkezi'nin (ESAM) başkanlığına getirdi. Erbakan, Abdullah Gül, Bülent Arınç ve Recep Tayyip Erdoğan'ın içinde yer aldığı yenilikçilerin ne yapmak istediğini herkesten ayrı olarak Prof. Dr. Eyyüp Sanay'a sormuştu. Çünkü ilahiyat mezunu, çalışma ataşesi, profesör ve ESAM Başkanı sıfatıyla siyasi ve bireysel kariyerinin her basamağındaki tavrı bilinen isimlerdendi Sanay.
   <br/>
   <br/>
   Sanay, yaptırdığı anketlerle yerel seçimlerde Recep Tayyip Erdoğan ile İstanbul'da, Melih Gökçek ile Ankara'da Büyükşehir belediyelerinin kazanılacağını ortaya koyan ve Milli Görüş lideri Erbakan'ı bu isimlere yönlendiren isimdi. Sanay'ın adını yenilikçi hareket ve AK Parti kurucularının içinde duyan Erbakan, 'üç gün yemek yemeyecek kadar' şaşırmış ve üzülmüştü. Oysa AK Parti'nin kuruluş yolunu açan FP'nin 1. kongresinden sonra 110 milletvekilinin içindeki kopuşun ciddiyetini Hoca'ya ve çevresindekilere anlatmaya çalışan da oydu.
   <br/>
   <br/>
   Sanay'a göre AK Parti iktidarı gecikmiş bir millet iktidarı. Refah ve Fazilet partisinden gelen 'gençleşin, değişin' istekleri görmezlikten gelindiği için yaşanmış bu kopuş. Erbakan'ın etrafında bulunan Şevket Kazan ve Oğuzhan Asiltürk gibi isimler, 'Hocam 3-5 kişiyi geçmez bu gençler. Yola devam.' dediklerinde ilk itiraz yine Sanay'dan gelmiş. Ancak tavır değişmemiş. Sanay'ın deyimiyle 'hoca yanıltılmış.' Üstelik en yakınları tarafından. Aksiyon, AK Parti kurucu üyesi Ankara Milletvekili Prof. Eyyüp Sanay'a yenilikçi kanadın ortaya çıkış hikayesini, AK Parti'nin kuruluşunu ve Cumhurbaşkanlığı seçimleri ile ilgili spekülasyonları sordu.
   <br/>
   <br/>
   Refah Partisi'nin iktidara geleceğini simgeleyen seçim anketlerinde imzanız var. İlk anketi ne zaman yaptınız?
   <br/>
   <br/>
   ESAM'ın başında Refah Partisi için anketler yapıyordum. İlk anketi 1992'de yaptık. Özellikle İstanbul'da Refah Partisi'nin seçimlerden yüzde 39'un üzerinde oy alarak galip çıkacağını tahmin ettik. Bu anketler Refah Partisi'nin belediyeleri alacağının ilk tespitleri oldu.
   <br/>
   <br/>
   Tayyip Erdoğan ve Melih Gökçek'in isimleri de anketle mi belirlenmişti?
   <br/>
   <br/>
   Tayyip Bey ile İstanbul'u, Asım Aytaç'la Trabzon'u alabileceğimizi biliyorduk. Ankara'da Ali Çoşkun'u, Melih Gökçek'i, Tayyar Altıkulaç'ı koyduk. Erbakan Hoca kalburüstü bütün isimlerin sorgulanmasını istiyordu. Teşkilatın, halkın fikrini merak ediyordu. Şunu gördük ki, görevden gidince insanlar çabuk unutuluyor. Ali Çoşkun, TOBB başkanı; Tayyar Altıkulaç Diyanet İşleri eski Başkanı. Ama istenen ilgiyi sağlayamadılar. Melih Bey ile Tayyip Bey farklıydı. Tayyip Bey İstanbul il başkanı, Gökçek teşkilatçı... Hep öne çıkıyorlar. Ama Hoca bu isimlerin adaylığında tereddüt etti. Ben, "Niye önde çıkanları koymuyorsunuz?" diye sordum. O zaman dedi ki bana; 'Belediye başkanı bulabilirim, ama il başkanını her zaman bulamam. Belediye başkanı seçildikten sonra bizim arkadaşlar devlet memuru olur, partiye çalışmaz.' Ama sonunda başka hiçbir isimle kazanamayacağımız ortaya çıkınca bu isimlere razı oldu.
   <br/>
   <br/>
   Refah kapatılıyor, Fazilet Partisi kuruluyor. Ama bu partide de kısa zamanda bir gelenekçi-yenilikçi ayrımı çıkıyor. Nasıl oldu bu?
   <br/>
   <br/>
   O zaman ne yenilikçi ne gelenekçi var. Faziletin birinci kongresine giderken bu kanatlar ortaya çıktı. Bazı arkadaşlar hocanın partiye dışardan müdahalesini istemiyor. Zaman zaman yönetim kurulunda görüşülüyor. Biz burada karar alıyoruz. Hoca'dan farklı tepki geliyor. Basına çıktıktan sonra  açıklama yapmak zorunda kalıyoruz. Hoca'nın fikrini önceden öğrenelim. İkilik olmasın, teklik olsun. İki ayda bir güvensizlik başladı. Özellikle partiye dışarıdan gelen arkadaşlara karşı (Anap'tan gelenlere karşı) içimize 'virüs' girdi gibi sözler söylenmeye başlamış. Dışarıdan partiye gelip görev alan arkadaşlarımız da üzülmüş bunu duyunca. Daha sonra genel kongreye giderken, ben genel sekreterlikten alındım. Ben alınınca, basının özellikle yenilikçi kanat dediği arkadaşlar istifa ettiler; Cemil Çiçek başta olmak üzere. Partide yönetimde sadece üç kişi kaldı; İsmail Alptekin, Ali Gören ve Recai Bey. Arınç, Aksu, Gül, Nevzat Yalçıntaş istifa etti. Saflar belli oldu tabii. ARINÇ İLE GÜL
   <br/>
   <br/>
   ANLAŞMASAYDI, KUTAN'I DESTEKLEYECEKTİK
   <br/>
   <br/>
   O zaman birden fazla aday var. Nasıl teke iniyor?
   <br/>
   <br/>
   Aramızda görüşüyoruz. Abdüllatif Şener, Necati Çelik aday olmak istedi vazgeçtiler. Bülent Arınç ile Abdullah Gül kaldı. Biz de toplandık dedik ki, biz iki adayla giremeyiz. Teke düşsün. Aksi takdirde mevcut adayı (Recai Kutan) destekleriz. Abdullah Bey üzerinde mutabakat sağlandı. Ben de Genel İdare Kurulu (GİK) üyesi olarak yer aldım. 'Hoca, Recai Beye işaret ediyor,' dediler. Kılpayı Gül kaybetti kongreyi. İkinci bir tur seçim yapılsa Abdullah Gül kazanacaktı.
   <br/>
   <br/>
   Yollar bundan sonra kesin şekilde ayrılıyor tabii...
   <br/>
   <br/>
   Doğrudan doğruya bölünme taraftarı da değildi kimse. Biz yine Fazilet Partili'yiz. Partiyi büyütelim dediler. Metodik bir yol ayrımındaydı arkadaşlar. Kimse yenilikçiyiz demiyor. FP de kapandıktan sonra yolumuza nasıl devam edelim diye konuşulmaya başlandı. Ankara'da İsmail Kahraman'ın evinde toplantılar başladı. Bazen Erdoğan, bazen Gökçek davet ediliyor. Genellikle milletvekilleri bir araya gelmeye devam etti. Yenilikçi adı bu toplantılardan sonra takıldı. Cemil Çiçek bir ara toplantılardan koptu, gelmez oldu. Sonra Politik Araştırmalar Merkezi bundan sonra bu vekillerin yeni adresi oldu.
   <br/>
   <br/>
   Kopuşu görüyorsunuz, partinin önde gelenlerine de iletiyorsunuz. Neden dikkate alınmadınız?
   <br/>
   <br/>
   İki defa Recai Beyle konuştum. Birincisi kapatma davasının sürdüğü zamanlardı. Kongre'den sonra bu parti ayrılacak, parti kapansa da kapanmasa da ikiye bölünecek, diye uyardım. Hoca ile görüşün, olağanüstü kongreye gidin ve siz aday olmayın. Genç birini aday gösterin. Yaptığım araştırmalar, birebir görüşmelerden elde ettiğim bilgilere göre teşkilatlar genç birini istiyor, diye bilgiler verdim. Gül olmasın, başkası olsun. Ama genç olsun istiyorlar, dedim. Parti kapatıldıktan sonra Bilkent'te milletvekili arkadaşlarla toplantılar yapıldı, görüşlerini söylerdi herkes. Ben de Recai Beye, 'Bu arkadaşları tek tek çağırın, konuşun.' dedim. 110 vekil var o zaman. Daha sonra bazı arkadaşlarımızla görüştük. Özellikle Bülent Arınç ismi üzerinde ağırlık kazandı konuşmalar.
   <br/>
   <br/>
   Partinin bölüneceğinin ilk sinyalini siz veriyorsunuz yani?
   <br/>
   <br/>
   Kimse anlatmamış o güne kadar. Tabii konuştuklarımız Hoca'ya gidip anlatmışlar. Sonradan duyuyoruz. En fazla üç kişi gider partiden demişler (Cemil Çiçek, Abdülkadir Aksu, Ali Çoşkun). Başka ayrılan olmaz.
   <br/>
   <br/>
   Adına yenilikçi denmese de yenilikçi bir hareket başlamış oluyor böylece tabii...
   <br/>
   <br/>
   Tabii, yeni bir hareket başlıyor o noktadan sonra. Parti teşkilatı yeni isimler istiyor. Bülent Arınç falan ismi neden zikrediliyor? Gül Fazilet kongresini kazanamayınca, bazılarında 'Arınç ile kongreye gitseydik kazanırdık.' diye bir kanaat hasıl olmuş. Ondan söylüyorlar.
   <br/>
   <br/>
   Sonra siz Necmettin Erbakan ile bir araya geldiniz. Ne konuştunuz?
   <br/>
   <br/>
   Hoca bizi çağırdı. Bütün vekillerle tek tek, Abdullah Bey, Bülent Bey dahil görüşüyor. (Ne istiyor?) Bazı arkadaşlarımıza Saadet Partisi'nin kâğıtlarını getirip imzalayın diyormuş, sonradan duyuyoruz.
   <br/>
   <br/>
   Erbakan ile ne zaman görüşüyorsunuz peki?
   <br/>
   <br/>
   Saadet Partisi'nin kuruluş süreci başlamış, kimler kurucu olsun, kimler üye onlar tespit ediliyor. O zaman. Hoca'nın yanına girdim. Siz bir şey konuşmayın, dedi. Anladım ki, Şevket Bey anlatmış her şeyi. Sadece kendi meramını anlattı Erbakan. Ben diğer arkadaşlarla konuştuğum gibi sizinle konuşmayacağım, dedi. Biraz nasihat vari, biraz tehditvari, biraz da hatırlatır vaziyette sözler söyledi. Duygulu, stresli ve gergin bir ortamda konuştuk. Bütün arkadaşlara şunu da bir imza et dediği halde. Benim önüme kâğıt gelmedi. Sonradan öğrendim, çok üzülmüş. AK Parti kurucu üyesi olduğumu duymuş... Ben Erbakan'ı hiç yanıltmadım, neyse onu anlattım. Hoca benim fotoğrafı net çektiğimi biliyordu.
   <br/>
   <br/>
   PARTİDEN AYRILACAK VEKİLLER KONUSUNDA ERBAKAN'I YANILTTILAR
   <br/>
   <br/>
   Fazilet'in içinde bir hareket başladı, çıkış bulunamadı. Siz de yenilikçi kanat içinde yer aldınız. O süreçte hiç Erbakan'ı yanılttılar diye düşündünüz mü?
   <br/>
   <br/>
   Diyorum. Yanılttılar tabii. Hem de yakınındakiler..
   <br/>
   <br/>
   Yanıltılmasa ne olurdu?
   <br/>
   <br/>
   AK Parti daha güçlü gelirdi. Çünkü Saadet Partisi'nin belli bir oyu vardı, o da gelecekti. Erdoğan'ın karizması, yeni siyasi oluşum, katlanacaktı partinin etkisi. Yüzde 30 oy, yüzde 40 olurdu. Çok iyi genç arkadaşlar vardı, istikbal vaat eden Saadet'te. Onlar değerlendirilemedi.
   <br/>
   <br/>
   Ağustos 2001'de kurulan AK Parti siyasetteki yerini aldı? Beş yılı muhasebe ettiğinizde AK Parti'yi nerde görüyorsunuz?
   <br/>
   <br/>
   AK Parti şunu öğrendi ilk önce, devleti tanıdı. Devleti tanımıyordu. Dünya siyasetini, dış siyasetteki dünya aktörlerini, düşüncelerini tanıdı. Ve ona göre ilkelerinde düzeltmeler yaptı. Sayın Erdoğan ile birlikte oturup konuşulmuş, yazılmış çizilmiş şeyler değildi yaşananlar. Öğrene öğrene bir noktaya geldi. Ama asla kendi amacından sapmadı. Vaatlerini kısmen yerine getirdi. Kısmen de önümüzdeki dönemde tamamlayacak. Vaat etmediği halde, halkın öyle algıladığı konular da var tabii.
   <br/>
   <br/>
   Mesela başörtüsü?
   <br/>
   <br/>
   Biz böyle bir vaatte bulunmadık, millet de biliyor. Bunun gerilim konusu haline getirileceğini eski tecrübelerden biliyorduk. Bakın bizim parti yetkililerinin, benim gibi olayların içindeki vekillerin bu konuda beyanatını bulamazsınız.
   <br/>
   <br/>
   Çözülecek mi peki sorun?
   <br/>
   <br/>
   Yakın vadede çözüleceğini düşünmüyorum (düşünüyor)...
   <br/>
   <br/>
   Kamuoyu yoklamalarıyla halkı yakından izliyordunuz. 3 Kasım sabahı iktidara geleceğini biliyor muydunuz?
   <br/>
   <br/>
   O gece, iktidara geleceğimizi biliyordum. Geç kalmış, gecikmiş bir iktidardı bu. AK Parti'nin gelişi gecikmiş bir iktidardır. Şaşırmadım, millette heyecan vardı tabii. Taşkınlıklar olur, diye Tayyip Bey teskin edici mesajlar verdi. Halk sözünü tuttu, Erdoğan'ın karizması o gece bir kez daha katlandı. Kışkırtmak isteyenler oldu çünkü. Sokağa dökülebilirdi insanlar, Allah korusun. Bugün onların ceremesini çekiyor olabilirdik.
   <br/>
   <br/>
   Yakın dönemde AK Parti'nin iç ve dış politikada en önemli imtihanı ne olacak?
   <br/>
   <br/>
   Dış politikada Ortadoğu, İsrail, Kuzey Irak ile ilişkilerimizde zor günler bekliyor. K. Irak'ta bir karar verdik, ardında durursak iç politikada bu mesele çözülür. Bir de Cumhurbaşkanlığı seçimi ve genel seçim süreci var...
   <br/>
   <br/>
   TAYYİP BEY KÖŞK'E ÇIKARSA PARTİ BÖLÜNMEZ
   <br/>
   <br/>
   Cumhurbaşkanlığı seçiminde son viraj dönülüyor, tartışmalar nereye gider?
   <br/>
   <br/>
   Çok uzamaz. Altı ay gibi bir zaman kaldı. Birincisi Cumhurbaşkanı mevcut Parlamento'dan, ikincisi AK Parti bünyesinden çıkar. Konuşulan isimler var. (Vecdi Gönül, Abdullah Gül, Cemil Çiçek, Bülent Arınç gibi isimler ortada dolaşıyor) Ama tecrübeyle bu da atlatılır.
   <br/>
   <br/>
   Kim seçilir, kim çekilir yarıştan?
   <br/>
   <br/>
   Kendinde güç gören çekilmez, güçlü hissetmeyen öne çıkmaz. Sayın başbakanımız evet derse, hepsi çekilir. Tayyip Bey tek başına aday olur.
   <br/>
   <br/>
   Tayyip Bey Cumhurbaşkanı seçilirse Özal'ın durumuna düşer, AK Parti bölünür korkusu var...
   <br/>
   <br/>
   Hayır, hayır düşmez. AK Parti derinliği olan, kapatılmış bir parti ve hareketin üzerine kuruldu. Bazıları bunu kabul etmese de bu böyle. Gömlek değişebilir, fabrika bile değişebilir. Ama kalite aynı kalite. AK Parti bugünün değil, yılların düşüncesinin partisi. Bölünme olmaz.
   <br/>
   <br/>
   AK Parti'nin Cumhurbaşkanı adayı herkesi kuşatmaz diyorlar?
   <br/>
   <br/>
   Ben kuşatacağı kanaatindeyim. Bir kere mevcut Cumhurbaşkanımızın yaptığı hataları gördü arkadaşlarımız. Seçilen kim olursa olsun bu hatalara düşmeyecektir öncelikle. Tecrübemiz bunu gerektiriyor.
   <br/>
   <br/>
   AK Parti, Özal'ın ANAP'ı gibi olmaz dediniz. Yeniden bir seçim yarışı yaşanır mı partide? Bölünmez mi Fazilet gibi?
   <br/>
   <br/>
   Kesinlikle bölünme gibi bir şey yaşanmaz. Cumhurbaşkanlığı seçiminden sonra seçime gidilecek. Arkadaşlarımızın hepsi belli bir gelenekten geliyor. Üstte bulunan arkadaşlar yanlış yapmadı şu ana kadar. Şoför de hata yapmadı, yolcular da (Kabineyi kastediyor). Tayyip Bey Cumhurbaşkanı seçilirse, şoför de değişir. Potansiyel şoför çıkabilir, hepsi sağlam.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-20469-33-ak-partiye-giden-yolu-kazan-ve-asilturk-acti.html), [web.archive.org (arşiv bağlantısı)](http://web.archive.org/web/20130305113726/http://www.aksiyon.com.tr:80/aksiyon/haber-20469-33-ak-partiye-giden-yolu-kazan-ve-asilturk-acti.html)
