# Vapurlara hız, denize yolcu gelecek

*Fatih Uğur Bilinmeyen-tarih*

<div>
 <p>
  <font>
   Eskilerin Şirket—i Hayriye diye bildikleri Şehir Hatları vapurları el değiştirdi. İstanbul trafiğinin tek elden yönetilmesini kararlaştıran hükümet, vapurları İstanbul Büyükşehir Belediyesi’ne devretti. Ulaşım işkencesini bitirmek isteyen belediye, bünyesine aldığı  ‘bir asırlık pehlivanı’  önce rehabilite edecek, sonra hızlandıracak.
   <br>
    <br/>
    <br/>
    Şarkılara konu olan, salına salına boğazda seyr—ü sefer yapan, İstanbul siluetinin vazgeçilmezi vapurlar el değiştirdi. Bir buçuk asır önce Şirket—i Hayriye'nin kurulmasıyla başlayan boğazdaki deniz taşımacılığının yeni patronu İstanbul Büyükşehir Belediyesi oldu. Özelleştirme İdaresi bünyesindeki Türkiye Denizcilik İşletmeleri'ne (TDİ) bağlı Şehir Hatları Vapurları'nın İstanbul Büyükşehir Belediyesi'ne devri ile ilgili ön protokol geçtiğimiz günlerde imzalandı. Hükümetin isteği üzerine Yüksek Planlama Kurulu kararıyla oluşturulan protokole göre TDİ bünyesindeki Şehir Hatları İşletmesi boğaz ve arabalı vapur seferleri, iskelelerin kullanımı, Haliç Tersanesi, Mavi Marmara ve Tekirdağ gemileri, Eskihisar—Topçular arabalı vapur hattı İstanbul Büyükşehir Belediyesi'ne devrediliyor.
    <br>
     <br>
      Denizlerin tek patronu olacak
      <br>
       <br>
        Belediyenin şehir içi deniz ulaşımını rehabilite etme amaçlı bu atağı, yıllardır konuşulan ama bir türlü gerçekleştirilemeyen ulaşımın tek elden koordinasyonunu sağlayarak, planlama ve denetimi de beraberinde getirecek. Boğazda tenezzüh gemisi olarak kullanılan vapurların bir kısmı tarih olurken, deniz ulaşımına hız, güvenlik ve kalite getirilecek. Yeni ulaşım aracı yatırımlarının da önü açılacak. Karayolu taşımacılığına yenik düşen deniz taşımacılığı tam entegrasyonun sağlanmasıyla, ulaşımdaki payını artırarak büyüyecek. Devir ile bugüne kadar Marmara Denizi ve boğaz hatlarında bazı yerlerde hizmet veren İstanbul Deniz Otobüsleri (İDO) ile Şehir Hatları İşletmesi aynı çatı altında buluşacak.
        <br>
         <br/>
         TDİ'nin elindeki 50 vapur, 23 arabalı vapur, boğazdaki 25'e yakın iskele ve Adalar'daki 5 iskele İDO'ya geçmiş olacak. Şehir hatlarının devrinin mali portesi de oldukça dikkat çekici. En kârlı işletme yerlerinden biri olan Eskihisar—Topçular Arabalı Vapur hattının yıllık geliri ortalama 17 trilyon, şehir içi yolcu taşımacılığından TDİ gişelerine bırakılan para ise 35 trilyon lira... TDİ bünyesindeki 2 bin 500'e yakın çalışanın büyük çoğunluğunun belediye bünyesine geçecek olması sebebiyle, tazminat, maaş, emeklilik gibi yüklerin ortak paylaşımı için protokolde detaylı çalışmalar yapılıyor. Devrin bitmesiyle devletin aylık 50 trilyonun üstünde maaş ve benzeri işçi giderlerinden kurtulacağı hesap ediliyor.
         <br/>
         <br/>
         Günde bir milyondan fazla insana hizmet veren Asya ve Avrupa yakası yolcu taşımacılığı içinde deniz ulaşımının payı sadece yüzde 3. İstanbullunun yıllardır denizlere küstürüldüğüne dikkat çeken İDO Genel Müdürü Ahmet Paksoy, beş yılda bu payı yüzde 10'lara çıkarmayı hedeflediklerini söylüyor. Şehir içi ulaşımın önemli bir kısmını egzoz dumanı, balık istifi şeklinde devam eden otobüs—minibüs seyahatinden kurtarıp mavi denizlere kaydırması açısından atılacak adımlar çok önemli. Yatırımların anahtarı ise 'ulaşım entegrasyonu'.
         <br/>
         <br/>
         Tek bilet, ortak iskele, ortak istasyon...
         <br/>
         <br/>
         Belediyenin bu yönde atacağı adımlar zaman, bilet ve fiziki entegrasyon olmak üzere üç aşamadan oluşuyor. Kartal'dan otobüse binen bir yolcu, Kadıköy'de vapura ya da deniz otobüsüne bindiğinde tek ücret ödeyecek. Akbil uygulamasıyla giderek yaygınlaşan tek bilet sistemi raylı sistemleri de kapsayacak. Fizikî entegrasyonu ile ortak iskele, ortak istasyon kullanımı öne çıkacak. Kurulacak aktarma merkezleri ile iskele, istasyon ve otobüs durakları tek noktada buluşacak.
         <br/>
         <br/>
         Zaman entegrasyonu; otobüs, metro, tramvay, vapur ve deniz otobüsü seferlerinin birbirlerine bağlı ve eş zamanlı yapılmasını sağlayacak. Belediye yetkilileri bu çalışmalarla kazanılacak yolcudan elde edilecek gelir, vapurların ve alt yapının iyileştirilmesi için kullanılacağına işaret ediyor. Yetkililer, ileride boğaza paralel otobüs hatlarının bile devreden kaldırılabileceğine inanıyor.
         <br/>
         <br/>
         Yeni ve hızlı vapurlar gelecek
         <br/>
         <br/>
         Özelleştirme İdaresi'ne bağlı olması nedeniyle bugüne kadar yatırım yapılamayan vapurlar ve iskeleler için de yeni projeler geliştiriliyor. İlk iş olarak Şehir Hatları vapurları için kapsamlı bir yenileme projesi hazırlanacak. İskelelerin komple yenilenmesi, ortak iskele kullanımı, yeni deniz araçlarının alımı, vapurların hızlandırılması, her hatta göre gemi ikamesi projelendirilecek. Vapurların bir kısmının, nostalji mahiyetinde kısa mesafe taşımacılığında ve boğaz turlarında hizmete devam etmesi sağlanarak. TDİ bünyesindeki en son alımlar beş yıl önce gerçekleştirildi. Kurum iki arabalı vapur alabilmişti.
         <br/>
         <br/>
         Bugünün istatistikleriyle iki kıta arasında bir yılda taşınan yolcu sayısı 85 milyonu geçiyor. Vapurlardaki doluluk oranları yüzde 15—17 arasında değişiyor. Özel motorlardaki doluluk oranları müşterilerine kazandırdıkları zamandan dolayı yüzde 40'ları aşmış durumda. İstanbul deniz trafiğinde yükün ağırlığını TDİ çekerken, 40'ar motoru bulunan özel şirketlerden Turyol ve Avrasya Dentur’un bir yılda taşıdığı yolcu sayısı 28 milyonu aşıyor.
         <br/>
         <br/>
         Şehir hatları vapurlarının en büyük problemlerinden biri zaman ve yakıt kaybı. Kadıköy—Karaköy arasını ortalama 22 dakikada kat eden vapurlar, özel motorlara göre 10—12 dakika vakit kaybediyor. Yanaşma, durma— kalkma açısından yavaş olması sebebiyle 'sağır gemiler' diye tanımlanan vapurların yakıt tüketimi özel motorlara göre yüksek.
         <br/>
         <br/>
         İşçi atılmayacak
         <br/>
         <br/>
         Devrin tamamlanmasından sonra belediyeyi bekleyen en önemli sorun, personelin de vapur filosu gibi gençleştirilmesi istenirse yaşanacak. Hem İDO Genel Müdürü Ahmet Paksoy, hem TDİ Genel Müdürü Burhan Külünk, işçi çıkarılması veya mağduriyetinin söz konusu olmadığını söylüyor. Ancak, Şehir Hatları İşletmesi'nde çalışan personelin yüzde 80'i 25 yılını doldurmuş, emekliliği gelen çalışanlardan oluşuyor. Personel başına 50—60 milyar liralık emekli tazminatı, toplamda çok ciddi bir yük anlamına geliyor. İkinci önemli yük ise vapurların sigortalandırılması. Gemi ve makina sigortası olmak üzere iki sigortalama sistemi bulunan vapurlarda P&amp;I (çatışma sorumluluğu teminatı) adı verilen kirlilik ve güvenlik sigorta poliçelerinin değerleri çok yüksek. Bu sigorta bedellerinin nasıl karşılanacağı, mali yükün kimin üstüne kalacağını gösterecek.
         <br/>
         <br/>
         Kılavuzluk VTS ile birleşecek
         <br/>
         <br/>
         Ulaştırma Bakanlığı'nın yılbaşında uygulamaya başladığı deniz ulaşımında ÖTV'siz yakıt uygulaması, İDO ve TDİ'nin yolcu sayısında yüzde 30—36 arasında artış sağladı. Deniz ulaşımındaki entegrasyonun yolcu sayısını daha da artıracağına dikkat çeken Denizcilik Müsteşarı İsmet Yılmaz, Türk Boğazları Gemi Trafik Sistemi (VTS) ve kılavuzluk hizmetlerinin de tek elden yönetilmesi gerektiğini kaydediyor. İstanbul Boğazı'ndan transit geçiş yapan gemilere kılavuzluk hizmetleri halen TDİ tarafından veriliyor. 110 kılavuz kaptandan oluşan 300— 350 kişilik kılavuzluk ve romörkaj ekibinin de Kıyı Emniyeti ve Gemi Kurtarma İşletmeleri'ne bağlanarak VTS ile birlikte çalıştırılması gündeme gelecek. TDİ'nin hizmet verdiği Salıpazarı mevkiindeki binalar ile Karaköy İskelesi'ni kapsayan Galataport Projesi de ekim ayından itibaren denizcilerin en sıcak gündemi olacak.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1306 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=13578), [web.archive.org (arşiv bağlantısı)](http://web.archive.org/web/20050430093837/http://www.aksiyon.com.tr:80/yazdir.php?id=13578)
