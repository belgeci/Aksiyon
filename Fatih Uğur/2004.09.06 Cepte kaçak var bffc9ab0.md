# Cepte kaçak var

*Fatih Uğur 2004.09.06*

<div>
 <p>
  <font>
   Yediden yetmişe cep telefonu ile konuşmanın bedeli ve teknoloji merakı, tüketiciye ağıra patlıyor. 30 milyonu aşan cep telefonu abonesinin 150 milyon ila 1,5 milyar lira arasında satın aldığı cihazlarda,  kaçak ithalat pazara hakim oldu.
   <br/>
   <br/>
   Cep telefonu pazarında son yıllarda meydana gelen hızlı büyüme Türkiye’de yeni bir kaçakçılık şekli oluşturdu. Gümrüklerde uyuşturucu maddeden daha çok kaçak cep telefonu yakalandı haberlerini alıyoruz artık. Yurda kaçak yollarla bavul bavul sokulan telefonlar pazara da hakim olmaya başladı. Cep telefonu kaçakçılığındaki patlamanın nedeni her yıl katlanarak büyüyen mobil telefon sektöründe denetimsizlik, servis ağının yetersizliği ve tüketicinin ucuz ürün tercihi. Cep telefonu alıcılarının Telekomünikasyon Kurumu (TK) ve TRT’nin hologram uygulamasına dikkat etmemesi mağduriyetleri daha da artırıyor. Kaçak ve faturasız mal almak istemeyen tüketiciler de bayilerin tuzağına düşüp zarara uğrayabiliyor.
   <br>
    <br>
     Bugün Turkcell, Telsim ve Avea’nın abone sayısı 30 milyonu aşmış durumda. Milyonlarca kullanıcının bulunduğu mobil telekomünikasyon pazarında bu sene 6 milyonun üstünde cihaz satılması öngörülüyor. İlk altı aylık verilere göre mobil cihazların yüzde 20-25’i, yani bir milyondan fazlası yurda kaçak yollarla sokuluyor. Batarya, kulaklık, şarj aleti ve kutusuna kadar taklit ve kaçak mal satışında da patlama yaşanıyor.
     <br>
      <br>
       Avrupa Telekomünikasyon Standartları Enstitüsü (ETSI) verilerine göre Avrupa Birliği ülkelerindeki cep telefonu değiştirme hızı yılda 0,5 abone... Türkiye’de ise bu hız 1,2 abone civarında. Avrupalı tüketiciler minimum iki yılda, Türkiye’deki aboneler ise altı ayda cihaz değiştirme ihtiyacı hissediyor.
       <br>
        <br>
         Telekomünikasyon Kurumu İstanbul Bölge Müdürü İbrahim Bayraktar da standart dışı cihaz satışının önüne geçmek için bütün tüketicilerin cihaz ya da kutu üstünde bulunması zorunlu olan TK hologramlarını sormaları uyarısında bulunuyor. Tüm telefon cihazlarında olduğu gibi cep telefonlarında da TRT bandrolü ile birlikte bulunan parlak pul şeklindeki hologramsız satış kanunen yasak.
         <br/>
         <br/>
         Teknoloji merakı tüketicinin başına bela mı?
         <br/>
         <br/>
         Kaçak cihazlar devletin vergi gelirlerindeki kayıptan, sektörün sağlıksız büyümesine ve tüketicilerin garantisiz, servis imkanı olmayan cihazlar satın almasına kadar uzanan zararlar zinciri oluşturuyor. İstanbul Ticaret Odası (İTO) bünyesinde oluşturulan Telekomünikasyon İhtisas Komitesi raporlarına göre, Türkiye’deki cep telefonu kaçakçılığının maddi değeri yılda 2 milyar euro’dan daha büyük. İstanbul, İzmir, Adana, İzmit merkezli gümrüklerden her ay giren kaçak cep telefonu sayısı ise 125 binin üstünde. 2004’te satılacak toplam altı milyon cihazın beşte birine yakını kaçak olarak piyasaya girecek.
         <br/>
         <br/>
         Teknolojiyi tüketen konumda olduğu için Türkiye; Avrupa, Uzakdoğu ve Amerika merkezli GSM cihaz üreticilerince en hareketli pazar olarak görülüyor. Mobil telefon kullanıcı sayısının nüfusa oranı (penetrasyon) yüzde 40’larda olduğu için pazarın daha da büyüyecek olması üreticilerin iştahını kabartıyor. Ancak, bu talep kaçak yollarla karşılanınca, hostes ve pilot bavullarında bile kaçak cep telefonları yakalanmaya başladı. Nokia, Sony Ericsson, Motorola, Samsung, Siemens, Panasonic, LG, Aselsan, Alcatel, Philips, Sagem, Raks dahil yerli yabancı 12 üreticinin yüzlerce modeli Türkiye pazarında satışta. Teknoloji merakı yüzünden en son modelleri ilk gören ülkeler arasındayız. Mahmutpaşa sokaklarında, Doğubank işhanında ya da sokak başındaki cep telefonu mağazalarında bu hızlı değişimin rantını yiyenler, tüketicileri de yeni risklerle karşı karşıya bırakıyor.
         <br/>
         <br/>
         Üç bin satıcının ticari kaydı var
         <br/>
         <br/>
         Bu yılın ilk altı ayında 3,2 milyon cep telefonu satıldı. Geçen seneye göre yüzde 50’ye yakın artış  anlamına gelen bu tüketici talebi  yaklaşık 10 bine işletme tarafından karşılanıyor.  Mobil telefon ve ekipmanları satışı yapan bu işletmelerin 3 bine yakınının ticari sicil kaydı var. Geri kalan satış yerleri “bir masa bir kasa” atarak iş yapan esnaftan oluşuyor. Tüketicilerin ucuz telefon talebi ve her sokak başında açılan cep telefonu dükkanlarının kâr hırsı devlete trilyonlarca liralık vergi kaybettiriyor. Kayıp bununla da sınırlı kalmıyor. Kaçak cihazın neden olduğu kayıt dışı ticaret, dürüst ithalatçı ve perakendecileri sektöre yatırım yapamaz hale getirdi.
         <br/>
         <br/>
         Bazı yetkili bayiler de kaçak cep telefonu işine bulaştı. Cihazların ithalinden itibaren uygulanan yüzde 26’lık özel tüketim ve katma değer vergisi nedeniyle düşen kâr marjını, spot diye tabir edilen kaçak mallarla karşılayan bazı bayiler, müşteri faturasız telefon istediğinde tezgah arkasındaki stoklarını devreye sokuyor. Cep telefonu konuşmalarından alınan yüzde 66’lık vergi oranı gibi, ithalattan alınan vergi oranlarının düşürülmesi ya da kaçak ithalatın önüne geçilmesi gerekiyor.
         <br/>
         <br/>
         Kopya IMEI’li telefonlara çalıntı muamelesi
         <br/>
         <br/>
         Özellikle perakendecilerin uğradığı haksız rekabet, girişimcilere işyeri kapattıracak noktaya ulaştı. Kaçak yollarla getirilen cihazların resmi ithalatı kayıtlarda görülmediği için satış sonrası teknik servis hizmeti verilmiyor. Ancak, binlerce tamirci ile bazı yetkili servislerin ücret karşılığında bakım ve tamir hizmeti vermeleriyle bu engel de ortadan kalkıyor.
         <br/>
         <br/>
         Kaçak telefonlarda karşılaşılan tüketici problemleri garanti belgesi ve servis alamama ile sınırlı değil. Telefon kimlik bilgisi olarak bilinen IMEI numaralarının kopyalanması en önemli problemlerden biri. Alıcının bilgisi olmayan bu işlemler yüzünden aynı IMEI numarasını birden fazla abone kullanıyor. Hırsızlık ve iletişim güvenliği açısından büyük tehlike oluşturan bu durum, tüketicileri mağdur ediyor.
         <br/>
         <br/>
         Örneğin cihazını çaldıran ya da ikinci el piyasasında satan bir tüketici, kaçak yolla yurda giren bir telefona kopyalanan IMEI numarası yüzünden suçlu gibi yargılanabiliyor. Bu şekilde elindeki telefonu kaybeden, mağduriyetini anlatamayan onlarca tüketici var. Üretici firmaların çalınma, kaybolma, izleme gibi durumlara karşı geliştirdiği IMEI numaralama sisteminin kırılması, işin çığırından çıktığının göstergesi. Çünkü aynı kimlikli onlarca telefon üretilip, bilgisi olmayan ilk kullanıcı mağdur edilebiliyor.
         <br/>
         <br/>
         Devletin vergi kaybı 150 trilyon
         <br/>
         <br/>
         Mobil İletişim Sistemleri ve Araçları İşadamları Derneği (MOBİSAD) Genel Başkanı Murat Dursun, kaçak olarak yurda sokulan cihaz sayısının 1-1,2 milyon adet arasında değiştiğine dikkat çekiyor. Pazarın yüzde 20’sinden fazlasını kapsayan bu cihazların birim maliyeti 150-200 euro arasında. Murat Dursun, “Cep telefonu kaçakçılığının ortaya çıkardığı çarpık görüntü yılda 2 milyar Euro’luk kayıt dışı ekonomi ve devlet için 150 trilyona yakın vergi kaybı demek” diyor.
         <br/>
         <br/>
         Yetkili bayi ve acentelerin 500 milyona sattığı cihazları 350-400 milyona almak için ucuza koşan müşterilerin kayıtdışını körüklediğini kaydeden Dursun, mağaza mağaza kaçak ve faturasız cihaz arayışının tüketicilere de zarar verdiğine işaret ediyor. Garantisi olmayan cihazlara ödenen yüz milyonlar geri dönmemek üzere kaybedilebiliyor. Son 4-5 ayda tüketici mahkemelerinde bu konudaki şikayet artışı bunun en güzel örneği.
         <br/>
         <br/>
         Kaçak telefonlar tüketicinin elinde patlıyor
         <br/>
         <br/>
         Tüketiciler Derneği Başkanı Engin Başaran, cihaz başına 150 milyon ila 1,5 milyar lira para ödeyen tüketicilerin garanti belgesiz ve faturasız alışveriş yapmaması uyarısında bulunuyor. Faturasız alışverişler Yeni Tüketici Yasası’na göre tüketici şikayetleri kapsamında değerlendirilmiyor. Başaran, son bir yıldaki tüketici hakem heyetlerindeki şikayetlerde cep telefonu mağdurlarının başı çektiğini belirtiyor. Tüketicilerin ucuz telefona yönelmesini ‘satın alma gücünün düşüklüğü’ne bağlayan Başaran, vergi kaçağı ve  ekonomik kayıpların yanında cep telefonlarındaki yanma, patlama gibi sağlık ve güvenlik risklerinin altında da bunun yattığına dikkat çekiyor.
         <br/>
         <br/>
         Orijinal bataryalar yerine 3-5 milyona satın alınan bataryalar da kaçak olunca, telefonlar birer birer elde patlıyor: “Yılda bir milyon kaçak GSM cihazının Türkiye’ye girmesi tüketicinin talebinin de bu yönde olduğunu gösteriyor. Kaçak cihazın satışına göz yuman marka ve bayiler, bilinçsiz tüketicilerin cahilliğinden istifade edip piyasada elini kolunu sallayarak GSM cihazı satan mobil sahtekârlar oluşturmuş. Vergi, hizmet ve garanti açısından, cep telefonu satan bütün mağaza ve dükkanların denetlenmesini, kaçak cihaz satışının engellenmesini istiyoruz.”
         <br/>
         <br/>
         Netsel yetkili bayisi, Şengüller AŞ yöneticisi Üzeyir Gürbüz, “Elinde bavulla cep telefonu satmak için dükkan dükkan gezenler var” diyor. Kaçak cep telefonu ticaretinin engellenmemesi halinde bayilerin kapanma tehlikesiyle karşı karşıya geleceğine dikkat çekiyor. Bayilerin ve tüketicilerin ikin ci büyük problemi ise servis ağlarının geniş olmaması. KVK, Başarı, Modeksan, Teleservice, Setfon dahil 5 ana şirket mobil telefon servis hizmeti veriyor. Ancak bunların yaygınlaşmaması, yeni yatırımların yapılmaması nedeniyle cep telefonu tamiratları da bu işin eğitiminden geçmemiş merdiven altı elektronikçilerinin eline düşüyor. Gürbüz, kaçak cep telefonu pazarının kendi servis ağını bu yolla oluşturduğuna dikkat çekiyor.
         <br/>
         <br/>
         Bayi ağının genişlememesinin altındaki temel neden bu alana yatırım yapılmaması. 500 bin nüfuslu bir ilin cep telefonu servisinin kuruluş maliyeti, laboratuvar, insan kaynağı dahil 500 bin dolar ila 1 milyon dolar arasında değişiyor. 500 milyonluk cihazı ucuz olsun diye 350 milyona alan tüketici ehil olmayan tamircilerin eline düşünce maliyet yükseliyor.
         <br/>
         <br/>
         Kaçak cihazlardan dolayı oluşan sektördeki güvensizlik, dürüst çalışan bayileri vuruyor.  Cebine 3-5 milyar lira para koyan herkesin cep telefonu mağazası açmasının önlenmesini isteyen ana bayiler, sektör temsilcileri, TK, Maliye ve İçişleri Bakanlığı ile oluşturulacak ortak kurulla ticari yetkilendirmenin yapılmasını öneriyor.
         <br/>
         <br/>
         Adana ve Antep’te montaj üsleri kurulmuş
         <br/>
         <br/>
         Cep telefonu operatörleri Turkcell, Telsim ve Avea’nın bayiliğini yapan ve operatör denetiminde satış hizmeti sunan bin 500’ün üstünde yetkili işletme var. Operatörlerin baskısı ile emniyet, gümrük ve telekomünikasyon ekiplerinin yaptığı baskınlarda Mayıs-Haziran döneminde 180 işletmeden 90’ında kaçak mal çıktı. Bazı işletmelerde cep telefonu montaj ve üretimi yapıldığı tespit edildi. Denetimleri yakından takip eden Turkcell’den bir yetkili, AB ülkelerinin tamir görmüş 10 euro’luk cep telefonu boardlarının birkaç müdahale, aksesuar kapak, batarya takviyesiyle Türkiye’de 300 euro’ya pazarlandığına şahit olduklarını anlatıyor. Adana ve Gaziantep’te kaçak yollarla parça halinde yurda sokulan cep telefonlarının montaj üsleri kurulmuş. Bu yüzden yetkili bayilerin  bilgilendirilmesi ve eğitilmesi için Turkcell 2,5 milyon dolarlık harcama yaptı.
         <br/>
         <br/>
         MOBİSAD Genel Başkanı Murat Dursun, kaçakçılıkla büyüyen karmaşık mobil pazarın yolunu açmak için bayilerin denetiminin artırılması ve Telekomünikasyon Kurumu’nun başlattığı hologram uygulamasının sıkı takibini istiyor. Dursun, kaçağın önüne geçmek için Avrupalı operatörlerin uyguladığı IMEI numaraları taraması yönteminin TK tarafından operatörlere zorunlu hale getirilmesi gerektiğini, ithal numaralarla operatör kayıtlarındaki numaraların karşılaştırılmasıyla kaçakların tespit edilebildiğini anlatıyor. Dursun’un verdiği bilgiye göre, cep telefonu operatörleri telefonun kimlik bilgisi anlamına gelen IMEI numarası taramasına başladı. 1994’ten beri ithal edilen cihazların kayıtlarıyla karşılaştırılması halinde kaçak cihazlar ayıklanabilecek.
         <br/>
         <br/>
         AVRUPA HOLOGRAMLI SATIŞI 10 YIL ÖNCE BAŞLATTI
         <br/>
         <br/>
         Türkekul Hukuk Bürosu Avukatı Yasin Beceni, yeni çıkarılan ithalat mevzuatına göre oluşturulan ithalatçı birlikleri kurma şartının, kaçakçılığın önüne geçeceğini söylüyor. Bilişim hukukçusu Beceni’nin verdiği bilgiye göre, ithal edilen cep telefonlarının teknik akreditasyon diye tanımlanan CE belgesi bulunması gerekiyor. İkinci şart ise Türk Standartları Enstitüsü’nce standart onayı alınması. Bu ikisi olmadan yapılan ithalata izin verilmiyor. Ancak, farklı kıtalarda üretim yeri olan büyük markaların bölgesel rekabeti küresel bir kaçak pazarı oluşturuyor. Yani kaçak telefon sorunu sadece Türkiye’nin problemi değil. Avrupa’da 40 euro’ya üretilen bir cihaz, işgücünün ucuz olması, ham madde ve iş stratejilerinin devreye girmesiyle 20 euro’ya; hatta daha düşük rakamlara üretilebiliyor. Pazar payını artırmak için yapılan bölge ülkeleri dışındaki ithalat, taklit mal satışı ve kaçakçılığı körüklüyor.
         <br/>
         <br/>
         Aldığı cihaz nedeniyle mağdur olan bir tüketici, üretimi yapan distribütöre, marka temsilcisine, acentaya, ithalat kredisi veren bankaya kadar hepsini dava etme hakkına sahip. Ancak bütün bunların sağlanması için garanti belgeli, faturalı malların alınması gerekiyor. Yasin Beceni, AB ülkelerinin 1994’te başlattığı hologram uygulamasına Türkiye’nin son bir yılda başlamasının da kaçakçıların denetimsiz kalmasına sebep olduğuna dikkat çekiyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 10295 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=15118), [web.archive.org (arşiv bağlantısı)](http://web.archive.org/web/20060113102630/http://www.aksiyon.com.tr:80/yazdir.php?id=15118)
