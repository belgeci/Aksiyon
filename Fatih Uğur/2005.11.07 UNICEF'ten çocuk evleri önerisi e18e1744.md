# UNICEF’ten çocuk evleri önerisi

*Fatih Uğur 2005.11.07*

<div>
 <p>
  <font>
   Birleşmiş Milletler Çocuklara Yardım Fonu (UNICEF) Türkiye Temsilcisi Edmond McLoughney, Türkiye’nin yetim ve öksüzlere kurumlarda bakma konusunda başarısız bulduğunu belirterek, “Toplum yapınıza uygun olan koruyucu aile ve çocuk evlerine yönelin” diyor.
   <br/>
   <br/>
   Birleşmiş Milletler (BM) kayıtlarına göre yeryüzünde 2,2 milyar çocuk yaşıyor. Savaş, açlık, AIDS, eğitimsizlik ve şiddet tehdidi altında yaşayan çocuk sayısı 1 milyarın üstünde. Afrika ve Güney Asya ülkelerinde, küresel tehditlerin dışında çocuklar bir de eğitim ve sağlık problemleriyle boğuşmak zorunda. Bir de insan hakları ihlali başlığı altında toplanan şiddet olaylarıyla. Malatya’daki çocuk yuvasında yaşanan ürkütücü görüntülerin ardından Türkiye’nin çocuk profilini ve sosyal hizmetlerdeki durumunu Birleşmiş Milletler Çocuklara Yardım Fonu (UNICEF) Türkiye Temsilcisi Edmond McLoughney ile masaya yatırdık.
   <br>
    <br>
     UNICEF Temsilcisi McLoughney, Türkiye’nin öksüz ve yetim çocuklara yönelik yuva ve yurt modelinde başarısız olduğuna inanıyor. “Biz artık çocukların kurumlarda olmaması gerektiğini ve Türkiye’nin buna alternatif geliştirmesi gerektiğini düşünüyoruz.” diyor. Batılı birçok ülkenin aksine büyük aile modelinin halen Türkiye’de ayakta olduğuna işaret eden McLoughney’e göre, Sosyal Hizmetler ve Çocuk Esirgeme Kurumu (SHÇEK) bünyesindeki 200’e yakın kurumdaki 18-20 bin arasındaki çocuğun kırılganlıklarının göz ardı edilmesi nedeniyle sorunlar yaşanıyor: “Bu kurumlardaki çocukların belki de yarıya yakınının ailesi var. Koruyucu aileler gibi sosyal alternatifler oluşturulmalı. Anne baba yoksa amca, dayı, hala, teyze, büyükanne-büyükbabalar bu çocuklara sahip çıkabilir. Devlet bu sosyal modelin desteklenmesi için sosyo-ekonomik projeler hazırlamalı. Aksi takdirde ailelerini kaybederek şok geçiren çocuklar kurumlarda (yuva-yurt) yeni bir travma yaşıyor.”
     <br>
      <br>
       Avrupa ülkelerinin kimsesiz çocukların kurumlarda barındırılması modelini çoktan terk ettiğini anlatan McLoughney, 4 yıl önce görev yaptığı Makedonya’daki ‘çocuk evleri’ modelinin Türk aile yapısına ve sosyal dokusuna uygun olduğuna işaret ederek bu yönteme odaklanılmasını tavsiye ediyor. Çocuk evleri, beşer kişilik gruplar halinde kimsesiz çocukların evlerde sosyal hizmet anneleri ile yaşayıp mahalle okullarına gitmesini, bir bölgeye ve eve ait yaşama biçimiyle hayata hazırlanmasını kapsayan bir sosyalleşme projesi. Modelin benzeri SHÇEK tarafından İstanbul ve Ankara’da pilot proje olarak ele alınıyor. Ancak uygulama geneli kapsayacak şekilde henüz yaygınlaştırılmadı.
       <br>
        <br>
         UNICEF Türkiye Temsilciliği, ayrıca Avrupa Birliği’nden (AB) sağladığı 2 milyon avro’luk fonla “Çocuk Programı” başlığı altında çocuğa verilen sosyal hizmetlerin denetim ve kontrolü için güçlü izleme sistemi oluşturulmasına çalışıyor. Önümüzdeki üç senenin en önemli gündemi bu. Kurumsal yapıların denetlenmesi, mevcut durumun ortaya konmasını da kapsayan çalışmanın en önemli ayağı ise bağımsız Çocuk Ombudsmanlık (Hakemlik) Sistemi oluşturulması. BM tavsiyeleri ışığında ilk olarak Norveç’te uygulanan ve diğer Avrupa ülkelerinin de kendine uyarladığı sistemde çocuk ombudsmanlığı makamları ülke çocuklarının haklarının izlenmesi, sorunlarının ilk kabul ve çözüm yerleri. Sistem devlet kurumları kadar ailelerin, şirketlerin, okulların çocuklara karşı davranışları, insan hakları ihlalleri konusunda tam bir izleme ağı kurulmasını gerekli kılıyor. Barolar bünyesinde üç yıldır faaliyet gösteren çocuk hakları komisyonlarının ombudsmanlık sistemine yatkın olduğuna değinen McLoughney, Türkiye’nin çocuk hakları konusunda notunu yükseltmek için mevcut aile yapısı ve sosyal dokusunu kullanabileceği projeleri üretip kısa sürede büyük mesafe alabilecek potansiyelde olduğunu düşünüyor.
         <br/>
         <br/>
         BM’nin çocuğa şiddet araştırması kapsamında Türkiye de var
         <br/>
         <br/>
         Birleşmiş Milletler Genel Sekreteri Kofi Annan’ın 2005’in ikinci yarısında istediği ‘çocuğa karşı şiddet araştırması’ ülkeler listesinde Türkiye de yer almış. Geçtiğimiz aylarda SHÇEK’in katkıları ve devlet kurumları verileri ışığında hazırlanan ve Dışişleri Bakanlığı’nın oluru ile Annan’a iletilen rapor, Türkiye’deki çocukların ve hizmetlerin fotoğrafını ortaya koyuyor. Raporun dünya ülkeleriyle birlikte açıklanacağını anlatan UNICEF yetkilileri detay vermekten kaçınıyor. Uzmanlar Türkiye’nin çocuk korumacılığı konusunda ciddi sorunlar yaşayabileceği sözleriyle yetiniyor.
         <br/>
         <br/>
         “Türkiye’nin çocuk politikalarına ve çocuğa yaklaşımına on üzerinden kaç verirsiniz?” sorusuna kaçamak cevap veren UNICEF temsilcisi McLoughney, çocukların korunması konusunda eksiklikler olduğuna dikkat çekerek önemli bir uyarı yapıyor: “Türkiye’de çocuklar ilk önce ekonomik ve sosyal anlamda öksüz ve yetim kalıyor. İhlallerin ve sorunların temelinde bu var. Unutmayın ki insan hakları çocuk haklarıyla başlar.”
         <br/>
         <br/>
         <br/>
         ÇOCUKLARIMA MALATYA’YI ANLATAMAZDIM
         <br/>
         <br/>
         Dört çocuk babası UNICEF Temsilcisi McLoughney, SHÇEK’e ait Malatya Çocuk Yuvası’nda yaşananları televizyonda izlediğinde ilk anda şoka uğradığını anlatıyor. Onu en çok şaşırtan ise günlerce gazetelere çarşaf çarşaf  basılan şiddet görüntüleri, televizyonlardaki yayınlar olmuş. Çocuk haklarının medya tarafından da gasp edildiğine işaret ediyor. “Kendi çocuklarıma bunu anlatamazdım.” diyen McLoughney, görüntüleri izledikten sonra düşündüklerini şöyle özetliyor: “Sonra korktum. Acaba başka kuruluşlarda da bunlar oluyor mu diye. Çünkü Malatya’da kameralar vardı, başka yerlerde yok. Peki ya diğerlerinde de aynı şeyler yaşanıyorsa?”
         <br/>
         <br/>
         McLoughney’ye göre son beş yılda insan ve çocuk hakları konusunda ciddi değişim geçiren Türkiye’deki çocukların ilk problemleri arasında eğitim, sağlık, şiddet, okuldaki şiddet başı çekiyor.
         <br/>
         <br/>
         Bugün dünyada yaşayan çocuk sayısı 2,2 milyar, gelişmekte olan ülkelerdeki çocuk sayısı ise 1,9 milyar. Yoksulluk içinde yaşayan çocuk sayısı da 1 milyar. Her yedi çocuktan biri sağlık hizmetlerine, beşte biri temiz suya, üçte biri yeterli barınma imkanına sahip değil. 121 milyon çocuk okula gitmiyor. Her gün beş yaşına gelmeden ölen çocuk sayısı 29. 1990’dan günümüze silahlı çatışmalarda ölen çocuk sayısı 1,6 milyon. Silahlı çatışmalar ve insan hakları ihlalleri nedeniyle evini terk etmek zorunda kalan çocuk sayısı 20 milyon.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 869 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22808), [web.archive.org (arşiv bağlantısı)](http://web.archive.org/web/20060104150540/http://www.aksiyon.com.tr:80/yazdir.php?id=22808)
