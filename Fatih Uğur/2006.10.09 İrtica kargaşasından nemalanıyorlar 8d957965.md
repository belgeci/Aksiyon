# İrtica kargaşasından nemalanıyorlar

*Fatih Uğur 2006.10.09*

<div>
 <p>
  <font>
   İrtica tartışmalarının Meşrutiyet’ten beri yapıldığını söyleyen Dengir Mir Mehmet Fırat, “Rejimi yıkacak irtica tehdidi yok, kargaşadan nemalananlar var.” diyor.
   <br/>
   <br/>
   Dengir Mir Mehmet Fırat, kimilerine göre Başbakan Recep Tayyip Erdoğan’ın sağ kolu, partinin ikinci adamı. AK Parti kurucusu, Mersin milletvekili, şimdi Genel Başkan Yardımcısı. Sırasıyla Adalet Partisi, Doğru Yol ve Fazilet Partisi geleneğinden geçmiş bir isim. Dedesi Hacı Bedir Ağa (Fırat) Cumhuriyet’in ilk yıllarında birinci ve ikinci dönem Malatya, üçüncü dönem Kars milletvekilliği yapmış. Fırat, ailesinin köklü siyasi mirasını reddetmeden, AK Parti’nin iktidar mücadelesini ‘Birinci Meclis’ mücadelesine benzetiyor. Son günlerde yaşananların yeni bir 28 Şubat olarak değerlendirilmesine katılmıyor. “Darbe devri kapandı. Artık Türkiye yolundan alıkonamaz. Bu işin postmoderni de olmaz.” diyenlerden. İrtica tartışmaları için, yüz yıldır yapılıyor, hatta Meşrutiyet döneminde bile vardı, diyor. Terör örgütünün ateşkes kararını önemsediğini, yakında bunun silah bırakmaya döneceğini söylüyor. Aksiyon, Fırat ile yükselen siyasi tansiyonu, irtica açıklamalarını ve terör olaylarını konuştu.
   <br>
    <br>
     -Kuvvet komutanları konuştu, ardından Cumhurbaşkanı Sezer Meclis açılışında irtica tehdidi ve laiklik uyarısı yaptı. En son Genelkurmay Başkanı Orgeneral Büyükanıt’ın konuşmasıyla tartışmalar zirveye çıktı. Bu çıkışları neye bağlıyorsunuz?
     <br>
      <br>
       Hafıza-ı beşer nisyan ile maluldür. Aslında tarihe baktığınızda Türkiye Cumhuriyeti’nin kuruluş sonrası değil, öncesinde de bu tartışmaların olduğunu görürsünüz. Meşrutiyet döneminde bile var irtica söylemi. Çok partili döneme geçildikten sonra Menderes için de aynı şey söylenmiştir. Deniz Kuvvetleri Komutanı’nın konuşmasında da görüleceği gibi ezanın Arapça olarak okunmasının bir irtica nedeni olduğu söyleniyor. Demek ki o zaman da var. 1961 sonrasında Demirel hükümetlerine bakarsanız, irticaın bir ayağının Süleyman Demirel olduğu söylenmiş. 1980 sonrasında merhum Özal zamanında Çankaya’nın ‘takunyalı’ olduğu söylendi. Özal da mürteci olmakla itham edildi. Ondan sonra AK Parti dönemi geldi, yine aynı şeyler söyleniyor. Biz tabii hafızamız zayıf olduğu için geriye dönüp bakmıyoruz. Zannediyoruz ki bunlar yeni söylemler. Aslında bunlar yeni şeyler değil. Yüzyılı aşan söylemler.
       <br>
        <br>
         -İrtica hiç yok mu yani, hassasiyetler, yaşananlar hata mıydı diyorsunuz?
         <br/>
         <br/>
         Osmanlı’dan sonra cumhuriyet kuruldu. Yeni bir sistem oluşturuldu. Bu genç cumhuriyetin bazı konularda hassasiyet göstermesini normal karşılamak gerekir. Temelde sistemin değişmesi ve genç cumhuriyetin kendini koruma içgüdüsü bunu (irtica, laiklik tartışmalarını) sık sık gündeme getirmiştir. Ama artık 86 yıldır Türkiye Büyük Millet Meclisi’nin; 83 yıldır cumhuriyetin kuruluşunu kutluyoruz. 83 yıl dört beş nesil demektir. Eğer Atatürk inkılâpları; ki irticaı öyle algılıyorsak, yani Atatürk inkılaplarına karşı bir hareket olarak algılıyorsak, eğer 83 yıl içinde oturtulamadıysa sorgulanması gereken şeyler vardır. Acaba nerede oturmadı, nerede hata yapıldığıdır. Yok, oturduysa o zaman Türkiye’de bir irtica tehlikesinden bahsedilmemesi gerekir. Benim kanaatime göre Türkiye’de bir irtica tehlikesi yoktur. Eğer biz bunu bugünkü gelişmiş toplumların gerisine bu ülkeyi götürmek olarak algılıyorsak ben buna inanmak durumunda değilim. Türkiye’de cumhuriyet, demokrasi, özgürlükler artık içselleştirilmiştir. Bu toplumun yüzde 95’i kesinlikle cumhuriyete inanıyor. Demokratik haklarının korunmasını, özgürlüklerin artırılmasını istiyor. Toplumun bu kadar güçlü desteği karşısında Türkiye’de irticaî bir hareketin olacağı kanaatinde değilim.
         <br/>
         <br/>
         İRTİCA DEYİP KARANLIKLA SAVAŞMANIN ANLAMI YOK
         <br/>
         <br/>
         -İrticaî fikirler hiç yok demek mi peki bu?
         <br/>
         <br/>
         Elbette bu irticai fikirler hiç yoktur, demek değil. Dünyanın her toplumunda istisnai olarak marjinaller vardır. Amerika’da Moonlar var, tarikat benzeri hareketler var. Daha gazetelere yeni intikal etti; bu tarikatlardan birinin katliam yaptığı. Ama bu Amerikan sistemi için topyekûn bir tehlike olarak algılanmaz. Bu bir gerçek, ama minimum seviyededir. Türkiye’de de irticaî düşünce tarzı hiç yoktur demek mümkün değil. Ama bunlar da marjinal durumdadır. Rejimi tehdit edecek bir seviyede değildir. Olması da mümkün değil. Çünkü Türkiye Cumhuriyeti oturmuştur. Ve devletin koruma mekanizmaları bu nevi tehlikeleri bertaraf edebilecek güçtedir.
         <br/>
         <br/>
         -Sayın Başbakan irticaın tanımını yapalım önce dedi. Sizce irtica ne, yoksa karanlıkla mı savaşılıyor?
         <br/>
         <br/>
         Evet, kimse buna bir tanım koymuyor. Türkiye’de mefhumlar (kavramlar) karmaşası var. Türkiye’nin en büyük açmazlarından biri, tüm mefhumların içi boşaltılmış ve yeniden doldurulmuş olmasıdır. Oysa bunların evrensel anlamları var. Dünyanın neresine giderseniz gidin hukukun, cumhuriyetin belli bir tarifi, tanımı var. Demokrasinin tarifi, özgürlüğün tarifi var. -Nedir irticaın tarifi?
         <br/>
         <br/>
         İşte bunu yapmak lazım. Başbakan Erdoğan’ın söylediği bu anlamda önemli. Çünkü söylemlere bakıldığı zaman irticaın algılanış tarzı fertten ferde değişiyor. Devlette böyle bir şeyin olması mümkün değil. Eğer bir suç ya da suçlar grubuysa o zaman oturur konuşuruz. Şu, şu, şu hareketler irticaî harekettir, bunun Ceza Kanunu’ndaki karşılıkları şunlardır ve bunlarla mücadele edilmesi gerekmektedir deriz. Eğer alınmamış olan tedbir varsa, onlar konuşulur. Dolayısıyla bir çerçevenin çizilmesi gerekir. Karanlığa karşı kavganın hiçbir anlamı yok. Bir hedef vermeniz lazım. Eğer olayların aydınlanması isteniyorsa, projeksiyon da belli yere çevrilmelidir. Ama siz toplumun her kesimini karşınıza alıyorsanız, orada bir kaos çıkar. Bence Başbakan Erdoğan’ın söylediği bu anlamda önemli. İrtica tanımlanıp, hukuken bu somutlaştırılmalı.
         <br/>
         <br/>
         -Bir demecinizde darbelerin ardından nasiplenenler bugün çıkıp cumhuriyetin sahipliğini yapamaz diyorsunuz. Şimdi de bu tartışmalar nedeniyle irticadan nemalananlar mı var?
         <br/>
         <br/>
         Kavram kargaşasından nemalananlar var. Bazı kesimler cumhuriyet diyor, laiklik diyor, cumhuriyeti demokrasiyle özdeşleştiriyor. Yani kavramlar çok iç içe geçiriliyor. İnsanların kafası bulandırılıyor. Bulandırmaya gerek yok. Bunların çoğu hukukî ve evrensel terimler. Dünya bunların üstünde tartışmıyor. Cumhuriyet nedir dediğinizde; iktidarın meşruiyetini nereden aldığının kaynağına göre belirlenir, diyor. Halktan alıyor diyorsanız, bu cumhuriyettir. Artık efendim cumhuriyet şudur, budur demenin bir anlamı yok. Bazen bakıyorsunuz cumhuriyetin demokrasiye karşı bir nevi rövanşı varmış gibi gösteriliyor. Anayasanın açık maddesi var devletin vasıfları belirtilirken, Türkiye Cumhuriyeti demokratik, laik, sosyal bir hukuk devletidir dendiğinde bunların arasında ayrım getirmiyorsun ki. Hepsi birbirine eşit, kardeş. Demokrasi varsa, laiklik olmak zorunda. Çünkü laiklik demokrasinin olmazsa olmazıdır.
         <br/>
         <br/>
         -Cumhuriyet-demokrasi rövanşı tartışmalarını CHP lideri Baykal gündeme getirdi. Aynı çatı altındasınız efendim...
         <br/>
         <br/>
         Marjinaller vardır dedik. Daima vardır, olmaya da devam edecek. Marjinaller toplumun tamamını temsil etmez.
         <br/>
         <br/>
         -Laiklik ve irticaın tarifinin yapılması ve mücadele konusunda AK Parti kararlı mı peki?
         <br/>
         <br/>
         İrtica siyasi bir terimdir. Muğlaktır. Her şeyi içine alabilir. Kim kime göre mürtecidir. O bakımdan devlet diye bunu tehlike olarak algılıyorsak (ki algılıyoruz), o zaman bunu belirlememiz lazım. Şu, şu olaylar, ya da şöyle davranışlar irticaî harekettir dememiz lazım. Bunu herkesin kendisine göre tefsir edebilmesi mümkün değil. Yerine oturması lazım.
         <br/>
         <br/>
         -Ya laiklik?
         <br/>
         <br/>
         Laikliğin tarife ihtiyacı yok. Tarifi var zaten. Hukukî bir terimdir. Çok açık ve nettir. Hiç kimse bunun ne ülkeden ülkeye, ne coğrafyadan coğrafyaya değişiklik gösterdiğini söyleyemez. Tatbikatında şu veya bu şekilde değişiklikler olabilir. Ama laiklik dediğinizde bunun tarihi, sosyolojik, hukukî süreci bellidir. Kendimize göre laiklik tarifi yapamayız. O yaptığımız tanım laiklik olmaz. O başka bir şeydir. Bir de Türkiye’de laiklikle uğraşmanın bir anlamı yok. İnsanlar artık bunları tartışmayı değil, özgürlüklerin genişletilmesini, demokrasinin kökleşmesini istiyor. Dünyanın hiçbir yerinde laik olmayan demokrasi gösteremezsiniz. Laik olmayan cumhuriyet vardır. Ama demokrat olup laik olmayan ülke yoktur.
         <br/>
         <br/>
         -Siyasiler ve Türkiye için bu durum nasıl?
         <br/>
         <br/>
         AK Parti olarak muhafazakârlığımızın önüne demokrat kimliğimizi koymamızın nedeni de bu. Diğerlerinden kendimizi ayırabilmek için bu kimliğimizi öne çıkarıyoruz. AK Parti demokrasi ve laikliğe inanmış bir partidir. Demokrasinin yerleşebilmesi için insanların özgürce düşünebilmesi, vicdanî kanaatlerini söyleyebilmesi, inancını özgürce yaşabilmesi lazım. Laikliğin tarifi bu. Yargıtay Başkanı Osman Arslan bu seneki açılış konuşmasında hukukî olarak laikliğin tarifini yaptı. Koruyucusu da yargıdır. Eğer antilaik bir hareket varsa, bu konunun üstüne yargı gider.
         <br/>
         <br/>
         -İrticaın üstüne de gidilsin deniyor…
         <br/>
         <br/>
         İrticaın siyasi terim olduğunu söyledim. Bugün Türkiye’de kastedilen anlamda irticaın kapsadığı birçok suç alanı var. Bunlar da Türk Ceza Kanunu’nda belirlenmiş ve cezalandırılmıştır. Eğer varsa yargı gerekli müdahaleyi yapar ve o işi tasfiye eder. Tabii ki hükümet olarak tedbirleri alırsınız, ortamı buna müsait olmayacak hale getirirsiniz. Ama bunun tek koruyucusu yargıdır.
         <br/>
         <br/>
         -Tartışmalara rağmen Meclis 5. yasama yılına girdi. Sonbahar senaryoları yazıldı çizildi. Ekonomik kriz olacak, AK Parti ve hükümet zorda kalacak. Erken seçime gidilecek... Yorumların kaynağı ve hedefi ne sizce?
         <br/>
         <br/>
         Onun kaynağı siyaset üretememektir. Çünkü Türkiye’de eğer bugün kriz olacağını söylüyorsanız ve siyasi bir statüye de sahipseniz, bu krizin olmayacağını söyleyip tedbirlerini almanız beklenir. Eğer bunu söylemeyip sadece şu ayda kriz olacak diyorsanız, bunun adı halk arasında ‘şom ağızlılıktır’, ama siyasetteki tanımı siyasetsizliktir. Kriz yoksa ne olur, o zaman çok üzülürsünüz. Düşünün ki kendi ülkenizde kriz olmadığından dolayı üzgün vaziyettesiniz. Bunun halk arasında daha sert dille nasıl tarif edildiğini de ben söylemeyeyim. (Susuyor.)
         <br/>
         <br/>
         -Sizce kriz çıkmadı diye üzülenler oldu mu gerçekten?
         <br/>
         <br/>
         Var tabii. Bunu tahmin edenleri söylediği çıkmıyorsa üzülüyorlardır. En azından kendi tahminleri tutmamıştır.
         <br/>
         <br/>
         KRİZ TELLALLARI YÜZDE 10 KAVGASI YAPIYOR
         <br/>
         <br/>
         -AK Parti ve hükümet de yıprandı bu arada...
         <br/>
         <br/>
         AK Parti yıpratılmıyor burada. Ne yapıyorlar, insanlarımızı tedirgin ediyorlar. Kendilerini bu ülkenin vatandaşı olarak kabul etmiyorlar. Kendilerini başka gemide sayıyorlar, bu geminin dışında olmayı istiyorlar. Fareler bile bu teknenin delinmesini istemez. Onlar bile gemiden geçindiklerini bilirler. O bakımdan bu konularda daha dikkatli konuşmak lazım. Yardımcı olunmak isteniyorsa da demokratik kanallar kullanılmalıdır. Tenkit eder, alternatiflerini koyarsınız. Bu halkın önüne çıktığında halk sizi ona göre değerlendirir. Yalnız karalayarak iş yaparsanız, her zaman ya yüzde 10’un altında kalırsınız, ya biraz üstüne çıkarsınız. Kavganız iktidar kavgası olmaktan çıkar, yüzde 10 kavgasına döner. Şimdi bunu yapıyor bazıları.
         <br/>
         <br/>
         -Türkiye-Avrupa Birliği ilişkileri için içeriden ve dışarıdan eleştiriler yapıldı? Eskisi gibi ilişkilere önem verilmiyor diye. Zafiyet mi var gerçekten?
         <br/>
         <br/>
         Zafiyet olduğu kanaatinde değilim. Bir hedef kondu, ona doğru gidiliyor. Hedefin çok büyük kısmı aşıldı. AB üyeliğinden sonra da her şey yüzde yüz bitmiş olmayacak. Çünkü bu bir gelişme süreci. Türkiye’nin noksanları yok mu? Var. Ama AB haklı olarak bunların daha kısa sürede hayata geçirilmesini isteyebilir, sizi zorlar. Sadece bize yapılan bir şey değil ki. Diğer üye ülkeler de aynı şeyi yaşadı. Onlar diyor, bizi de kapıda beklettiler. Ama biz de geçtik oradan, şimdi biz sizi bekletiyoruz. Biz içerdeyiz, siz dışarıdasınız. Bunlar olacak. İlk başlangıcında Özal söylemişti, ince uzun bir yoldayız diye. Aslında doğru, AB yolu ince uzun bir yol. Bugünden yarına değişecek şeyler de değil. Tabii ki bizi zorlayacaklar. Sözleşmeler içinden taleplerde bulunacaklar. Ama biz neler yapılması gerektiğini, görevimizin ne olduğunu biliyoruz. Bunu da AB için yapmıyoruz, halkımız için yapıyoruz. Bu süreçte yapılacak olan şeyler eğer benim halkımın iyiliğinedir diye düşünüyorsam yapıyorum. Türkiye’de AB’ye giriş sürecinde sıkıntı duyan, girme korkusu yaşayanlar var. Çünkü AB’ye girişte birçok kurumun, kişinin statüsü değişiyor. Değişmek zorunda. Bu da bir direniş yaratıyor.
         <br/>
         <br/>
         -Nasıl kırılacak bu direniş?
         <br/>
         <br/>
         Bu kar ile güneşe benziyor. Güneş de var, kar da. Ama bu kar eriyecek. Erimek zorunda. Dönüşü yok. Bu çarkı geriye döndürme imkânına sahip değil kimse.  Ama direnecek, kıracak, dökecek, bağıracak, can havli ile etrafına saldıracak, ama bunların hepsi normal. Bunun sürece etkisi olmaz.
         <br/>
         <br/>
         BAYKAL ÇEKİNMESİN, ADAY OLABİLİR
         <br/>
         <br/>
         -AK Parti ve hükümetin her icraatında cumhurbaşkanlığı hedefine kilitlendiğini eleştirisi getiriliyor. Tek hedef Köşk mü?
         <br/>
         <br/>
         Olabilir. Siyasi partiler diğer dernek ve vakıflardan farklıdır. Siyasi partiler iktidar olmak için kurulur. Ha bazıları için mühim değildir. Yaa yüzde 10’u aşalım yeter. Onları ayrı kategoriye koyuyorum. E, şimdi iktidar olmak ne demek? O ülkenin yönetimine talip olmak demektir. Bunu da neyle yapabilirsiniz? Babamız Sultan bilmem kim olduğu için böyle bir şey mümkün değil. Cumhuriyeti ve demokrasiyi yaşıyoruz. Halk vasıtasıyla yönetirsiniz. Biz de oraya gittik. Beş yıl için izin istedik. Halk o izni bize verdi. Dolayısıyla bu Meclis’in meşruiyetiyle ilgili herhangi bir şüphe yoktur. Bu Meclis’in bu süre içinde yapacağı her şey de meşrudur.
         <br/>
         <br/>
         -Cumhurbaşkanlığı seçimi de dâhil...
         <br/>
         <br/>
         Cumhurbaşkanlığı seçimi de dâhil. Beş yılda, 24 saat çarpı 365 günde yapılacak her işte biz varız. İktidar olarak olmak zorundayız. Yoksa iktidar olamayız. Halka ihanet etmiş oluruz. Bu süreç içinde cumhurbaşkanlığı seçimi varsa, bunu da bu Meclis yapacak.
         <br/>
         <br/>
         -Tayyip Bey mi aday olacak peki?
         <br/>
         <br/>
         Kimin aday olacağını Anayasa’nın ilgili maddesi yazıyor. Kırk yaşında, üniversite mezunu her Türkiye Cumhuriyeti vatandaşı... Hele bir de milletvekili ise işi daha kolay... Ben de daha önce aday olmuştum.
         <br/>
         <br/>
         -Sayın Başbakan da nisanda konuşalım diyor?
         <br/>
         <br/>
         Şu anda benim gündemimde değil diyor. Bir kere bilinmeli. Hiçbir hükümet gerginlik yaratmak istemez. Gerginlik hükümetlerin işi değildir. Bilakis gerginliği ortadan kaldırmak hükümetin varlığının temel nedenlerinden biridir. Biz gerek cumhurbaşkanlığı, gerek başka hiçbir konuda AK Parti hükümeti olarak gerginlik yaratmayız. Gerginliğin yaratılmaması neyle olur? Toplumsal mutabakatla olur. Ben iktidarım diye her istediğimi yaparım diyemezsiniz, demezsiniz. Tamam, o yetki bendedir. AK Parti’nin Meclis’teki çoğunluğu bugün cumhurbaşkanı seçecek güçtedir. Bu her istediğimi seçerim anlamında değildir. Ben otururum, yetkili organlarımla bu konuyu zamanı geldiğinde konuşurum. Toplumsal mutabakat ararım.
         <br/>
         <br/>
         -Nasıl aranacak?
         <br/>
         <br/>
         Cumhurun başkanı, halkın başkanı o. Efendim bu yüzde yüz CHP’nin, yok şu partinin dediği olacak şeklinde olmaz. Enterasandır. Bir televizyon konuşmamızda da ana muhalefetten bir arkadaş örnek verdi. Bakın Yunanistan’da Hıristiyan demokratlar iktidarda ama cumhurbaşkanları sosyal demokrat diye. Sayın Deniz Baykal’ın adaylığına hiçbir şey mani değil, hatta Doğu Perinçek de olabilir. Kimse kimseye mâni değil. Ben okuldan hatırlıyorum Perinçek de 40’ın üstünde, üniversite mezunu. Bu işin hukukî tarafı. Siyasi tarafı var. Eğer çoğunlukta AK parti grubu bunu seçecekse, biz yine çoğunluğa bakmayız. Toplumsal mutabakata bakarız. Asgari müştereklerde gerginlik çıkarmayacak bir formülü bulmaya çalışırız. Muhafazakâr demokrat bir partiyiz, sosyal demokrat bir lider de gelip aday olabilir. Bunun için bir mahzur yok, çekinmesinler. Ama ben Türkiye’de sosyal demokrat olduğuna inanmıyorum.
         <br/>
         <br/>
         <br/>
         PKK SİLAH BIRAKACAK
         <br/>
         <br/>
         -PKK’nın ateşkes çağrısını nasıl değerlendiriyorsunuz? Terör koordinatörleri atanmasıyla ilgili süreç Türkiye’ye neler kazandıracak?
         <br/>
         <br/>
         Bunu önemsiyorum. Özellikle Türkiye’deki muhalefetin yapılanları hafife almasını doğru bulmuyorum. PKK buna ateşkes desin, başka şey desin. Gördüğüm kadarıyla; bu işin silah bırakmaya kadar gideceğine inanıyorum. Kamuoyu yoklamaları da gösteriyor ki, Türkiye’de vatandaşları en çok rahatsız eden konulardan birisi terör olaylarıdır. Türkiye’nin başındaki bu terör olayı çok uzunca bir süredir gerek maddi, gerek manevi büyük kayıplara sebep olmuştur. Dolayısıyla ben bir ateşkesi, silah bırakmayı, çatışmaların durmasını önemsiyorum.
         <br/>
         <br/>
         -Ateşkesin ötesine geçer, silah bırakma olur dediniz. Bunu neye dayanarak söylüyorsunuz?
         <br/>
         <br/>
         Öngörüm şu, bence PKK siyasî olarak da, fizikî kuvvet olarak da gücünün sonuna gelmiştir. Her şeyden önce dış destekleri kesilmiştir. Avrupa’dan olsun, ABD’den olsun PKK’ya bakış temel değişikliklere uğramıştır. Daha önce bazı ülkeler tarafından terör örgütü olarak bile algılanmıyordu. Bir kere bunun bir terör örgütü olduğu konusunda mutabakat sağlandı. Teröre mâni olmanın en önemli araçlarından biri kaynaklarının, lojistiğinin kesilmesidir. Gerek Avrupa, gerekse Kuzey Irak’ta olsun, bence bunların lojistik destekleri kesildi. Parasal kaynaklar, mali destekler dâhil.
         <br/>
         <br/>
         -Önce sınır ötesi operasyon yaparız mesajı gönderildi tüm dünyaya. Sonra ABD, Türkiye ve Irak koordinatör atadı. Konu, uluslararası düzeyde farklı bir sürece girdi. Bu adımlar neden daha önce atılmadı? Geç mi kalındı?
         <br/>
         <br/>
         Bunları bugünden yarına sağlayabilmek mümkün değil. Türkiye’de belli kesimlerin anlamak istemediği şey bu. Dikkat ederseniz daha önce siz öncelikle bunların dışarıdaki kaynağını kurutabiliyor musunuz, denirdi. Tabii bu bir diplomatik süreçti. Başta AB üyeleri olmak üzere birçok ülke ikna edilmiştir. Belki ikna sürecinden sonra alınan kararlar halkın gözü önünde cereyan etmemiştir. Çünkü alınacak tedbirler alenî alınacak tedbirler değildir. Birçok karar alınır, fakat gizli olarak tatbik edilir. Geç kalınmışlık söz konusu değil, bu zaman almıştır. -Celal Talabani’nin Washington’da Irak’ın içişlerine karışan olursa biz de o ülkelerin muhaliflerini destekleriz açıklaması oldu. Sonra yalanlandı, ama böyle bir yaklaşımı nasıl değerlendiriyorsunuz?
         <br/>
         <br/>
         Bu konuda fikir beyan etmek istemem. Çünkü doğrudan kendisini dinlemedim. Gazetelerdeki haberleri okudum. Ortadoğu ile ilgili haberlerde asparagas çok oluyor. Hatırladığım kadarıyla bu da yalanlandı. Orijinalinden dinlemedim. İlk söylediği şekliyle olduğu takdirde bir devlet başkanına yakışır sözler değil. Çünkü Türkiye Kuzey Irak’la ilgili Kürtlere gerekli şefkati göstermiştir. Yıllar önce zehirli gaz saldırısı sonrasında bölgeden kaçan yüz binlerce, milyonlarca insana bağrımızı açtık. Onların geriye dönmesi için Çekiç Güç’e hava alanlarımızı açtık. Bunu kabul etmek mümkün değil.
         <br/>
         <br/>
         -ABD Başkanı Bush ile Başbakan Erdoğan’ın basın toplantısında tek bir kelime PKK ile mücadele  geçmedi. Bu eleştirildi. Görüşmede var denildi, basın açıklamasında neden yer verilmedi sizce?
         <br/>
         <br/>
         Sayın başbakan çok doğru bir açıklama yaptı; terör örgütünün ismini ağzınıza almamanız en doğrusu diye. Zaten terör örgütünün hedefi bu. Kendi propagandasını her şekilde yaptırabilmek. Siz düşünün ki ABD Başkanı ve onunla görüşen Türkiye Başbakanı bu örgütün ismini telaffuz ediyor. Zaten istediği noktaya varmış olur örgüt. Görüşmenin çok büyük bir kısmı bununla ilgiliydi. Sayın başbakan da söyledi bu meselenin çok detaylı olarak konuşulduğunu. Kaldı ki mutabakat sağlandıktan sonra bunun detaylarını konuşmazlar. Bunun detaylarını ilgili birimler konuşur. Sürekli konuşuluyor zaten. Öncesinde ABD’nin özellikle terör örgütü ile mücadelede sorumlu bir generali koordinatör olarak ataması bu olayın ciddiyetini gösteriyor. Bu da işin görünen kısmı. Bir de buzdağının görünmeyen kısmı var. En büyük kısmı o. İstihbarat güçlerinin birbirleriyle alışverişi, yardımlaşması; silahlı kuvvetleri, güvenlik güçlerinin birbirleriyle olan ilişkileri tamamen halkın gözleri önünde cereyan etmeyen olaylardır. Yoksa terör örgütünün kendi kendine kalkıp ben ateşkes ilan ediyorum demesi mümkün mü? Bu iş kendi kendine olmuş değil.
         <br/>
         <br/>
         -Nasıl oldu peki?
         <br/>
         <br/>
         Belli kanallardan belli baskılar öyle noktaya geldi ki, artık bu işi yürütemeyeceklerini anladıkları için vazgeçtiler. Sonuca varılmıştır. Bu bence AK Parti hükümetinin büyük başarısıdır. Yalnız bunun durmasıyla iş bitmiş değil, tekrar etmemesi sağlanmalıdır.
         <br/>
         <br/>
         -Örgüt ateşkesin ötesinde silah bırakırsa; devletin dağdakilere af çıkarması ya da herhangi bir hukuki girişimi olur mu? Olursa hangi formatta yapılır bu?
         <br/>
         <br/>
         Her şeyin ötesinde şu silah bırakmanın bir gerçekleşmesi lazım. Birileri Türkiye toprakları içinde elinde silahla dolaşırken onunla konuşma yapılmaz. Bir tek şeyle konuşulur, silahla. Çünkü silah onun varlığının temel nedenidir. Haa, ne zaman ki silahı bırakırlar, ondan sonra Türkiye Cumhuriyeti oturur gerekeni yapar. Devletin iyi niyetini gösterecek tedbirleri alır. Çünkü bunların çoğu Türkiye Cumhuriyeti vatandaşıdır.
         <br/>
         <br/>
         <br/>
         GÜNEYDOĞU’DA BİRİNCİ PARTİ BİZİZ!
         <br/>
         <br/>
         -Bundan sonra bölgede tansiyonun yükselmeyeceğine mi inanıyorsunuz?
         <br/>
         <br/>
         Yükseleceğini zannetmiyorum. Ama bundan sonra o bölgenin ekonomik, sosyolojik taleplerinin yeniden gözden geçirilmesi gerektiği kanaatindeyim. Güneydoğu ve Doğu Anadolu’da ekonomik açıdan belli bir mesafe alınmıştı. Bu şiddet olaylarının başlamasıyla maalesef yatırımlar vs. durdu.
         <br/>
         <br/>
         -Bölge için birçok ekonomik program uygulandı. Yine paketler mi olacak?
         <br/>
         <br/>
         Hayır, özel sektör yatırım yapmaya başlamıştı zaten. Bunun sürmesi lazım. Eğer terör olayı varsa, silahlar varsa özel sektör oraya gitmiyor maalesef. Yatırım yapan, temel atanları gördük. Yarım bırakıldı. Biz de hükümet olarak bu anlamda bölgeye önem verdiğimizi KÖYDES yatırımlarıyla gösteriyoruz, göstereceğiz. Mesela Kars’ı ziyaret ettiğimde şöyle bir durumla karşılaştım. Şimdi KÖYDES ile birçok köyümüzde birinci asfaltların üstüne ikincisi atılıyor. Ama Kars’ta yol açılıyor. Yani o köye yol bile gitmemiş, asfalt dökülmemiş. Hiç yolu olmayan yerlerin yolları açılıyor. Suyu olmayan köyler var. Belki hayatında ilk defa köyünde araba gören çocuklar var. Önümüzdeki sene bu atılım belli bir noktaya erişecek. Asfalt yol çalışmaları, kanalizasyon çalışmaları başlayacak. Teşvik yasasının o bölgede faydalı olmadığını gördük, daha gelişmiş bölge varken, oraya yatırımcı gitmiyor. Yeni teşvik tedbirleri değerlendirilmeli. Osmaniye ile Hakkâri’yi aynı tutmak mümkün değil. Elektrikte yüzde elli ise teşvik Osmaniye’de, belki Hakkâri’de yüzde yüzü teşvik olmalı.
         <br/>
         <br/>
         GÜNEYDOĞU’DA TEK PARTİ, TEK KALE MAÇ DÖNEMİ BİTTİ
         <br/>
         <br/>
         -Seçime bir yıl kaldı. Güneydoğu ve Doğu Anadolu’daki siyasi yelpazenin seçim sonunda hangi yönde değişeceğini düşünüyorsunuz. Siyasi yapı nasıl olur?
         <br/>
         <br/>
         Oradaki siyasi yapı AK Parti’nin kurulmasıyla birlikte değişmiştir. AK Parti öncesine baktığınızda orası tek partili, tek kale oynanan maç gibidir. 2002’de AK Parti bölgeden yüzde 30-35 civarında oy aldı. 2004 seçimlerinde birinci parti oldu. Bu belki gözden kaçan bir olaydı, ama bugün yapılan kamuoyu yoklamalarında şu gözüküyor ki biz orada en güçlü partiyiz.
         <br/>
         <br/>
         -Seçim bölge halkının istikrara ve devlete güvenin göstergesi oldu diyorsunuz yani?
         <br/>
         <br/>
         Evet. Bizim demokratik, özgürlükçü yaklaşımımız bölgeyi daha da etkilemiştir. Orası bir ikilem içindeydi. O güne kadar terör örgütü bölge halkına haklarını alabilmenin yolunu silahlı mücadele olarak aşılamıştı. Akan o kadar kan ve terör olaylarına rağmen bu gelişme sağlanamadı. Ama AK Parti’nin iktidara gelmesiyle birlikte Türkiye’deki demokratikleşme ve özgürleşme hareketi, bu kültürel hakların kavga edilmeden, siyaseten verilebileceğini gösterdi. İnsanlarımız önce bunu sorgulamaya başladı. O parti (HADEP-DEHAP-DTP’yi kastediyor) ve terör örgütünün söylemlerinin doğru olmadığını anladılar. Tercih değişikliğine gittiler, bu da AK Parti oldu. Bundan sonra da bölgede AK Parti’nin etkin olacağını düşünüyorum.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 268 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr/yazdir.php?id=25545), [web.archive.org (arşiv bağlantısı)](http://web.archive.org/web/20061010194802/http://www.aksiyon.com.tr/yazdir.php?id=25545)
