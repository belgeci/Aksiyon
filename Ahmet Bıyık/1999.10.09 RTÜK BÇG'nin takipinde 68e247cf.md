# RTÜK, BÇG'nin "takip"inde

*Ahmet Bıyık 1999.10.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gazeteci: RTÜK'ün yapısıyla ilgili bir değişiklik için mi, yoksa Türkiye'de basın ve fikir özgürlüğüne yönelik bir kısıtlama konusunda mı endişe duyuyorsunuz?
  </font>
 </div>
 <div id="newsText">
  <font class="detail-text">
   RTÜK Başkanı Kutlu Savaş: Aslında, güzel bir sual. Ama, ben, bu suale cevap vermek istemiyorum. Bu sualden kaçacağım.
   <br/>
   <br/>
   Yukarıdaki diyalog Başbakanlıkta oluşturulan bir alt komisyon tarafından hazırlanan ve Üst Kurul'un yapısını değiştirmeyi amaçlayan yasa taslağının basına yansımasından sonra düzenlediği basın toplantısında RTÜK Başkanı Kutlu Savaş'la bir muhabir arasında geçti. Sorunun taşıdığı "endişeyi" cevap pekiştiriyordu.
   <br/>
   <br/>
   Peki bu noktaya nasıl gelindi? RTÜK'teki kurtkuzu hikayesinin ikinci bölümü geçen hafta günyüzüne çıktı. Başkan Yardımcısının ardından, RTÜK Başkanı Savaş da sonunda basının önüne çıkarak yapılmak istenen baskılara karşı "özgürlük isyanı"nda bulundu.
   <br/>
   <br/>
   "Milli Güvenlik Kurulu'nun 28 Mayıs 1999 tarih ve 449 sayılı kararı ile 'Ülke güvenliğini yakından ilgilendiren yıkıcıbölücü ve irticai yayınların önlenmesi maksadıyla; 3984 sayılı Radyo ve Televizyonların Kuruluş ve Yayınları Hakkındaki Kanun'un hizmetin daha etkin yürütülecek şekilde yeniden düzenlenmesi ve mevzuatın yeniden ele alınması gerekmektedir. Bu hususlarda 11.08.1999 günü saat 14.00'te Başbakanlık Bakanlar Kurulu üst salonunda yapılacak toplantıya biriminizden bir yetkilinin katılmasının sağlanmasını rica ederim." Başbakan adına Müsteşar Yardımcısı Ali Çakı imzasıyla bu yazı Adalet Bakanlığı, MİT Müsteşarlığı, MGK Genel Sekreterliği, Emniyet Genel Müdürlüğü, Sahil Güvenlik Komutanlığı, Genelkurmay Başkanlığı, Diyanet İşleri Başkanlığı, Telsiz Genel Müdürlüğü, Türk Telekom, TRT ve RTÜK'e gönderildi.
   <br/>
   <br/>
   Kitabına uydurma toplantısı
   <br/>
   <br/>
   Ali Çakı, 28 Şubat sürecinde etkin rol oynayan Genelkurmay bünsesinde kurulan Batı Çalışma Grubu'nun sivil uzantısı Başbakanlık Takip Merkezi'nin bağlı olduğu Müsteşar Muavini. Bilindiği gibi BTK, BÇG'nin deşifre edilmesinin ardından Başbakanlık bünyesinde kurulmuştu. Bu nedenle özerk RTÜK'ü ortadan kaldırmayı hedefleyen yeni yasa tasarısının ortaya çıktığı çalışmaların adı da resmi belgelerde "Başbakanlık Uygulamayı Takip ve Koordinasyon Kurulu Sekreterya Toplantısı" olarak geçiyor. Sözkonusu kurul ilk toplantısını 11 Ağustos'ta gerçekleştirdi. Ali Çakı toplantının amacını açılışta yaptığı konuşmada, "Avrupa'da örneği bulunmayan yıkıcı, bölücü ve ideolojik yayın yapan, beslenme kaynağı olan yayın kuruluşlarını kontrol altına alma ve RTÜK'ün yapısını değiştirme" olarak açıkladı.
   <br/>
   <br/>
   Toplantıya MGK Genel Sekreterliği adına katılan Osman Olcay ise 28 Mayıs'ta özel gündem maddesinin RTÜK olduğu MGK toplantısını hatırlatarak, "RTÜK yasası dizayn ve içerik bakımından MGK'yı tatmin etmedi, etmiyor" dedi. Başbakanlık adına katılan Firuz Kırış ise, bölücü ve irticai yayın yapan yayın kuruluşlarının bilindiğini söylerken bunların yayın hayatının sona erdirilmesi gerektiğini dile getiriyor. Bir dönem RTÜK'te Yayın İzleme Birimi Daire Başkanlığı da yapan 12 Eylül'den sonra TRT'den uzaklaştırılan 101'liklerden olan TRT temsilcisi Latif Okul ise, "RTÜK'ün kendisinden bekleneni veremediğini, RTÜK Başkanı'nın teslimiyet gösterdiğini, özerkliğin olmadığını ve yerel radyoların bir tarikatla organik bağlantısı olduğunu" iddia ediyordu. RTÜK ise toplantıda Kamuoyu Yayın Araştırma Daire Başkanı Cengiz Özdiker tarafından temsil edildi.
   <br/>
   <br/>
   İlk toplantının ardından bir alt komisyon oluşturulması kararlaştırıldı. 13 Ağustos'ta alt komisyon ilk kez biraraya gelirken RTÜK temsilcisi son kez toplantılara katılıyordu. Konuşmaların çalışmanın sonucu hakkında fikir verdiği toplantıda Üst Kurul üyeleri, kendilerine karşı bir ön yargı olduğunu tesbit ettiler. Ve toplantılardan çekilme kararı aldılar.
   <br/>
   <br/>
   Alt komisyon raporunda bu, "Adalet Bakanlığı ile MİT Müsteşarlığı, MGK Genel Sekreterliği, Emniyet Genel Müdürlüğü, TRT Genel Müdürlüğü ve Türk Telekom Genel Müdürlüğü'nün yazılı görüş ve önerileri alınmıştır. RTÜK Başkanlığı görüş ve öneri göndermediği gibi alt komisyonda görevli personelini alt komisyonun ikinci toplantısından itibaren geri çekmiştir" diyerek eleştirildi.
   <br/>
   <br/>
   Ciddiyetsiz çalışma
   <br/>
   <br/>
   Alt Komisyon çalışmalarını tamamlayarak geçtiğimiz hafta içinde hazırladığı rapor ve yasa taslağıyla birlikte ilgili kuruluşlara gönderdi. Bu çerçevede RTÜK'e de gönderilerek iki gün içinde görüş bildirmesi istendi. RTÜK "ciddiyetsiz" bulduğu çalışmaya görüş bildirmeyi reddetti.
   <br/>
   <br/>
   RTÜK Başkanı Kutlu Savaş'ın 'ciddiyetsiz' olduğunu vurguladığı yasa tasarısı özerk yapının temeline dinamit koyarken, yasa taslağıyla birlikte Üst Kurul'a gönderilen alt komisyon raporunda ise pekçok hata var. RTÜK üyelerinin sayısının bile doğru olarak yazılmadığı rapor aynı zamanda itiraflarla dolu.
   <br/>
   <br/>
   Eşyanın tabiatı gereğiymiş
   <br/>
   <br/>
   Raporda, kanun taslağının mayıs ayı içerisinde toplanan ve RTÜK Başkanı'nın da katıldığı MGK toplantısı kararı çerçevesinde hazırlandığı açıklanıyor. RTÜK'ün oluşumu ve özerklik anlayışının devlet yönetiminde bazı olumsuzluklara, Anayasa ile kurulan yasama, yürütme ve yargı erkleri sisteminde alışılmamış durumların ortaya çıkmasına neden olduğu savunuluyor. RTÜK'ün mali özerkliği de eleştiriliyor. Anayasa sistematiği ve "eşyanın tabiatı" gereği de radyo ve televizyon konusunun, yürütmenin bir görevi olması gerektiği savunuluyor. RTÜK'ün özerkliğinden duyulan rahatsızlık ise şu cümlelerle dile getiriliyor: "RTÜK Başkanlığının TBMM ile ilgilendirilmesi ve özerk bir kuruluş olması, uygulamada, yürütme organı ile ilişkilerde sorunlar yaratmış, RTÜK Başkanı ile başbakan eş düzeyde gibi algılanmıştır. Anayasa'nın 117. maddesine göre milli güvenliğin sağlanmasından sorumlu olan Bakanlar Kurulu ve onun başı olan başbakanın bu sorumluluğunu radyo ve televizyonlar ve bunların yayınları konusunda yerine getirememe gibi bir durumla karşı karşıya kalma ihtimali ortaya çıkmıştır. RTÜK'ün oluşumu, görevleri, yetki ve sorumlulukları, TBMM ile olan bağlarından soyutlanarak yürütme erki anlaşıyı ile yeniden düzenlenmiştir."
   <br/>
   <br/>
   Yeni bir YÖK doğuyor
   <br/>
   <br/>
   Hazırlanan yasa taslağı halen yürürlükte olan 42 maddelik 3984 sayılı RTÜK yasasını ortadan kaldırıyor. 80 maddeden oluşan yeni bir RTÜK yasasını gündeme getiriyor. Tasarıda dikkati çeken hususlar ise şöyle:
   <br/>
   <br/>
   Tasarıya göre; RTÜK'e ek olarak Üst Kurul'un alacağı her türlü kararın uygulanması, kurul kararına bağlanmış yayın izin, tahsis ve iptal işlemlerinin gerçekleştirilmesi, yasada belirtilen gözetim, denetim ve değerlendirme faaliyetlerinin yerine getirilmesi için "Radyo ve Televizyon Kurumu Başkanlığı" kurulması öngörülüyor. Başka bir deyişle, TRT tekeli döneminde var olan Radyo Televizyon Yüksek Kurulu (RTYK) ve YÖK benzeri bir yapılanmaya gidiliyor.
   <br/>
   <br/>
   Daha önce iktidar ve muhalefet partilerinin gösterdiği adaylar arasından seçilen kurul üyelerini, taslağın yasalaşması durumunda cumhurbaşkanı atayacak. Kurul, cumhurbaşkanının doğrudan atayacağı birisi "milli güvenlik görev ve alanından" olan 3 kişi ile cumhurbaşkanının, bakanlar kurulunun bildireceği adaylar arasından seçeceği 3 kişi, YÖK'ün bildireceği adaylar arasından seçeceği 2 kişi ile gazeteciler cemiyetleri ile Anadolu Basın Birliği'nin gösterecekleri adaylar arasından seçeceği 1 kişiden oluşacak.
   <br/>
   <br/>
   Seçilen Üst Kurul üyeleri her yıl cumhurbaşkanlığına mal bildiriminde bulunacak. Kurul Başbakanlık Yüksek Denetleme Kurulu tarafından denetlenecek. Görevi sona eren Kurul üyesi, iki yıl süreyle özel radyo ve televizyon kuruluşlarında görev alamayacak. Başbakan, Üst Kurul'un karar veya işlemleri içinde milli güvenlik bakımından uygun olmayanların değiştirilmesini veya iptal edilmesini isteyebilecek.
   <br/>
   <br/>
   Taslağa göre "yetkisiz ve etkisiz" bir Danışma Kurulu da oluşacak. Danışma Kurulu'nun görevi sadece radyo ve televizyon yayınları hakkında kamuoyunun düşünce ve dileklerini belirlemek, sonuçlarını RTÜK'e bildirmek şeklinde tanımlanıyor. Yayın izin isteminde bulunan kuruluşların yerine getirmeleri gereken koşulları da yeniden belirleyen taslak, Başbakanlık'tan "Güven Belgesi" alınmasını öngörüyor.
   <br/>
   <br/>
   Taslakla daha önce RTÜK'te olan ulusal, bölgesel ve yerel çapta tv kanal ve radyo frekans planları, radyo ve televizyon yayınlarına esas olan frekans bandları ile ilgili çalışmalar yapma yetkisi Telsiz Genel Müdürlüğü'ne veriliyor. Sayısal uydu platformları ile kablo tv ortamından paket olarak program kanallarının iletilmesine de olanak sağlanıyor. Ulusal düzeydeki yayınların Üst Kurul, yerel ve bölgesel yayınların valilik ve kaymakamlık tarafından izlenmesini öngören taslak, yayınların men edilmesi yetkisini de yerel ve bölgesel yayınlar konusunda il valilerine veriyor.
   <br/>
   <br/>
   RTÜK ciddiye almadı
   <br/>
   <br/>
   RTÜK, "önyargılı, itinasız, ciddiyetten uzak" olduğu gerekçesiyle sözkonusu taslağa görüş bildirmedi. Kutlu Savaş başkan olduğundan bu yana ilk defa bir basın toplatısı düzenleyerek kamuoyunun karşısına çıktı. Toplantıya katılan bürokratları peşin hükümlü olmakla suçlayan Savaş, "Ortaya çıkan ve Üst Kurulumuza 2 gün içinde görüş bildirilmesi amacıyla Başbakanlıkça gönderilen metin, RTÜK'ün görevini yapmadığı ve yapamayacağı gibi yorum hatalarıyla dolu ve peşin hükümlüdür. Üst Kurulumuz, devletin tercihlerine tam manasıyla saygılıdır ve TBMM'nin bu konudaki iradesini beklemenin gerekli olduğu sonucuna varmıştır" dedi.
   <br/>
   <br/>
   Basın mensuplarının sorularını da cevaplandıran Savaş uzunca bir süredir RTÜK Yasası'nda değişiklik yapılması ihtiyacının telaffuz edildiğini hatırlattı. Başbakanlık bünyesinde kurulan Alt Komisyon'un "teknisyenler çalışması" niteliğinde olduğunu belirten Savaş, "Ama, bir iki toplantıdan sonra bu teknik komitenin üslubu ve tercihleri konusunda çok ciddi tereddütler duyduğumuz için bu toplantıya katılmadık. RTÜK'ün yapısının değiştirilmesi, yetkili makamların takdirindedir. Bürokraside uzun yıllar geçirmiş olan insanlar, bürokratik görevin bir gün biteceğini bilirler. Ve bir şekilde görevden ayrılmanızın gerektiği bir günün geleceğini de bilirler. Eğer, konu, RTÜK'ün terekkübünü değiştirmekse bu, bir tercihtir, yapılır. Tartışılır, fikir kabul edilir, edilmez. Ama, yapılır. Orda söyleyecek fazla şeyimiz olmaz" dedi.
   <br/>
   <br/>
   Özerklik rahatsızlık..
   <br/>
   <br/>
   RTÜK'ün özerk veya bağımlı olmasının bir siyasi tercih olduğunu savunan Savaş, "Bu taslağın hükümet katında hangi kabulü göreceğini bilmiyorum. Nasıl değerlendirileceğini de bilmiyorum. Taslağa ilişkin görüş ve mütalaalarımızı başbakanlığa arzettik. Ama, bir başka seviyede başbakanlık veya bir başka makam, taslağın maddeleri ve getirdiği yeni yapı konusunda bizden görüş isterse iletiriz. RTÜK'ün bağımsız bir kuruluş olması bir tercihtir, önemli bir tercihtir. RTÜK'ün hiyerarşik kademede yerini alması, bir başka tercihtir. Her ikisinin de mahsuru, her ikisinin de faydası olabilir. Üstünde durduğumuz noktanın şu anda bu olmadığının altını çiziyorum."
   <br/>
   <br/>
   RTÜK Kamuoyu ve Yayın Araştırma Daire Başkanı Dr. Cengiz Özdiker'in 20 Ağustos'ta Cumhuriyet Gazetesi'nde Üst Kurul'un özerkliğiyle ilgili yazdığı yazıda belirttiği gibi; "RTÜK üyelerinin 'atama' yoluyla değil, Yasama organının 550 üyesi tarafından 'seçilmesi', kuruluş amacı ve işlevlerin yerine getirilmesi yanında özerklik ve tarafsızlığı korumak bakımından da çok önemlidir. Seçimle kazanılan bu kamusal görevlendirme, 'RTÜK Üyeliği'ne özel yetki ve sorumluluklar yüklemektedir. Özerklik RTÜK'ün işlevinin kaynağından gelen kamu yararı, hak ve sorumluluklar çerçevesinde kaynağı güçlendirmek ya da iyileştirmekle anlam kazanacaktır. Örneğin hiç kimse ya da kurum RTÜK'ten kanun ve yönetmeliklerinde yer alan çerçevenin dışına çıkılmasını isteme hakkına sahip değildir." Türkiye'de her şeyi istedikleri gibi dizayn etmek isteyenleri rahatsız eden biraz da bu olmasın?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5450-rtuk-bcgnin-takipinde.html), [web.archive.org (arşiv bağlantısı)](http://web.archive.org/web/20140720205357/http://www.aksiyon.com.tr:80/aksiyon/haber-5450-rtuk-bcgnin-takipinde.html)
