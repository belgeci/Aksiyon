# RTÜK'te kurt-kuzu hikâyesi

*Ahmet Bıyık 1999.09.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   17 Ağustos'ta İstanbul'da meydana gelen depremin ardından Ankara'da da üst düzey bürokratların açıklamaları siyasi çevrelerde deprem etkisi yapmaya başladı.
  </font>
 </div>
 <div id="newsText">
  <font class="detail-text">
   Yargıtay Başkanı Sami Selçuk'un adli yıl açılışında yaptığı konuşma "deprem" oluştururken, artçı depremler DPT Müsteşarı Orhan Güvenen ve RTÜK Başkan Yardımcısı Şevki Göğüsger'in açıklamalarıyla geldi. Şevki Göğüsger'in açıklamaları Zaman gazetesi dışındaki diğer medya organlarında yer almadı. Ancak bu açıklama da diğerleri kadar ses getirmesi gereken bir açıklamaydı. Medya görmezden geldi.
   <br/>
   <br/>
   İlk defa bir RTÜK üyesi kendi üzerlerindeki baskıları yüksek sesle dile getiriyor ve adres gösteriyordu: "RTÜK'ten rahatsız olan iki kesim var: Biri yayın kuruluşları, diğeri devlet. Kimse çıkıp gerçeği söyleme cesaretini gösteremiyor. Yayın kuruluşları çıkıp da RTÜK'te bizim adamlarımız olsun. Bizim taleplerimizi karşılasın demiyor. Hükümet de çıkıp RTÜK üyelerini biz tayin edelim. Bizim istediğimizi yapsınlar demiyor. Ancak niyetleri bu." Göğüsger RTÜK hakkındaki iddiaları ise kurt kuzu hikayesine benzeterek, "Kurt kuzuyu yiyecek ama kuzunun kabahati yok" şeklinde özetliyor.
   <br/>
   <br/>
   Şevki Göğüsger'i 'isyan noktası'na getiren süreç RTÜK'ün frekans ihalesini yapmaya karar vermesiyle başladı. Başbakan Mesut Yılmaz'ın 14 Ağustos 1997'de Susurluk soruşturmasını yapmakla görevlendirdiği Kutlu Savaş'ın, Susurluk Raporu'nu tamamladığı sıralarda Türkiye'de görüntülü ve sesli basını kontrol eden Radyo Televizyon Üst Kurulu da frekans ihalelerini gerçekleştirmeye çalışıyordu. 1994 yılından 3 yıl sonra frekans tahsis işlemini yapmaya başlayınca RTÜK, o güne kadar görmediği baskılara muhatap kaldı. Zamanın RTÜK Başkanı Prof. Dr. Orhan Oğuz bir kaç defa MGK Genel Sekterliği'ne çağrılarak bu konudaki hassasiyetleri dinledi. RTÜK'ün frekans ihaleleri Milli Güvenlik Kurulu'nda görüşüldü. Kanunların imkan tanımadığı bir şey yapmayacağını vurgulayan Orhan Oğuz, sağlık durumunu gerekçe göstererek 3 Aralık 1997'de başkanlık görevinden istifa etti. Oğuz'un istifasının ardından Üst Kurul frekans ihalelerini durdurdu. Oğuz'un yerine başkanlığa İbrahim Agah Çubukçu, boşalan üyeliğe ise Meclis tarafından Şevki Göğüsger seçildi.
   <br/>
   <br/>
   Savaş'ın "kutlu savaşı"
   <br/>
   <br/>
   Susurluk Raporu'nun kamuoyuna açıklanmasının ardından Başbakanlık Teftiş Kurulu'ndaki görevinden istifa eden Kutlu Savaş, ANAP kontenjanından RTÜK'e aday oldu. "Görev adamı" Kutlu Savaş RTÜK üyesi seçilmesinin ardından yapılan seçimlerde, ANAP, DYP ve DSP kontenjanından üyelerin oylarıyla başkanlık görevine getirildi. Savaş'ın başkan olmasıyla birlikte RTÜK "emin ellere" emanet edildi. Savaş'ın ilk icraatı Lisans Yönetmeliği'ni değiştirmek oldu.
   <br/>
   <br/>
   1998 Aralık ayının ilk haftasında yapılan RTÜK toplantısında yönetmelik değişikliği Şevki Göğüsger (Başkan Yardımcısı), Fatih Karaca, Emin Başer ve Mehmet Doğan'ın red oylarına karşı, Kutlu Savaş (Başkan), Ercan San, Güneş Müftüoğlu, Nedim Tekin, Tülay Çetingüleç'in oylarıyla kabul edildi. Aynı gün 30 il ile 20 ilçede ihaleyi kazanan 100'den fazla televizyon kanallarının lisans tahsis işlemleri de iptal edildi.
   <br/>
   <br/>
   Peki üzerinde fırtınalar kopartılan bu yönetmelik neler getiriyor? 'Özel Radyo ve Yayın Kuruluşlarının Uyması Gerekli Asgari İdari ve Mali Şartlarla, Yayın Alanı, Yayın Saat ve Süreleri Hakkında Yönetmelik'te önemli değişiklikler yapıldı. Resmi Gazete'de yayınlanarak yürürlüğe giren değişiklikle, yönetmeliğin ismindeki "Kuruluşlarının da" kelimesi çıkartılarak, bu şartlara süreklilik kazandırıldı. Değişiklikle, özel radyo ve televizyonların kurucuları, ortakları ve sorumlu müdürlerinde aranan şartlar yeniden düzenlendi.
   <br/>
   <br/>
   312 RTÜK yönetmeliğinde
   <br/>
   <br/>
   Buna göre, özel radyo ve televizyonların kurucu ve ortaklarında daha önce aranan şartlara ilave olarak, "ideolojik ve anarşik eylemlere katılma ve bu eylemleri tahrik ve teşvik", Türk Ceza Kanunu'nun 2. kitabının birinci babında yer alan "devletin şahsiyetine karşı cürümler" ile aynı kanunun "devletin emniyetine karşı silahlı çete kurma" konusundaki 168'inci, "suç işlemeye alenen tahrik",  "suça kapalı tahrik" ve "cürüm işlemek için cemiyet kurmak" konusundaki 311, 312 ve 313. maddelerindeki suçlardan hüküm giymemiş olmaları şartı da aranacak.
   <br/>
   <br/>
   Yeni yönetmeliğin götürdüklerini ise, RTÜK üyesi Mehmet Doğan'ın yazmış olduğu muhalefet şerhi özetliyor. Doğan'ın yönetmelik değişikliğine koyduğu 8 sayfalık bir muhalefet şerhinde, Anayasa'ya göre özgürlükleri kısıtlayıcı düzenlemelerin yönetmeliklerle değil kanunla yapılması gerektiğine dikkat çekiliyor. Doğan, Ulusal Güvenlik Belgesi'nin verilmesi aşamasında siyasi iradenin televizyon ve radyoların 'takip ettiği yayın politikasına göre' karar vermesi ihtimaline işaret ediyor. Yayın kuruluşlarıyla ilgili en doğru ve sağlıklı değerlendirmenin RTÜK tarafından yapılacağına dikkat çeken Doğan, "RTÜK, bir yayın kuruluşunun lisans aldıktan sonra lisansını iptal etme yetkisine sahiptir. Bu ise o yayın kuruluşunun bu cezayı gerektirecek kusurlar işlemesi ile ortaya çıkacak bir durumdur. Böyle bir yetkinin özerk ve uzman bir kuruluş tarafından kullanılması hukuki sakıncaları asgariye indireceği gibi, yargı denetimi de olabilecek ve hukuki problemlerin aşılmasını sağlayacaktır" diyor.
   <br/>
   <br/>
   RTÜK'te yapılan yönetmelik değişikliğine ilk tepkiyi basın kuruluşları verdi. Yönetmelikten en fazla etkilenen yerel kanallar yönetmeliğin iptali için dava açmaya hazırlanırken, Yerel Televizyonlar Birliği (YTB) İstanbul Barosu ile birlikte yönetmeliğin Anayasa'ya aykırılıklarını tesbit etti. Bunu RTÜK Başkanı ve hükümete ileten YTB, Kutlu Savaş'tan 'devlet böyle istiyor' cevabını aldı.
   <br/>
   <br/>
   Yönetmelikte yapılan bu değişiklik esasen "devlet"i ikna edemedi. RTÜK'ün adı çıkmıştı bir kere, yapısının değişmesi gerekiyordu. Genelkurmay Başkanı Hüseyin Kıvrıkoğlu'nun açıklamasının ardından Üst Kurul yeniden gündeme geldi. Genelkurmay Başkanı, RTÜK'ün yapısının değiştirilmesi gerektiğini söylüyordu. Hemen ardından Ankara'da RTÜK'le ilgili yasa değişiklikleri elden ele dolaşmaya başladı.
   <br/>
   <br/>
   Üst Kurul'a ANAP kontenjanından seçilen ve halen Başkan Yardımcılığı görevini yürüten Şevki Göğüsger, RTÜK'e yönelik yasa değişikliği çalışmalarına sert çıktı. RTÜK'le ilgili eleştirilere, "Kurt kuzuyu yiyecek, ama kuzunun kabahati yok." sözleriyle karşılık veren Göğüsger, "RTÜK siyasallaşmamıştır. Siyasallaşması mümkün değil. Şeriatçı ve bölücü yayınları koruması mümkün değil. RTÜK'te çalışan herkes bu vatanın değerleri için canını verecek insanlardır. Kimse onların dediği gibi şeriatın gelmesine, toprakların bölünmesine müsaade etmez. Böyle yayınlara izin vermez" dedi.
   <br/>
   <br/>
   RTÜK'ün yapısının değiştirilmesi düşüncesinin ardında farklı niyetlerin olduğunu söyleyen Göğüsger, RTÜK'ten rahatsız olan kesimleri de şöyle dile getiriyor: "RTÜK'ten rahatsız olan iki kesim var: Biri yayın kuruluşları, diğeri devlet. Kimse çıkıp gerçeği söyleme cesaretini gösteremiyor. Yayın kuruluşları çıkıp da RTÜK'te bizim adamlarımız olsun. Bizim taleplerimizi karşılasın demiyor. Hükümet de çıkıp RTÜK üyelerini biz tayin edelim. Bizim istediğimizi yapsınlar demiyor. Ancak niyetleri bu. Yani emir kulu istiyorlar. RTÜK'teki yapıyı emir komuta çerçevesinde, devlet örgütü içinde yönetmek istiyorlar. Siyasi karar çıkartabilmenin yollarını arıyorlar."
   <br/>
   <br/>
   "Bize fikir soran olmadı"
   <br/>
   <br/>
   Kendilerine ulaşan resmi bir yasa taslağının olmadığını söyleyen Göğüsger, ANAP'lı Bakan Yüksel Yalova'ya da sitem etti. Kendisi de ANAP kontenjanından RTÜK'e üye seçilen Göğüsger, "Benim de gördüğüm ortada dolaşan bir kaç tane taslak var. Basın konseyi tarafından hazırlanan bir taslak var. Oktay Ekşi kendisini üye yapacak şekilde hazırlamış o taslağı. Bir de bir elektronikçinin hazırladığı bir taslak var. O da kendisini RTÜK'e üye yapmanın hesapları içinde. Yüksel Yalova'nın hazırlattığını ise görmedim. Yalova, bir bakan ise ben de RTÜK Başkan Yardımcısı isem, benim haberim yok. Bu kurumun artılarını ve eksilerini de en iyi biz biliriz. Kimse bizden bir taslak hazırlayın diye talepte bulunmadı. RTÜK'ün sorunu nedir, nasıl bir yapıya kavuşturulmalı diye bize kimse sormadı" diyor.
   <br/>
   <br/>
   Meclis'in açılmasıyla birlikte RTÜK'ün yapısının değiştirilmesiyle ilgili startın verilmesi bekleniyor. Görünen o ki 1994 yılında kurulan ve 6 ay içerisinde frekans ihalesini yapması gereken RTÜK'e, yapı değişmeden bu görevini yaptırmayacaklar. Frekans ihaleleri gerçekleşmediği sürece de, RTÜK üzerindeki baskılar azalmayacak. Kurt kuzuyu yerse, tabii işlem de tamam olacak.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=5400), [web.archive.org (arşiv bağlantısı)](http://web.archive.org/web/20120511113530/http://www.aksiyon.com.tr:80/aksiyon/newsDetail_getNewsById.action?newsId=5400)
