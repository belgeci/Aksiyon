# Kosova ‘şartlı bağımsızlık’ yolunda

*Celil Sağır 2005.10.17*

<div>
 <p>
  <font>
   PRİŞTİNE - BM’den 24 Ekim’de çıkacak kararın ardından gelecek ay nihai statü görüşmelerine başlanacak Kosova’ya 2006’da ‘şartlı bağımsızlık’ verilmesi gündemde. Bölgenin bir müddet daha Bosna’daki gibi uluslararası yüksek temsilcinin denetiminde kalması söz konusu. Bölgeyi kaybedeceğinin farkında olan Belgrad ise olayı maksimum kazançla çözme arayışında. Sırbistan-Karadağ’a, NATO ve AB üyeliği perspektifleri yönünde yeşil ışık yakılmasının bunu kolaylaştırma amaçlı olduğuna dikkat çekiliyor.
   <br/>
   <br/>
   Dışişleri Bakanı Abdullah Gül’ün “Atalarımız atla gitti, biz uçakla gidiyoruz.” diye tanımladığı bölge turu çerçevesinde geçen hafta Kosova ve Sırbistan’daki atmosferi yeniden hissetme fırsatı bulduk. 17 Kasım 2001’de yapılan ilk seçimlerde ve 23 Ekim 2004’teki seçimlerde ziyaret ettiğimiz Kosova’da gündem yeni unsurlar eklenerek de olsa yine “Ne olacak bu memleketin statüsü?” sorusu etrafında dönüyor. Yakalandığı kanser hastalığının artık fiziki görünümüne iyiden iyiye yansıdığı görülen Kosova Başkanı İbrahim Rugova, “Eninde sonunda bağımsız olacağız; ancak bunu hemen istiyoruz.” diyor, Gül’le düzenlediği ortak basın toplantısında. Bazıları ise Rugova’nın, Filistin lideri Yaser Arafat gibi tam bağımsızlığı göremeyebileceğine işaret ediyor.
   <br>
    <br>
     1999’daki NATO operasyonundan beri BM idaresi ile NATO korumasındaki Kosovalılar, şimdi 24 Ekim’de BM Güvenlik Konseyi’nin bölgenin nihai statüsü görüşmelerinin başlamasına ilişkin alacağı karara kilitlenmiş durumda. Görüşmelerin gelecek ay başlaması bekleniyor. Uluslararası toplum, Kosova’nın nihai statüsünün tespiti için işleyen bir demokrasinin kurulması, azınlıkların korunması, ekonomik kalkınmanın sağlanması, hukuk devleti, hareket özgürlüğü ve mülkiyet haklarının sağlanması gibi sekiz şart öne sürmüştü. Şartların ne derece tamamlandığına dair raporunu geçenlerde BM Güvenlik Konseyi’ne sunan BM Kosova Özel Temsilcisi Kai Eide, şartlar konusunda pek çok soruna değinmesine karşın, statüyü belirleme vaktinin geldiğini belirtmişti. BM Genel Sekreteri Kofi Annan da Güvenlik Konseyi’ne bir mektup göndererek, Kosova’nın gelecekteki statüsüne dair görüşmelerin başlatılması tavsiyesinde bulunmuştu. BM’nin, görüşmeler için Belgrad-Priştine ve Batı başkentleri arasında mekik dokuyacak bir temsilci belirlemesi bekleniyor.
     <br>
      <br>
       Ancak taraflar, Eide’nin raporuna farklı anlamlar yüklüyor. Arnavutlar, bunu nihai statülerinin belirlenmesi sürecini aralayan bir aşama olarak görürken, Belgrad’da Gül’le görüştükten sonra açıklama yapan Sırp Bakan Draskoviç, “Objektif bir rapor, Kosova’nın belirlenen kriterlerin ve istenen düzeyin uzağında olduğunu gösteriyor.” vurgusunu yapıyor. Draskoviç, görüşmeler öncesi Belgrad’ın Kosova’ya ilişkin pozisyonunu ise “Otonomiden fazla, bağımsızlıktan az bir statü verilebilir.” diye özetliyor. 2 milyondan fazla nüfusunun yüzde 90’ını Arnavutların oluşturduğu Kosova, 1999’da alınan 1244 Nolu BM kararı ile hukuken Sırbistan-Karadağ devletine bağlı bulunuyor.
       <br>
        <br>
         Uluslararası toplum, görüşmeler öncesi Kosova’nın statüsü konusunda üç noktayı dışlamış durumda: “Kosova’da NATO operasyonunun yapıldığı 1999 öncesine dönülemez. Bölge Sırp ve Arnavut bölümlerine ayrılamaz. Başka bir ülke ile birleşemez.” Bu üç nokta dışındaki bütün seçenekler ise açık tutuluyor.
         <br/>
         <br/>
         Bu arada Washington da, görüşmelere zemin hazırlamak için bölgeyle temasta. Geçtiğimiz hafta Priştine ve Belgrad’ı ziyaret eden ABD’nin Dışişleri Bakanlığı Müsteşar Yardımcısı Nicholas Burns, ülkesinin Kosova’nın geleceğine ilişkin görüşmelere katılmak üzere bir temsilci atayacağını belirtti. Burns, Kosovalıların geleceklerinin ne olacağını bilme hakkına sahip olduğunu ve mevcut statünün daha fazla sürdürülemeyeceğini vurguluyor. Bununla birlikte ülkesinin herhangi bir sonucu desteklemediğini de kaydederek, taraflara uzlaşmaları çağrısı yapıyor.
         <br/>
         <br/>
         Görüşmelerin ne zaman ve neyle sonuçlanacağına ilişkin farklı tahminler ve ipuçları bulunuyor. Kosova Başbakanı Bayram Kosumi, Abdullah Gül’le görüşmesinde, bağımsızlık için Haziran 2006 tarihini zikrediyor. Arnavutlar, statü görüşmeleri ekiplerini de ‘tek yol bağımsızlık’ sloganıyla oluşturmuş durumda. Bazı uzmanlar da bölgenin 2006’da bağımsızlık elde edebileceğini zikretmekle birlikte, bunun ‘şartlı bir bağımsızlık’ olabileceğini kaydediyor. Bağımsızlığın Bosna Hersek’te olduğu gibi veto yetkisi bulunan uluslararası bir temsilciliğin denetim mekanizması altına alınabileceği, bunun muhtemelen AB gözlem misyonu olabileceği konuşuluyor. Bu da bölgede mevcut BM Geçici Misyonu UNMIK’in yetkilerini önemli ölçüde yerel kurumlara devretmesi; ancak kritik konularda veto yetkisini sürdüreceği bir yapıya dönüşmesi anlamına geliyor. Bölgede barış gücü olarak görev yapan 17 bin NATO askerinin sayısının da azaltılması ve Bosna’da olduğu gibi AB misyonuna devredilmesi üzerinde duruluyor. Bilindiği gibi Bosna’da 1992-95 yılları arasındaki savaşın ardından oluşturulan “Boşnak-Hırvat ve Sırp” yapısının işleyişini denetlemek için uluslararası bir yüksek temsilcilik oluşturulmuştu.
         <br/>
         <br/>
         Tam bağımsızlık konusunda herkesin üzerinde durduğu kritik nokta ise bölge ülkelerinin AB çatısı altında olması şartı. Washington ile Brüksel’in Sırbistan’a gelecek için AB ve NATO üyeliği perspektifi vererek Kosova konusunda geri adım atmasını kolaylaştırmaya çalıştığı da belirtiliyor. AB’nin Türkiye ile tam üyelik müzakerelerini başlattığı 3 Ekim’de Sırbistan-Karadağ ile İstikrar ve Ortaklık Anlaşması görüşmelerini resmen başlatması bu yönde atılan bir adım olarak yorumlanıyor. Bütün bunlar yapılırken Sırbistan’daki iç siyasi dengelerin de göz önüne alınmasının önemine işaret ediliyor. Zira diplomatik kaynaklar, Sırbistan’da kurulan Batı ile uzlaşmaya sıcak bakan hükümetin gücünün sınırlı olduğunu, aşırı milliyetçi muhalefetin önemli bir tehdit oluşturduğunu vurguluyor. Sırplar tarafından Ortodoks inançlarının beşiği olarak görülen Kosova konusunda adım atacak liderlerin, bazı siyasi risklerle karşılaşacağına dikkat çekiliyor. Yugoslavya’nın dağılma sürecinde yaşanan savaşlar ve Slobodan Miloşeviç’in maceralarının ülkeye kaybettirdiklerinin Sırp halkı tarafından kavrandığı yolunda işaretler de yok değil. Belgrad’da görüşlerine başvurduğumuz bazı Sırp gazeteciler, Miloşeviç’in kendilerine ödettiği ekonomik ve siyasi bedellere işaret ederek, Kosova için savaşma seçeneğine sıcak bakmadıklarını vurguluyor. Hatta bazı diplomatik kaynaklar, Belgrad’ın Kosova’yı kaybedeceğinin farkında olduğunu; ancak bunu maksimum kazanç sağlayarak gerçekleştirmeye çalıştığını vurguluyor. Diplomatik kaynaklar bu bağlamda, Sırbistan’la birlikte ortak devleti oluşturan Karadağ’ın gelecek yıl bağımsızlık referandumu yaparak kendi yoluna gideceğine de dikkat çekiyor.
         <br/>
         <br/>
         Bölgenin nihai statüsünü belirleme sürecine BM Güvenlik Konseyi’nin karar vereceği gerçeğini de unutmamak gerekiyor. Eğer Sırbistan, Kosova’nın ayrılması konusunda ikna edilmez ise Güvenlik Konseyi’nde veto hakkına sahip Rusya’nın Çeçenistan, Çin’in Tayvan ve Doğu Türkistan gibi sorunları bulunduğu için bu tür ayrılığa sıcak bakmayacağı belirtiliyor. Kosova, statü sürecini tam bağımsızlık ile noktalarsa, Mayıs 2002’de Endonezya’dan ayrılan Doğu Timor’un ardından bağımsızlığını elde eden son ülke olacak. Ancak bağımsızlığın, gerek Kosova’nın serumla yaşayan ekonomisine, gerekse hassas etnik dengeler üzerine kurulu Balkanlara etkileri açısından ince elenip sık dokunması gereken bir konu olduğunu, aradan geçen altı yıllık sürede alınan arpa boyu yol açıkça gösteriyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1314 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22682), [web.archive.org (arşiv bağlantısı)](http://web.archive.org/web/20060525125322/http://www.aksiyon.com.tr:80/yazdir.php?id=22682)
