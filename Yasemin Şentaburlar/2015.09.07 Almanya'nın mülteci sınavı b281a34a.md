# Almanya'nın mülteci sınavı

*Yasemin Şentaburlar 2015.09.07*

<div class="pNewsDetailMainContent ctx_content" itemprop="articleBody">
 <blockquote>
  <p>
   Avrupa ülkelerinin kimi kapılarını kapatıyor kimi mülteci botlarını patlatıyor kimi de sınıra tel örgü çekiyor. Tutumu farklı olan Almanya’nın asıl derdi ise ülkelerine sığınanları aşırı sağcı örgütlerden korumak.
  </p>
 </blockquote>
 <p>
  Başta Suriyeliler olmak üzere daha iyi şartlarda yaşamak için binlerce insan canları pahasına Avrupa Birliği (AB) ülkelerine ulaşmaya çalışıyor. Bu ülkelerin kimi kapılarını kapatıyor kimi mülteci botlarını patlatıyor kimi de sınıra tel örgü çekiyor. Almanya’nın ise elinden geleni yaptığını söyleyebiliriz. Şimdilik mültecileri barındırma sorunu yaşayan Almanya’nın asıl derdi sığınanları aşırı sağcı örgütlerden korumak.
 </p>
 <p>
  Almanya’da her geçen gün sayıları artan mültecilere yönelik şiddet olayları hükümeti bir hayli zorluyor. Saksonya eyaletinin Dresden şehri yakınlarındaki Heidenau kasabasında aşırı sağcı gruplar, mülteci barınakları önünde mültecileri protesto etti. Sığınmacılara hakaretler yağdıranlara solcu bir grubun tepki vermesiyle kısa zamanda eylemde taşlar sopalar havalarda uçuştu. Birçok polis ve eylemci yaralandı. Kanlı protesto, Alman basınında utanç manşetlerine dönüştü. Önü alınamayan saldırılar arasında mültecileri taşıyan otobüslerin taşlanması, mültecilere tahsis edilen boş binaların yakılması geliyor. Mülteci barınakları önünde polislerin nöbet tutması,  tehlikeyi açıkça ortaya koyuyor.
 </p>
 <p>
  Diğer yanda ise PEGİDA’nın (Batı’nın İslamlaşmasına Karşı Yurtsever Avrupalılar Örgütü) doğduğu Dresden’e ve aşırı sağcı olayların eksik olmadığı Doğu Almanya’ya mültecilerin yerleştirilmesi de akıllarda soru işareti olarak kalmaya devam ediyor. Almanya Başbakanı Angele Merkel’in taşkınlıklara karşı sessizliğini koruması ve olay yerini ilk etapta ziyaret etmemesi de muhalefet ve halk tarafından eleştirildi. Merkel ise birkaç gün sonra sessizliğini bozarak sığınmacılara yönelik şiddeti en sert şekilde kınadığını açıkladı. Protestolarda dikkat çeken ise eylemcilere normal vatandaşların da eşlik etmesiydi.
 </p>
 <p>
  İltica edenler ırkçı kesimin iştahını kabartmış olacak ki Almanya’da son birkaç ayda gerçekleştirilen ırkçı saldırıların sayısı, geçen sene yapılan saldırı sayısına eşit. Bu vahim tablo engellenmediği sürece nefret ve kanla beslenen Neonazi ruhunun yakın zamanda ete kemiğe bürüneceğinin sinyallerini veriyor. Bu yükseliş karşısında sağduyulu Almanların da ırkçılığa karşı sesini daha gür çıkarmaya başladığını belirtelim. Bunun güzel bir örneği Münih’te yaşandı. Münihliler, mültecileri tren istasyonunda ‘Hoş geldiniz’ pankartlarıyla karşılayıp yardım kampanyaları organize etti. Bu hoşgörü Dresden yangınlarını unutturmasa da Alman halkının ırkçılığa prim vermek istemediğini açıkça gösterdi.
 </p>
 <p>
  PEGİDA üyeleri şimdilik azınlık bir grup olsa da büyük bir azimle her pazartesi olağan protestolarını gerçekleştiriyor. Eylemlerinde ‘Wir sind das volk (Biz halkız) sloganıyla ırkçı olmadıklarını, halkın sesi olduklarını dile getirseler de solcu grupların sosyal medyada ‘siz halk değilsiniz’ eleştirilerinden kaçamıyorlar.
 </p>
 <p>
  Ülkede şu an bunlar yaşanırken Alman halkı hükümetin daha fazla mülteci almasından korkuyor. Oysa ekonomistler Almanya’nın bu durumu lehine çevirebileceğini söylüyor. Gittikçe yaşlı nüfusu artan Almanya için genç mülteciler bulunmaz bir fırsata dönüşebilir. Hâlâ çok büyük işçi gücüne ihtiyaç duyan Alman ekonomisi, iyi bir organizasyon sayesinde bu açığını mülteciler sayesinde kapatabilir.
 </p>
</div>


Kaynak: [www.aksiyon.com.tr](http://www.aksiyon.com.tr/goc/almanyanin-multeci-sinavi_552161), [web.archive.org (arşiv bağlantısı)](http://web.archive.org/web/20160102195818/http://www.aksiyon.com.tr/goc/almanyanin-multeci-sinavi_552161)
