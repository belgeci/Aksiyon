# Büyük müzayede

*Kadir Dikbaş - İbrahim Doğan 2005.10.03*

<font class="agenda2NewsSpot">
 'Sattırmam.' diyordu, ekranın solunda yer alan siyasetçi. Sağındaki tombul olanı ise "Efendim satarım." diye ısrar ediyordu gayet soğukkanlı biçimde. Kalın çerçeveli gözlüğü, elinde dolmakalemi ve yumuşak ses tonuyla İstanbul'daki Boğaziçi Köprüsü'nü satacağım diyen kişi Türkiye'ye damgasını vuran Turgut Özal'dı. Karşısındaki asabi politikacı da Necdet Calp. 
3 Ekim 1980'de gerçekleştirilen askerî darbeden 3 yıl sonra Türkiye'de siyasi hayatın yeniden normale döndüğünün bir işaretiydi ekrandaki bu "satarım-sattırmam" tartışması.
</font>
<font class="newsDetail">
 24 Ocak kararları alınmış, halkımız acı ilacı içmişti. Şimdi bütün gözler 6 Kasım 1983'te yapılacak genel seçimlerdeydi. Anavatan Partisi (ANAP) lideri Turgut Özal'la Halkçı Parti (HP) Genel Başkanı Necdet Calp, son kozlarını oynamak için televizyon ekranında hararetli bir tartışmaya tutuşmuştu. Özal, Boğaziçi Köprüsü'nün gelirlerini satmayı planladığını söyleyince Calp çileden çıkmış, iki lider arasındaki polemik "satarım- sattırmam" sözleriyle Türk siyasi tarihine geçmişti. Turgut Özal'ı halkın gözünde bir kahraman haline getiren bu tartışma, Türkiye'nin 20 yıllık özelleştirme serüveninin de önemli kilometre taşlarından biri oldu.
 <br/>
 <br/>
 Bugün ne Özal yaşıyor ne de Calp. Her ikisi de aramızda değil artık. Ancak, onların miras bıraktığı "satarım- sattırmam" polemiği hâlâ devam ediyor. Peki, değişen hiç mi bir şey yok? Elbette var. Türkiye, 20 yıl önce başladığı özelleştirmede, yeni bir döneme girmiş bulunuyor. Örneğin, son iki yılda gerçekleşen satışlarla, özelleştirme tarihinde bugüne kadar yapılanları geride bırakan bir satış hacmine ulaşıldı çünkü. Yıllardır üzerinde tartışma yaşanan, kimilerinin "stratejik öneme sahip satılmasın", kimilerinin de "milli servet elde kaldı" dediği Türk Telekom bile ihaleye çıkarıldı. Peşinden TÜPRAŞ'ın yüzde 51'lik hisse satışı gerçekleştirildi. Bu iki dev satış ve diğer bazı uygulamalar, Türkiye'de bugüne kadar yaşanan "Özelleştirmede bir arpa boyu yol alamadık." eleştirisini ve tartışmasını farklı bir boyuta taşıdı. Şimdi tartışılan konu ise "Acaba ucuza mı gidiyor? Kâr edenleri satmasak olmaz mı? Yabancılara gitsin mi gitmesin mi?" sorularında düğümleniyor.
 <br/>
 <br/>
 Bu sorulara doğru cevap verebilmek için özelleştirmenin geçmişine gitmek gerekiyor. 24 Ocak 1980'de aldığı tarihî kararla dünya ekonomisiyle bütünleşme çabası içine giren ve serbest pazar ekonomisine yönelen Türkiye'de, tüm liberal ekonomilerde olduğu gibi özelleştirme konusu ilk kez bu dönemde tartışılmaya başladı. İlk özelleştirme çalışmaları, 1984'te kamuya ait yarım kalmış tesislerin tamamlanması veya yerine yeni tesislerin kurulması maksadıyla özel sektöre devir işlemleriyle başladı, 1986'da da hız kazandı. 1984'te yasal düzenleme yapılarak, uygulayıcı ilk kurumun, Toplu Konut ve Kamu Ortaklığı İdaresi Başkanlığı'nın temeli atıldı. 1986'da KİT'lerin iyileştirilmesi ve özelleştirilmesi için bir 'Master Plan' hazırlandı. Plan, özelleştirmenin hızla gerçekleştirilmesini öngörüyordu. Buna göre, devletin ekonomideki sınai ve ticari faaliyetlerinin en aza indirilmesi, rekabete dayalı piyasa ekonomisinin oluşturulması, devlet bütçesi üzerindeki KİT finansman yükünün azaltılması, sermaye piyasasının geliştirilmesi, kaynakların etkin kullanımı ve yastık altındaki paraların ekonomiye kazandırılması hedefleniyordu.
 <br/>
 <br/>
 Fakat, Özal döneminde başlayan özelleştirme rüzgarı, siyasi istikrarsızlıklar ve ekonomik krizlerle kesintiye uğradı. Buna bir de kanuni altyapının hazır olmayışı eklenince zaman zaman özelleştirmede geri dönüşler yaşandı. 24 Kasım 1994 tarihli ve 4046 sayılı Özelleştirme Kanunu'nun kabulüyle Özelleştirme Yüksek Kurulu ve Özelleştirme İdaresi Başkanlığı (ÖİB) kuruldu. Böylece özelleştirmede ikinci perde açıldı. 1984'ten bugüne kadar 185 kuruluştaki kamu hisselerinin satışı gerçekleşti ve bunların 173'ünde hiç kamu payı kalmadı. Geri kalan 12 kuruluştaki kamu payı ise halen devam ediyor. Satışlarda halka arz, blok satış, uluslararası arz, İMKB'de satış veya varlık satışı yöntemleri kullanıldı.
 <br/>
 <br/>
 1994'te kurulan Tansu Çiller başbakanlığındaki hükümet, artan bütçe açıklarını kapatmak ve iç borçlanma yoluna gitmeden gelir elde etmek için ülkenin en değerli kamu işletmesi olan Türk Telekom'u özelleştirmeye karar verdi. Yatırım bankaları Morgan Stanley ve Lehman Brothers'ın tamamına 27-40 milyar dolar arasında değer biçtiği şirketi satmak isteyen hükümet, yargı duvarına tosladı. Çiller, yıllar sonra Milliyet Gazetesi'ne verdiği demeçte o günleri şöyle yorumluyor: "1994'te Türkiye'nin iç borcu 14-16 milyar dolardı. Telekom'un değeri ise 40 milyar dolar. Yüzde 50'sini satsak borç sorunumuz kalmayacaktı."
 <br/>
 <br/>
 Çiller, muhalefet ve Anayasa Mahkemesi engeline takılmıştı. Telekom'un satışı özellikle Çiller'le Prof. Dr. Mümtaz Soysal arasında bir 'hukuk savaşı'na dönüştü. Meclis, sabahlayıp satış için yasa çıkardıkça, muhalefet Anayasa Mahkemesi'ne başvuruyor ve yasayı iptal ettiriyordu. Neticede Telekom satılamadı. Dönemin Anayasa Mahkemesi Başkanı Yekta Güngör Özden, Yüksek Mahkeme'nin özelleştirmeyle ilgili verdiği iptal kararlarının o zaman yürürlükte olan anayasa hükümlerine dayandığını savundu. "Biz mahkeme olarak hukuku uygulamak durumundayız. Anayasa değişikliği yapılsaydı iptal kararlarını vermezdik." diyerek, mahkeme olarak hiçbir zaman özelleştirmenin esasına karşı çıkmadıklarını söylüyordu. "Gerekli özelleştirme elbette yapılacaktır. Atatürk, 'Ekonominin temeli özel girişimdir' diyor. Her şeyin devlet eliyle yapılması mümkün değildir. Devlet tabii ki özel teşebbüsü destekleyecektir." diyen Özden, buna karşın Türk şirketlerinin yabancılara satışına karşı olduğunu söylemeden edemiyordu.
 <br/>
 <br/>
 20 yılda 14,3 milyar dolar
 <br/>
 <br/>
 Bu tür engellemeler neticesinde Türkiye, özelleştirme konusunda çok büyük mesafe alamadı. Nitekim, rakamlar da bunu doğruluyor zaten. Türkiye'de, 1984'ten beri yapılan özelleştirmenin tutarı 10,7 milyar dolar. Tahsil edilen kısım ise 2004 sonu itibariyle 8,6 milyar dolar. Tahsilatın düşük olması vadeli satışlardan kaynaklanıyor. Bununla birlikte özelleştirme gelirleri arasında temettü ve diğer gelirler de söz konusu. Bunlar da ilave edildiğinde özelleştirmeden elde edilen kaynak toplamı 14,3 milyar doları buluyor.
 <br/>
 <br/>
 Bu yıl içinde yapılan büyük özelleştirmeler bugüne kadar elde edilen gelirin katlanacağını gösteriyor. Türk Telekom ve TÜPRAŞ gibi büyük satışların yapılmasıyla özelleştirmede 20 milyar dolarlık rakama doğru gidiliyor. Özelleştirme İdaresi Başkanlığı'nın (ÖİB) bu yıl yaptığı özelleştirmelerin tutarı, satışı kesinleşmemiş olanlarla birlikte 14 milyar dolara yaklaşıyor. Bunlara, ayrı bir kategoride değerlendirilen Atatürk Havalimanı ve Galataport ihalesi ilâve edildiğinde rakam, 20 milyar dolara ulaşıyor. Sırada Ereğli Demir Çelik de var. Ödemelerde vade olduğu için, söz konusu rakamların bir yıllık dönemde tahsil edilmesi mümkün görünmüyor. Bu yıl satışta rekor kırılmış olacak ama tahsilat o ölçüde yüksek olmayacak, diğer yıllara yayılacak.
 <br/>
 <br/>
 Çinkur'un kapısına kilit vuruldu
 <br/>
 <br/>
 Türkiye, şimdiye kadar özelleştirdiği pek çok kuruluşta başarılı sonuçlar elde etti. Kâr, büyüme, verimlilik, istihdam ve teknoloji alanında başarılı sonuçlar aldı. Bununla birlikte, birtakım olumsuzluklar da oldu. Hatta bazı sektörler darbe yedi, tesisler kapandı. Kimya ve metalürji sanayii gibi. Tesis olarak da en güzel örnek Türkiye'nin tek çinko üreticisi Çinkur. Özelleştirildikten sonra üç yıl kadar çalışan fabrikanın kapısına kilit vuruldu ve tesis çürümeye terk edildi. Yeniden satışa çıkarıldı ama uzun süre alıcı çıkmadı. Piyasa ithalatçılara kaldı. Benzer bir süreç Teletaş'ın özelleştirilmesinden sonra da yaşandı. Alcatel'in satın aldığı şirket bir süre sonra piyasadan silindi. Ayrıca bazı tesislerin geçmiş dönemlerde arsa fiyatına satışı ve bu yerlerin bir süre sonra arsasından dolayı başka maksatla kullanılması gibi gelişmeler, zaman zaman özelleştirmeye olan güveni zedeledi.
 <br/>
 <br/>
 Güven zedelenmesinde etkili olan bir başka husus ise, özelleştirmeden gelen paranın kullanımıyla ilgili... Özelleştirme gelirleri, genelde borçların tasfiyesinde kullanılmak üzere hazineye aktarılıyor. Ancak, paranın tamamı değil. Özelleştirme için yapılan masraflar düşüldükten sonra kalan miktar giriyor hazinenin kasasına. Dolayısıyla, Özelleştirme İdaresi bir taraftan satış yapıyor, diğer taraftan sattığı kuruluşların parasıyla, satmak için elinde tuttuğu kuruluşların açıklarını kapatıyor, borçlarını ödüyor, özelleştirme sonucu ortaya çıkan diğer bütün giderleri karşılıyor. Hazineye de artan para aktarılıyor. Tahmin edilebileceği gibi özelleştirme kapsamına alınan bazı kuruluşların birikmiş açıkları ve borçları Özelleştirme İdaresi havuzundan karşılanıyor. Bu sebeple hazineye aktarılan rakam çok düşük seviyede kalıyor. Başlangıçtan 2004 sonuna kadar hazineye aktarılan para 3 milyar 404 milyon dolar. Yani yapılan satışlardan elde edilen tahsilat, temettü gelirleri ve diğer kaynakların sadece yüzde 24,5'i. Gelirlerin önemli bir bölümü özelleştirme kapsamındaki kuruluşlar için sermaye iştiraki, kredi ve borçlarının ödenmesi şeklinde kullanılmış. Bununla birlikte, büyük tesislerin satışıyla birlikte hazineye aktarılan tutarın daha da yüksek olması bekleniyor. Bunun da en bariz göstergesi bu yılki gelişmeler. Özelleştirme İdaresi'nin geçen ay yaptığı 350 milyon dolarlık en son ödemeyle birlikte bu yıl özelleştirmeden dolayı hazineye giren para 1,3 milyar doları geçti.
 <br/>
 <br/>
 Özelleştirme ve borç ödemeleri
 <br/>
 <br/>
 Türk ekonomisinin yıllardır yüksek faiz sebebiyle kan kaybetmesine yol açan borçlar, yakalanan istikrara, düşen faizlere rağmen hâlâ yüksek seviyede. Hazinenin mevcut borçları döndürebilmesi için bu yıl alması gereken toplam borç tutarı 172 milyar YTL olarak belirlenmişti. Hükümet, özelleştirmeden hazineye aktarılacak paralarla, bu rakamı aşağı çekmeyi hedefliyor. Bunun düşmesi ise, daha az borç yükü, daha az faiz ödemesi ve daha az bütçe açığı anlamına geliyor.
 <br/>
 <br/>
 Piyasa uzmanları, yapılan son satışlarla elde edilecek gelirin borçlarda meydana getireceği azalmanın ekonomiyi büyük ölçüde rahatlatacağını dile getiriyor. Sanayi kesiminden bazı isimlerse özelleştirmeden elde edilen gelirlerin bir bölümünün dolaylı yoldan değil doğrudan yatırım, üretim ve teknolojik gelişmeye ayrılmasını istiyor. Nerede kullanılırsa kullanılsın, vazgeçilmez olan bir şey var o da, elde edilen gelirin ekonomiye geri dönüşünü sağlamak adına, iyi bir şekilde yönetilmesi, verimli bir şekilde kullanımı gerekiyor.
 <br/>
 <br/>
 Son bir yıl içinde gerçekleştirilen özelleştirmelerle yakalanan ekonomik istikrar ve güvenin artması son dönemdeki özelleştirmelerde beklentilerin üzerinde fiyatların çıkmasını sağladı. Başta TÜPRAŞ ve Telekom olmak üzere bazı tesislerde oluşan fiyatlar herkesi şaşırttı. Bununla birlikte özelleştirmeye ya da yöntemine karşı çıkan bazı kesimler, bazı kuruluşların ucuza gittiğini iddia ediyor.
 <br/>
 <br/>
 Bir diğer eleştiri de "Kârlı kuruluşlar satılıyor. Zarar edeni anladık, kâr edenler neden satılıyor?" Ancak bu eleştiri, özelleştirme mantığına ters bulunduğu için fazla taraftar bulmuyor. Özelleştirmede hedef, esas itibariyle zararlı kuruluşları elden çıkarmak değil ekonomiyi rasyonel hale getirmek, devletin ekonomik faaliyetlerden elini çekerek esas fonksiyonlarını icra etmesini sağlamak olarak görülüyor. Kaldı ki, bir hükümet döneminde kâr eden bir KİT, başka bir iktidar dönemindeki kötü yönetimle zarar edebiliyor, siyasi iktidarların rant alanına dönüşebiliyor. Ya da özelde bu tür kuruluşlar daha çok kâr etme ve büyüme potansiyeline sahip olabiliyor.
 <br/>
 <br/>
 Türkiye 2005'te 18 yıla bedel özelleştirme yaptı
 <br/>
 <br/>
 Hız kazanan özelleştirme ve özellikle de Telekom ihalesinde en yüksek teklifi yabancı bir firmanın vermesi, TÜPRAŞ ve Erdemir'e yabancıların da talip olmasıyla birlikte başlayan bir diğer tartışma da "Varlıklarımız yabancılara gidiyor." iddiası. Bir kesim özelleştirmeye kökten karşı çıkarken, bazı çevreler de önemli bazı tesislerin ve kuruluşların yabancıya satılmaması gerektiği tezini savunuyor. Hükümet ve iş dünyasının başını çektiği çoğunluk ise, böyle bir ayrımın doğru olmadığını belirterek, "Kendi iş adamlarımızın başka ülkelerde şirket satın almaları ve şirket evlilikleri ne kadar makul ise yabancıların da bizim şirketleri almaları o kadar makul kabul olmalı." görüşünü öne sürüyor.
 <br/>
 <br/>
 2003'e kadar özelleştirmeden 9,5 milyar dolar elde eden Türkiye, Atatürk Havalimanı'nın işletme hakkının devrinden gelen 3 milyar dolar, hemen ardından Türk Telekom ihalesiyle kasaya giren 6,55 milyar dolarla son 20 yılın acısını çıkardı. Ardından TÜPRAŞ'ın yüzde 51'inin Koç-Shell ortaklığı  tarafından 4 milyar 140 milyon dolara satın alınmasıyla bir yılda 15 milyar dolarlık bir gelir elde etti. Bu rakam beraberinde bir dizi tartışmayı başlattı. Türkiye'nin önde gelen şirketlerinin yabancı şirketlerin eline geçmesi tartışmaların odak noktası. "Hükümet ülkeyi yabancıya peşkeş çekiyor." şeklindeki yaklaşımları, Yabancı Sermaye Derneği (YASED) Başkanı Şaban Erdikler, "Gerçeklerden uzak bir tutum." olarak değerlendiriyor. Yabancı sermaye konusundaki tartışmaların, olayı bir milli maç havasına soktuğunu belirterek, "Bir tarafta onlar, bir tarafta biz. Bu yaklaşım doğru değil. Amaç tektir, Türkiye'nin bir an önce hak ettiği, layık olduğu yere ulaşmasıdır." diyor. Şaban Erdikler, 2005'te hükümetin yabancı sermaye girişi hedefinin 4 milyar, YASED'in ise 5 milyar dolar olduğunu hatırlatarak, "Bu özelleştirmelerden sonra sermaye girişi 2005 sonunda 8-10 milyar dolara doğru gidecek. Sırada Erdemir, Yapı Kredi Bankası, Uzan Grubu şirketleri var. Burada beklenenler gerçekleşirse yabancı sermaye girişi bu sene Türkiye'nin potansiyeline yakışır hale gelecek. Telekom'un özelleştirilmesi tek başına, 2005 yılı yabancı sermaye hedefini karşılamış oluyor." diyor.
 <br/>
 <br/>
 Yabancılar sadece var olanı alıyor,yeni yatırım yapmaktan kaçınıyor
 <br/>
 <br/>
 Devlet Bakanı ve Başbakan Yardımcısı Abdüllatif Şener'in Milliyet gazetesine yaptığı açıklama Türkiye'deki endişelerin ilk kez yüksek sesle dile getirilmesi anlamında büyük önem taşıyor. Yabancı sermayenin grossmarket-perakende, elektrik üretim-dağıtımı, bankacılık ve telekom-iletişim gibi 'gelirin yurtiçinde üretildiği' dört sektörde yoğunlaşma eğilimi içinde olduğunu belirterek, "Bu sektörlerin ortak özelliği, yaratılan gelir ya da tasarrufların yurtiçinde üretiliyor olmasıdır. Ne bankacılık, ne enerji, ne de söz konusu ettiğimiz diğer sektörlerde dış âlemden sağlanan ihracat geliri yoktur. Teknoloji ve sabit sermaye transferi de söz konusu değildir. Yapı değişmezse yabancılar yurtiçinde üretilen gelir ya da tasarrufu alarak kendi merkezlerine aktaracaktır." demişti. Yabancı sermaye-kriz ilişkisiyle ilgili görüşlerini hükümet dahil her zeminde dile getirdiğini kaydeden Şener, "Arjantin'de yaşanan ekonomik krizler de bu yolla ortaya çıktı." değerlendirmesinde bulunmuştu. Her ne kadar Şener daha sonra bu açıklamalarını yalanlamak zorunda kalsa da kamuoyunda tartışılan bir konuyu dillendirmiş oldu.
 <br/>
 <br/>
 AK Parti milletvekili ve KİT Komisyonu üyesi Ali Öğüten, hükümetin özelleştirme politikasını Özal'ın misyonunu ileri taşımak olarak yorumluyor. Öğütçü'ye göre, özelleştirmelerin yerli ya da yabancılara gitmesi önemli değil. Yabancı sermayeyi Türkiye'ye getirmek istediklerini belirterek, "Türkiye'de kâr eden stratejik kurumların satılmasına karşı çıkılıyor. Önüne gelen 'stratejik önemi haiz' diyor. Bu şahıslara göre değişiyor, önemi nedir açıklanmıyor. Güvenliği tehdit eden bir yanı yok. Ayrıca kâr edenler ilerde zarar da edebilir." yorumunu yapıyor. Aynı komisyon üyesi CHP milletvekili Kemal Sağ ise farklı düşünüyor. Özelleştirmeye karşı olmadıklarını, ancak uygulanan politikaları tasvip etmediklerini söyleyerek, "Ülke açısından stratejik öneme sahip kuruluşların özelleştirilmesine, bilhassa yabancılara satılmasına karşıyız." diyor. DYP Genel Başkan Yardımcısı Tevfik Altınok'un üzerinde durduğu konu ise biraz farklı. Son üç yıldaki özelleştirmelerde yasalara aykırı işlemler yapıldığını iddia ederek, "Hiçbir hükümetin başbakanı ya da bakanı özelleştirme için pazarlama yapmaya, müşteri aramaya çıkamaz. Hükümetin ilk hatası budur. Bunun usulü vardır. Devlet adamı olan herkes bunu çok yakından bilir. Devlet erkanı adabı terk edilmeden özelleştirme yapılmalı." görüşünü savunuyor. Altınok, bir de öneride bulunuyor: "Özelleştirmeler şeffaf olmalı. Satışlar apayrı özerk bir kuruluşun, uzmanlaşmış bir ekibin eliyle yapılmalı."
 <br/>
 <br/>
 Özelliştirme tartışmalarında belki de en sert çıkışı yapan parti MHP oldu. Yüce Divan vurgusu yapan MHP Genel Başkan Yardımcısı Cihan Paçacı, "Bugün yapılan özelleştirmeler, önümüzdeki dönemde Yüce Divan'ı hayli meşgul edecektir." diyor. İzlenen yöntemin sağlıklı olmadığını öne süren Paçacı'ya göre, son dönemdeki özelleştirmeler, geleceğimiz için son derece riskli. Türk Telekom, TÜPRAŞ, Erdemir gibi stratejik ve kârlı kuruluşların yabancılaştırılması Türkiye'nin geleceği açısından sakıncalı. Özelleştirilen 185 KİT'in 40'ının kapatıldığına dikkat çeken Petrol-İş Başkanı Mustafa Öztaşkın, 20 yıllık özelleştirme uygulamalarını "fiyasko" olarak nitelendiriyor. Öztaşkın'a göre, özelleştirme Türk toplumuna ne ekonomik ne de sosyal fayda sağladı. Özelleştirilen KİT'ler kapatıldı, ya da üretim merkezinden çok ticaret ve alışveriş merkezine dönüştürüldü. Arazileri gitti. Özelleştirilen şirketlerde yüzde 70 istihdam daralması oldu, 42 bin işçi işinden oldu. Ankara Sanayi Odası Başkanı Zafer Çağlayan ise geçmişe atıfta bulunarak, "Keşke özelleştirme geçmişte yapılsaydı da bugün bunları konuşmuyor olsaydık." diyor. Bulgaristan Kralı'nın sarayının bile özelleştirildiğini hatırlatarak, Türkiye'nin bir an evvel kibrit üreten ülke konumundan çıkması gerektiği fikrini savunuyor. Çağlayan, özelleştirmelerdeki 'stratejik yerleri teslim ediyoruz' kaygısını taşımadığını da özellikle belirtiyor.
 <br/>
 <br/>
 Görüşler böyle. Herkes tıpkı 22 yıl önce Özal'la Calp arasında yaşanan tartışmanın benzerini bugün de farklı ifadelerle seslendirmeyi sürdürüyor. Orta yolu bulmak ve kafalardaki soru işaretlerini gidermek için "satarım-sattırmam" tartışmalarının belki de en faydalı yanı bu olsa gerek.
 <br/>
 <br/>
 PROF. DR. MÜMTAZ SOYSAL: 1994'TEN PİŞMAN DEĞİLİM
 <br/>
 <br/>
 Özelleştirme denen politikaya karşıyız. Türkiye'ye empoze ediliyor, buna ihtiyaç yok. Çünkü ülke ekonomik ve sosyal eksiklerini tamamladı. Kamu işletmeciliğine ihtiyaç var. Tıpkı karma ekonomi ve planlamaya gereksinim olduğu gibi. Bazı kamu işletmelerinin kusurları olmuştur. Bu kusurları düzeltmekle sorumlu olan devlet asli görevini yapmayıp bunları sokağa atamaz. Yeniliklere açık yönetici getirilmeli bu işletmelerin başına. Keşke 10 yıl önce satılsaydı asla demem. Pişman olması gerekenler o günlerde bizi dinlemeyip satış düşüncesini ayakta tutmuş olanlardır. Telekom'un 10 yıl önceki ihalesinde değeri 30 milyar dolar değildi, ciddi bir şeye dayanmıyordu. Bu sürede değeri düştü deniyor ama Telekom'un değerini ortaya koyan herhangi bir araştırma yok. İhaleye güveniliyor. Rastgele bir rakamın üzerinden kim artırırsa onun üzerinde kalıyor. Türk Telekom için ortaya atılan rakam çok düşük. 10 yılda net 20 milyar dolar kazandırmış. 10 sene önce özelleştirme hevesi çok fazlaydı. Herkes özelleştirme istiyordu, şimdi işçi dünyası uyandı. Bize o zaman 'hain' diyorlardı. Bu tutum değişti. Yine ihanet gibi gösteriyorlar ama birkaç büyük sermaye ülkenin parasıyla oynuyor.
 <br/>
 <br/>
 İHALESi TAMAMLANIP ONAYI BEKLEYEN BÜYÜK SATIŞLAR
 <br/>
 <br/>
 Alan şirket / Fiyat
 <br/>
 <br/>
 Türk Telekom (% 55), Oger Telekoms, 6.550 milyon dolar
 <br/>
 TÜPRAŞ (% 51), Koç Holding-Shell, 4.140 milyar dolar
 <br/>
 Tekel ikiz kuleleri, TOBB, 100 milyon dolar
 <br/>
 Hilton Oteli / İstanbul, Ortadoğu Otomotiv, 255 milyon dolar
 <br/>
 <br/>
 Araç muayene istasyonları
 <br/>
 I. Bölge: Afken - Doğuş, 300 milyon dolar
 <br/>
 II. Bölge: Afken - Doğuş, 313 milyon dolar
 <br/>
 <br/>
 Mersin Limanı, PSA - Akfen, 755 milyon dolar
 <br/>
 İskenderun Limanı, PSA - Akfen, 80 milyon dolar
 <br/>
 Adapazarı Şeker Fb., Adapazarı Pancar Koop., 46 milyon dolar
 <br/>
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-13432-26-buyuk-muzayede.html), [web.archive.org (arşiv bağlantısı)](http://web.archive.org/web/20110504134507/http://www.aksiyon.com.tr:80/aksiyon/haber-13432-26-buyuk-muzayede.html)
