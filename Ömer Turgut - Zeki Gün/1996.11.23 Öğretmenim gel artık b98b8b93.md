# Öğretmenim gel artık

*Ömer Turgut - Zeki Gün 1996.11.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Öğretmenler Günü öncesinde Güneydoğu'daki eğitimi inceledik. 100 bin öğrencinin tek bir dileği var: Öğretmenim gel artık
  </font>
 </div>
 <div id="newsText">
  <font class="detail-text">
   Telefonu kaldıran Halise inanamamış olacak ki, tekrar sordu: "Öğretmenim siz misiniz? Essahtan gelecek misiniz?". "Evet" dedi Mehmet öğretmen. "Benim. Koş çabuk, bütün arkadaşlarına haber sal. Biraz sonra köye geleceğim. Hepinizi okulda bekliyorum."
   <br/>
   <br/>
   Telefonu kapatınca Halise'nin ne yaptığını, nasıl davrandığını bilmiyoruz. Bildiğimiz bir şey var ki; o da yarım saat sonra köye vardığımızda sadece öğrencilerin değil, bütün köy halkının adeta bir bayram havasında olduğuydu. Belki davullar zurnalar çalmıyordu ama, insanların yüzünden yayılan ve bütün köye sinen tebessüm, bayramlarda bile rastlanamayacak cinstendi. Öğrenciler mi? Sormayın gitsin. Keyiflerine diyecek yoktu onların. Sevinç kelimesiyle bile ifade edilemezdi o anki halleri. Halise'nin haber verdikleri, günlük elbiselerinin üzerine önlüklerini geçirmiş bir halde öğretmenlerini karşılarken, geç haberi olanlar bir taraftan önlüklerini giyerken diğer yandan hemen okula geleceklerini söylüyorlardı.
   <br/>
   <br/>
   Başka şeyle ifade edilmez, edilemezdi; bayramdı yaşanan.
   <br/>
   <br/>
   Öğretmen gelmişti köye, daha ne olsundu.
   <br/>
   <br/>
   <br/>
   BÖYLESİ HASRET ANCAK 'IŞIK' İÇİN ÇEKİLİR
   <br/>
   <br/>
   Yeni bir dönemin başladığının sinyallerini epeydir veriyordu Güneydoğu. Ekonomi canlanmış, yerleşim merkezlerindekiler, bütün insanlar gibi ekmek parası peşinde koşuyordu. Terör belasının ciddi oranda azaldığının sinyalleri veriliyordu.
   <br/>
   <br/>
   Acaba eğitimde durum nasıldı?
   <br/>
   <br/>
   24 Kasım Öğretmenler  Günü öncesinde Güneydoğu'nun 'mim'li illerinden Şırnak'a giderek öğretmenlerle, öğrencilerle, velilerle dertleştik. "Sen öğretmensin. Git insanlara bir şeyler öğret" denerek gönderilen ve yalnız bırakılan bu insanların halini hatrını sorduk. Şırnak, Cizre ve İdil ile köylerindeki öğretmenlerin neler düşündüklerini dinledik; hangi dertlerle boğuştukları, Güneydoğu'daki kanayan yaranın dindirilmesinde uzaktan fazla görülmeyen o muazzam hizmetlerini yerinde gördük.
   <br/>
   <br/>
   Güneydoğu'da insanlar ışık istiyor; gecelerin derin sessizliğini o korkutucu sesleriyle bölen kurşunların, roketlerin ışıltısını değil; kafalarını, gönüllerini, geleceklerini aydınlatacak eğitim ışığını. Işığı yakacak, yürekleri tutuşturacak kişi malum; öğretmen. Bölgedeki adıyla "muallim bey".
   <br/>
   <br/>
   Çoğu, öğretmenliğin doyumsuz tadını yeni tadan genç muallimler belki de fedakarca çalışırken üzerlerine düşen o mukaddes yükün farkında değiller. Halbuki onlar, yerinden oynayan Anadolu sarayının taşlarını yerine yerleştirip sağlamlaştırıyorlar. Bilgiden, fedakarlıktan öte yürek isteyen çabalarının farkına belki biz varamıyoruz; kimbilir belki kendileri de idrak edemiyor. Ancak gelecek nesillerin bu "ayan beyan" gerçeği görmemesi mümkün değil.
   <br/>
   <br/>
   Bölge insanı sahip çıkıyor öğretmenine; ışığa öylesine hasret kalmış ki sahip çıkmak bir yana, bağrına basıyor. İki odalı evinin bir gözüne iki hanımıyla 15 çocuğunu yığarken, öteki odasını öğretmenine ayırıyor. "Az bile" diyor, "Az bile sana. Bu yaptıklarının yanında lafı mı olur muallim bey."
   <br/>
   <br/>
   TEK EKSİK VAR: ÖĞRETMEN
   <br/>
   <br/>
   Tek öğretmene 300 öğrencinin düştüğü tek köy, fotoğraflarını da gördüğünüz İdil'in Pınarbaşı köyü değil. 130, 150 kişilik de olsa öğretmeni olan sınıflar kendini şanslı sayıyor. Masa, sıra, tebeşir, kitap defter yokluğu değil şu günlerde Güneydoğu'da eğitimin yaşadığı sıkıntı. Onları dert yerine koyan bile yok. Tek bir şeyin eksikliği hissediliyor; öğretmenin.
   <br/>
   <br/>
   Çocuklar Türkçe'yi konuşamadığı için öğretmeni bekleyen en önemli problemlerden birisi de dil problemi. Kayserili Mehmet öğretmen, sitem değil sadece bir gerçeğin bilinmesi için şu değerlendirmeyi yapıyor: "Kalabalık sınıflarda önce Türkçe'yi öğreteceksin, daha sonra alfabeyi. Çünkü 1. sınıf öğrencilerinin yarısı Türkçe bilmiyor. Üst sınıflardaki öğrencilerin tercümanlığında bunlara önce Türkçe konuşmayı öğretmeye gayret ediyoruz." Bir başka genç öğretmen, Kürtçe bilmenin bölgede öğretmenlik yapmada avantaj olduğuna inanıyor; ancak şu gerçeğe de değinmeden edemiyor: "Bölgenin okumuş insanları, bu insanlara hizmet verme konusunda bizim kadar hevesli değiller."
   <br/>
   <br/>
   İstanbul'a, Ankara'ya, diğer bölgelere yansıyan bilgiler farklı olabilir. Şu gerçeği bilmekte fayda var; 6 yıllık bir öğretmenin, olağanüstü hal tazminatı da dahil olmak üzere aldığı maaş 30 milyon lirayı bulmuyor. 5 milyon 300 bin liralık tazminatın bu bölgede görev yapmak için ne kadar teşvik edici olduğu ise tartışmaya açık bir konu. Zaten hizmet için giden idealist öğretmenlerin istekleri de "para" değil. "Kusura bakmayın ama  sırf bu para için kimse burada görev yapmaz. Bu parayı çolukçocuk memlekete gidip gelirken zaten fazlasıyla harcıyoruz" diyen öğretmene arkadaşlarının bir çoğu katılıyor. Kendileri için değil belki ama muhtaç olan arkadaşları için sundukları alternatif çözüm teklifleri yabana atılacak şeyler değil: Derece ve kıdem artırımı, 35 yıl erken emeklilik vs..
   <br/>
   <br/>
   Bölgede görev yapan öğretmenlerin zorlarına giden şeylerin başında; unutulmak, yılda bir kaç kez bile de olsa hatırlanmamak geliyor. Bakanlık müfettişleri, boşverin köyleri, mahrum ilçelerin yolunu bile bilmiyorlar. İl müfettişlerinin o yoğunluk içinde buralara yollarının düşmesi ise oldukça az bir ihtimal. Köyde "kafa dengi" bir adam bulamamak, öğretmenin sıkıntısını bir kat daha artırıyor. Konuşmak, muhabbet etmek, bazen yetmiyor şehirde yetişen, okuyan genç öğretmene. Kendisi gibi idealist vali, kaymakam ve diğer idareciler moral veriyor.
   <br/>
   <br/>
   Öğretmenlerin güvenlik sorunu yok denecek kadar az. Hatta İstanbul'daki öğretmenden daha şanslı demek yalan olmaz herhalde. Korucuların da gözbebeği öğretmenler. Onların kendilerini güvende hissetmeleri için ellerinden geleni yapıyorlar. Zaten korucu olmayan köylere de devlet öğretmen göndermiyor.
   <br/>
   <br/>
   Geçen hafta içinde gezdiğimiz Şırnak, Cizre ve İdil'in köylerinde yaklaşık son iki yıldır hiç bir hadise meydana gelmemiş. 45 yıl önce evlerinden alınıp köy meydanında köylülerle birlikte PKK'nın propagandasını dinleyen öğretmenler bu yaşadıklarını hoş olmayan bir hatıra olarak anlatıyorlar yakınlarına.
   <br/>
   <br/>
   GELİP DE GERİ DÖNEN YOK
   <br/>
   <br/>
   Tayinlerine Şırnak çıkınca önce hayli tedirgin olmuşlar. Bunda en büyük kabahati de basınyayın organlarına yüklüyorlar. İdil'in Karalar beldesinde görev yapan genç bir öğretmen, atamasını öğrendiği anı şöyle anlatıyor: "Hayal kırıklığına uğramadım desem yalan olur. Hiç beklemiyordum. Gazetelerden okuduğum, televizyonlardan seyrettiğim kadarıyla kafamda çok farklı bir Şırnak vardı. Teröristlerin yol kestiği, hergün onlarca insanın hayatını kaybettiği, can güvenliğinin olmadığı adeta başka bir dünya bekliyordum. Bu duyguları taşıdığı için görev yerine gelmeyen bir çok insan gibi ben de yanılmışım. Eğer görmek için gelmeseydim, ben de göreve başlamayanlar kervanına katılacaktım."
   <br/>
   <br/>
   Çocuğundan yaşlısına, erkeğinden kadınına yöre insanıyla diyalog kurmayan/kuramayan/kurmaya yanaşmayan öğretmenler uyum sağlamakta hayli zorlanıyorlar. Köylülerin gösterdiği aşırı muhabbetten sıkıldığını söyleyen öğretmenler de yok değil. Gerek çocukları eğitmek için gösterdiği fedekarlık, gerekse onlarla hemhal olma, kaynaşma sayesinde köylülerin gönüllerini fetheden öğretmenler, başka bir yere tayin olmak istemediklerini açıkça ifade ediyorlar. Bu karara, "bir gün kaz, bir gün hindi, diğer gün ise kuzu yemelerinin" ne kadar etki ettiğini ise bir Allah, bir de kendileri biliyor!
   <br/>
   <br/>
   Çözüm gibi ortaya atılan ve hâlâ uygulanan "asker öğretmenlik" uygulamasının verimli olduğunu söylemek hayli güç. Bir iki aylık bir eğitimden sonra bölgeye gelen öğretmen kendini "kalıcı" gözüyle görmediği için yeterli bir hizmet veremiyor. İlk uzun süreli tatile gittiğinde "büyük" bir rapor alıyor, gelmiyor. Kalan süreyi de raporlarla, izinlerle geçiriyor. Ve geri dönüp gidiyor. Öğrenciler yine öğretmensiz kalıyor.
   <br/>
   <br/>
   Bu konudaki bir başka yanlış uygulama da, bölgede görev yapan öğretmenin askere gitmek istemesiyle yaşanıyor. Atandıktan mesela bir yıl sonra askere gitmek isteyen öğretmen, asteğmen olarak görev yapması halinde 18 ay gibi çok uzun bir süre okuldan uzak kalıyor. Bu süre içinde okulda öğretmen var göründüğü için yeni öğretmen de tayin edilmiyor. Halbuki bu öğretmenlerin görev yerlerinde askerlik yapmalarına imkan tanınarak problem rahatlıkla aşılabilir.
   <br/>
   <br/>
   Kalacak yer problemi öğretmeni bekleyen en önemli problemlerden biri. Bavulunu alıp gelenler ilk hayal kırıklığına, öğretmenevi (bir çok yerde otel de bulunmuyor) bulamadıklarında uğruyor.
   <br/>
   <br/>
   Güneydoğu'da eğitim raporu
   <br/>
   <br/>
   *Tayin olan 24 bin öğretmenden 4 bini göreve başlamadı,
   <br/>
   <br/>
   *Atanıp da göreve başlamayan öğretmen sayısı yüzde 45'ten 20'ye düştü,
   <br/>
   <br/>
   *100 bin öğrenci öğretmensiz,
   <br/>
   <br/>
   *Yüzlerce okulda tek bir öğretmen, bütün okula ders vermeye çalışıyor,
   <br/>
   <br/>
   *Olağanüstü hal bölgesinde 11 bin 600 okul bulunuyor,
   <br/>
   <br/>
   *Güvenliği sağlanmayan hiç bir okul açık değil. 2 bin okul bu yüzden kapalı,
   <br/>
   <br/>
   *Şırnak'taki öğretmenin güvenliği, İstanbul'daki meslektaşından farklı değil. Korucu olmayan köyde eğitime izin verilmiyor,
   <br/>
   <br/>
   *Öğretmenler sayesinde Güneydoğu insanı devletle barıştı,
   <br/>
   <br/>
   *Son iki yıl içinde Şırnak genelinde öğretmenlerle ilgili hiç bir olay yaşanmadı,
   <br/>
   <br/>
   *Öğretmene verilen olağanüstü hal tazminatı 5 milyon 300 bin lira,
   <br/>
   <br/>
   *Ek ders ücreti 75 bin (yetmiş beş bin) lira,
   <br/>
   <br/>
   *Şırnak'taki öğrencilerin tamamına yakınının kitap, defter, kalem gibi kırtasiye ihtiyaçları valilikçe karşılandı,
   <br/>
   <br/>
   *Görev yerine gelip de göreve başlamayan öğretmen yok,
   <br/>
   <br/>
   *Becayiş sistemi adaletsizliğe sebep oluyor,
   <br/>
   <br/>
   *Öğretmeni olmayan köyler, kaymakamlık ve milli eğitim müdürlüğü önünde oturma eylemi yapıyor,
   <br/>
   <br/>
   *Bayan öğretmenlerin tamamı il, ilçe merkezlerinde görevlendiriliyor,
   <br/>
   <br/>
   *Asker öğretmen uygulaması verimsiz. Görev yerinde askerlik yaptırılması çözüm olabilir,
   <br/>
   <br/>
   *Gelen öğretmenin en az 34 yıl kalmasının yolları aranmalı.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-1974-ogretmenim-gel-artik.html), [web.archive.org (arşiv bağlantısı)](http://web.archive.org/web/20140406181757/http://www.aksiyon.com.tr:80/aksiyon/haber-1974-ogretmenim-gel-artik.html)
