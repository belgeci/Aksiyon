# Arafat: Türkiye Barış Gücü göndersin

*Mahmut Göksu Bilinmeyen-tarih*

<div>
 <p>
  <font>
   Türkiye-Filistin Parlamentolararası Dostluk Grubu iktidar ve muhalefetten yedi milletvekili ile birlikte olan biteni yerinde görmek, o coğrafyada barış ve huzura katkı sağlamak amacıyla
   <br/>
   <br/>
   geçtiğimiz hafta bir ziyaret gerçekleştirdi. Osmanlı İmparatorluğu’nun yıkılması ile başlayan ve İkinci Dünya Savaşı ile devam eden süreçte Filistin meselesi ortaya çıktı. Bölgeye Yahudi nüfusunun göçü Filistinlileri ikinci plana itti. Göstermelik çözüm çabaları neticeye ulaşmayan İngiltere, 1947 yılında problemi Birleşmiş Milletler himayesine bıraktı. BM nezdinde yapılan görüşmelerde, İsrail’in agresif tutumları ve Amerika’nın sınırsız İsrail desteği sorunun yıllardır çözümsüz kalmasına sebep oldu. Filistin halkının özgürlük talepleri sürekli ertelendi. Dört asırlık bu sorun hem politik hem de duygusal bağları itibari ile ülkemizin gündemini yoğun biçimde işgal ediyor.
   <br>
    <br>
     Arafat Atatürk’e şiir yazmış
     <br>
      <br>
       Göz yaşartıcı bomba ve barut kokuları arasında Ramallah’a girdik. Heyetimizden ilk istek, Filistin Dostluk Grubu üyesi Abbas Zeki’den geldi. Abbas Zeki, BM ve Kızıl Haç’ın acilen yardım etmesini talep etti. İsrail’in son saldırılarından sonra üç gün yas ilan edildiğini, Refah’taki mülteciler için yardım kampanyası başlattıklarını öğrendik. Daha sonra ziyaret ettiğimiz Filistin lideri Yaser Arafat, babasının Trakya’da askerlik yaptığını söyledi. Türkiye ile tarihi bağları olan Arafat, Türkiye’yi ziyaret eden ilk lider. Atatürk’e hayranlığı nedeniyle ona hitaben şiir yazan Yaser Arafat, Osmanlıların Mescid-i Aksa’yı titizlikle koruyup büyük hizmetler verdiğini anlattı.
       <br>
        <br>
         Geçmişteki günleri anlatırken gözleri yaşaran Arafat, Türkiye’nin Filistin topraklarına barış gücü göndermesini arzuladıklarını söylüyor. Bizimle konuştuğunda üç gündür uyku yüzü görmemiş olan Arafat, “Cenin’e bağlı tüm yollar İsrailliler tarafından kesildi, uçaklarla her yeri yıktılar, dünya ile irtibatımızı kesiyorlar” diyor.
         <br/>
         <br/>
         “Osmanlı’dan özür diliyoruz”
         <br/>
         <br/>
         400 yılı aşkın bir süre Osmanlı idaresi altında kalmış bu topraklar, barışın-sevginin ve hoşgörünün mekanı idi. Ama ecdadın oradan ayrılmasıyla menfaatlerin çatışma noktası olarak kaynayan cadı kazanına döndü. Görüştüğümüz Filistinli yetkililerin birçoğu Osmanlıya karşı minnet ve şükran duygularını dile getirdikten sonra tarihte olan bitenlerden dolayı da özür dilemeyi ihmal etmiyordu. Filistinli bir bakanın şu ifadeleri aslında her şeyi ortaya koyuyordu: “Osmanlı muktedirdi, muhteşemdi. Biz o zamanlar insan yerine konuyorduk. Ne zaman ki Osmanlı bitti, bizim için çile ve sürgün yılları başladı. Geçmişten dolayı özür diliyoruz. Ancak zamanı geri getirmek mümkün olmadığına göre geleceğe dönük yeni dostluklar kurmamız gerekir. Onun da zamanı gelmiştir. Türkiye bizim için, bölge için çok önemli bir ülke. Türkiye ne kadar güçlü olursa bölge o kadar rahat eder. Sizin başarınız için dua ediyoruz.”
         <br/>
         <br/>
         Ah Mescid–i Aksa...
         <br/>
         <br/>
         Üçüncü gün, üç semavi dinin ortak paydası, peygamberlerin kavşak noktası, her köşeden buram buram tarih ve kültür fışkıran ve nice tarihi mekanları bağrında besleyen şehir Kudüs’teydik. Mescid-i Aksa, Kubbetü’s Sahra, Doğuş ve Kıyamet kiliseleri, Ağlama Duvarı... Hepsini ziyaret ettik; ama İsrail polisinin silahlarının gölgesinde. Onun müsaade ettiği kadar. İntifada öncesi yılda 10 milyon turistin ziyaret ettiği bu mekanlara son yıllarda ancak 1 milyon kişi gelebilmiş. Mescid-i Aksa’da yaşı 45’in altında olanlara cuma namazı için izin verilmiyor. Önceleri 50-60 bin Müslümanın cuma namazı kıldığı bu mübarek mekanda şimdilerde 3-4 bin kişi (o da yaşlı, kadın ve çocuk) namaz kılabiliyor.
         <br/>
         <br/>
         Utanç duvarları
         <br/>
         <br/>
         İsrail hem Filistin sınırına hem de şehirlerin etrafına duvar örüyor. Bittiğinde 750 km olacak duvarın 158 km’si tamamlanmış. Bu duvarları yapmak için 83 bin zeytin ağacı sökülmüş, yüzlerce ev ve işyeri yıkılmış. Bu duvarla Filistin topraklarının yüzde 58’ini daha alıyorlar, bu şartlar altında da bağımsız Filistin devleti kurmak mümkün olmayacak. Duvarlar 8-13 metre yüksekliğinde olup, beton bloklar halinde dikiliyor. Yaklaşan her Filistinliyi yok edecek otomatik silahlar yerleştirildiğinden hiç kimsenin duvarlara yaklaşması söz konusu değil.
         <br/>
         <br/>
         Acı ve gözyaşı en fazla Gazze’de kendini gösteriyor. Alt yapısı çökertilmiş, şehir harap edilmiş, insanlar korku içinde yaşıyor. Bu sahil şehrinde İsrail askerleri balıkçılara ancak 5 mile kadar avlanma izni veriyor. Bu sınırı geçen balıkçı olursa İsrail sahil koruma timleri ateş açıyor. Gazze’de aşağı yukarı her evin duvarında ya bir slogan ya da bir şehit ismi boy gösteriyor. Yine Gazze’de zeytin ve portakal bahçeleri ile ekinlerin sökülüp tahrip edildiğini gördük. Sebebi, ağaçların altında herhangi bir Filistinlinin saklanıp taşla mukabelede bulunabilme ihtimaliymiş.
         <br/>
         <br/>
         Biz gelmeden birkaç gün önce İsrail askerlerinin girdiği Selahattin Caddesi’nin altı üstüne getirilmiş, binalar yıkılmış. Şehit evlerinden yükselen Kur’an ve ilahi sesleriyle, insanların yüreklerini parçalayan acı bir tabloyla karşılaştık. Denizden ve karadan abluka altına alınmış açık bir hapishaneyi andıran 1 milyon 300 bin Filistinlinin yaşadığı Gazze, tamamıyla dünyadan tecrit edilmiş. Şifa Hastanesi, İsrail saldırıları sonucu yaralananlarla dolu. Ziyaretimiz esnasında, can çekişen bir yaralıya hayatta kalması için hemşirenin bütün gücüyle kalp masajı yaptığı sahne akıldan çıkacak gibi değil.
         <br/>
         <br/>
         Kontrol noktasında doğum yapan kadınlar
         <br/>
         <br/>
         Görüştüğümüz Dışişleri Bakan Vekili, Şaron’un hem kendi halkına hem de Filistinlilere zarar verdiğini söylüyor. Sağlık, Kalkınma, Enformasyon ve Politika Enstitüsü Başkanı Dr. Mustafa Barguti, Türkiye’ye yanlarında olduğu için teşekkür ediyor. Kontrol noktalarını geçememeleri nedeniyle hastaneye yetişemeyen 55 kadının tehlikeli noktalarda doğum yapmak zorunda kaldığını, 100’den fazlasının da öldüğünü söylüyor. Ramallah ile el-Halil arası 45 dakikalık yol olmasına rağmen bu sürenin 11-12 saati bulabildiğini anlatıyor. Ayrıca Refah’taki son olayda 2 bin, son 3 yılda ise 61 bin evin yıkıldığını ifade ediyor.
         <br/>
         <br/>
         Daha sonra ziyaret ettiğimiz Yasama Meclis Başkan Vekili, Şaron Hükümeti’nin başa geldiğinden beri Oslo Barış Antlaşmasını bozmaya çalıştığını ve bağımsız Filistin devleti kurulmasın diye yol haritasını reddederek 14 şart koştuğunu, bunu kabul etmelerine rağmen duvarları yapmaya devam ettiklerini dile getiriyor.
         <br/>
         <br/>
         Filistin’de savaş değil, tek taraflı bir katliam ve tecrit yaşanıyor. Bu katliam sadece çocuklara, kadınlara, gençlere değil şehirlere, çevreye, yeraltı ve yerüstü, tüm tabii zenginliklere karşı da yapılıyor. Bölgede barış, kardeşlik ve huzurun tesisi için bu kan ve göz yaşının bir an önce durması lazım. Tarihte olduğu gibi, Müslümanı, Yahudisi, Hıristiyanı yine birlikte huzur içinde yaşayabilir. Yeter ki buna karar verilsin ve kollar sıvansın.
         <br/>
         <br/>
         MAHMUT GÖKSU * Adıyaman Milletvekili
         <br/>
         <br/>
         <br/>
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2413 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11541), [web.archive.org (arşiv bağlantısı)](http://web.archive.org/web/20050224171659/http://www.aksiyon.com.tr:80/yazdir.php?id=11541)
