# MİT’TEN TARİHİ ÇIKIŞ

*Fuat Akyol 2000.12.02*

<div>
 <p class="spot">
  MİT Müsteşarı, aslında Mikdat  Alpay'ın yurtdışı göreve  gönderilmesini ve bir süredir  yürürlüğe konulan yeni personel politikasını anlatmak üzere dört  gazeteciyi davet etmişti. Ama bu davette gazetecilerle yapılan  sohbet, hem Türkiye için hem  de MİT için tarihi sayılabilecek  iki çıkışa sahne oldu
 </p>
 <p class="metin">
 </p>
 <img border="0" src="/web/20020525125549im_/http://www.aksiyon.com.tr/2000/313/resimler/Mitten.jpg"/>
 <p class="metin">
  Cumartesi günü bir gazetede "Sürpriz tayin" başlığıyla yayınlanan bir kaç cümlelik kısa bir haber, Milli İstihbarat Teşkilatı'nın yapacağı şiddeti yüksek çıkışın öncü depremi gibiydi. Haberde şu cümleler vardı:
 </p>
 <p class="metin">
  "Milli İstihbarat Teşkilatı'nın 'iki numaralı adamı' MİT Müsteşar Yardımcısı Mikdat Alpay, Washington Büyükelçiliği'ne müşavir olarak atandı.
 </p>
 <p class="metin">
  Mikdat Alpay'ın adı, Sönmez Köksal'ın görevden alınmasından sonra MİT Müsteşarı adayları arasında geçiyordu... 'Efsane adam' Mikdat Alpay'ın ABD'ye gönderilmesi, Teşkilat içinde şaşkınlık yarattı." (25 Kasım 2000, Star)
 </p>
 <p class="metin">
  Ertesi gün iç sayfalarda benzer başlıkla aynı haberi veren Hürriyet, MİT üst yönetiminin sürpriz bir değişikliğe sahne olacağını, MİT'in "iki numaralı" yetkilisi olan Mikdat Alpay'ın Washington Büyükelçiliği nezdinde "Başmüşavirliğe" atanacağını belirtti. Başbakan Bülent Ecevit'in imzaladığı atama kararnamesinin, onay için 10 gündür Cumhurbaşkanı Ahmet Necdet Sezer'in önünde beklediği belirtildikten sonra, bu kritik atamanın perde arkasının tam olarak açıklık kazanmadığı vurgulandı.
 </p>
 <p class="metin">
  Ancak, bu cümlenin hemen ardında, Başbakan Bülent Ecevit'in bu tayinin gerekçesini anlatan şu sözleri vardı: "ABD'de MİT'in görevlisi yoktu. Oysa ABD, istihbarat açısından Türkiye için çok önemli bir yer. ABD'yi boş bırakamazdık. Mikdat Bey de deneyimli, bilgili bir istihbaratçı. Onu gönderiyoruz."
 </p>
 <p class="metin">
  Alpay, Sezer'in sınıf arkadaşı
 </p>
 <p class="metin">
  Hürriyet'in, "son on yılın kilit ismi" olarak nitelendirdiği MİT yöneticisi Mikdat Alpay, Ankara Üniversitesi Hukuk Fakültesi'nde Cumhurbaşkanı Ahmet Necdet Sezer'in sınıf arkadaşıydı. Özellikle Sönmez Köksal'ın MİT Müsteşarlığı'ndan ayrılmasından sonra, müsteşar adayı olarak ismi medyada çokça telaffuz edilince tanınmaya başlandı. MİT'in Adana Bölge Başkanı olarak görev yaptıktan sonra 1991'de Ankara'ya gelmiş, "İstihbarat Başkanlığı" koltuğuna oturmuş ve Sönmez Köksal döneminde, "İstihbarattan Sorumlu Müsteşar Yardımcısı" olmuştu.
 </p>
 <p class="metin">
  Mikdat Alpay, yeni müsteşar Şenkal Atasagun döneminde de bu görevini sürdürdü. Böylece Ankara'daki MİT üst düzey yönetimi, yıllardır hep aynı isimlerden oluşmaya devam etti. Gerçi bir süredir "erken emeklilik" uygulaması başlatılmıştı, ancak Silahlı Kuvvetler'de veya Emniyette olduğu gibi MİT'teki üst düzey bu görevler üç, dört yıl gibi sürelerle boşalma esnekliğini henüz kazanmamıştı. Ve bazı görevler, neredeyse bazı kişilerle özdeş hale gelmişti. Bu durum, Türkiye'nin önde gelen üniversitelerinden mezun olmuş, MİT'te kariyer basamaklarını tırmanmak isteyen genç istihbaratçılar için mesleği cazip olmaktan çıkaran negatif bir unsurdu.
 </p>
 <p class="metin">
  Şeriat tehlikesi yüzde sıfır
 </p>
 <p class="metin">
  MİT Müsteşarı, aslında Mikdat Alpay'ın yurtdışı göreve gönderilmesini ve bir süredir yürürlüğe konulan yeni personel politikasını anlatmak üzere dört gazeteciyi davet etmişti. Ama bu davette gazetecilerle yapılan sohbet, hem Türkiye için hem de MİT için tarihi sayılabilecek iki çıkışa sahne oldu.
 </p>
 <p class="metin">
  Düzenli bilgi akışı sayesinde halkla en yakın teması olan devlet kurumu olarak MİT yönetimi, son dönemde herkesin kafasını karıştıran ve giderek Türkiye'nin önünü tıkayan iki olaya tamamen açıklık getirdi.
 </p>
 <p class="metin">
  Acaba irticayla mücadelenin sınırı ne olacaktı, Türkiye'de din devleti kurmayı amaçlayan bir şeriatçı tehlike var mıydı? İstihbarat potansiyeli en yüksek kurum olarak MİT, bu soruya son derece net cevaplar verdi.
 </p>
 <p class="metin">
  Gazeteciler soruyor: "MİT irtica sorununa nasıl bakıyor?"
 </p>
 <p class="metin">
  MİT Müsteşarı Atasagun cevap veriyor: "Mütedeyyin kitleyle şeriatçıları birbirine karıştırmamak lazım... Bakın bu gerçek bir sorun. Türkiye'de şeriatçılar var. Muhtelif hesaplamalara göre, yüzde 5 ila 8 arasında şeriatçı var. En bariz destekçileri de, bölgede bu sistemle yaşayan ülkeler. Bu ülkelerde panik var. Laik, Müslüman ve demokratik Türkiye'nin yaşayabildiğini, varlığını kabul etmiyorlar. Bunu kendilerine en büyük tehlike olarak görüyorlar. Ama başarı şansları yüzde sıfır."
 </p>
 <p class="metin">
  Cami cemaati dışlanamaz
 </p>
 <p class="metin">
  Müsteşarın ardından sohbete eşlik eden yardımcısı Mikdat Alpay şöyle devam ediyor:
 </p>
 <p class="metin">
  "Biz hep şunu söylüyoruz: Mütedeyyin insanlarla şeriatçılar arasında ayırım yapılması gerekir. Bu ayırımı yapamadığınız zaman şeriatçıların ekmeğine yağ sürmüş oluyorsunuz. Bakın, iyiniyetli cami cemaati hepimizin vatandaşı. Geçenlerde bir arkadaşımızın cenazesi vardı. Bir cuma günü. Camiye gittik, hıncahınç dolu, huzurlu bir ortam var. Ama bu insanları kullanmak isteyenler de var aralarında. Burada önemli görev Diyanet İşleri'ne düşüyor. Mehmet Nuri (Yılmaz) Hoca iyi çalışıyor aslında. Ama cami cemaatini kazanmakta Türkiye Cumhuriyeti başarılı olamadı. Şeriatçılar başarılı. Cami cemaatini dışlayarak bir yere varamayız."
 </p>
 <p class="metin">
  Terörün kaynağı televole zihniyeti
 </p>
 <p class="metin">
  MİT yönetimi, uzun bir süredir İçişleri Bakanı Sadettin Tantan'ın dile getirdiği bir görüşe destek verdi. Müsteşar, Güneydoğu'daki terörün temelinde ekonomik sorunların bulunduğunu çok ilginç bir benzetmeyle anlattı:
 </p>
 <p class="metin">
  "Biz 18 Nisan seçimlerinden sonra HADEP'in kazandığı yerleri harita olarak MGK'ya çıkardık. Bu biliniyor. Bir siyasi coğrafya var. Ama bizce sorunun özü yine de ekonomik. Bırakın Doğu'yu, düşünün ki, siz Ankara'nın varoşlarında yaşayan 6 çocuğu olan, evine ekmek götüremeyen birisiniz. Akşam televizyonda Televoleleri açtığınızda Türkiye'de 60 kişinin nasıl yaşadığını görüyorsunuz. Ben de olsam komünist olurum. Bakın bölge insanı maç söz konusu olunca yine Milli Takım'ı tutuyor, sokaklara dökülüyor."
 </p>
 <p class="metin">
  Kürtçe TV, Türkiye'yi böler mi?
 </p>
 <p class="metin">
  Acaba Avrupa Birliği'nin üyelik için önümüze koyduğu ön şartlardan biri olan Kürtçe radyo ve televizyona izin verilmesi, Türkiye'yi bölünme noktasına sürükler miydi? En yaygın istihbarat ağına sahip devlet kurumu olarak MİT, bu konudaki sorulara da çok açık cevaplar verdi.
 </p>
 <p class="metin">
  Önce Müsteşar konuşuyor: "Bu bir hükümet meselesi, hükümetin vereceği bir karar. Hükümet sorarsa söyleriz. Güneydoğu'da çok rahat Medya TV seyrediliyor. Olayları kendi açılarından yalan yanlış aktarıyorlar. Buna karşı bir rakip çıkarsa iyi olur mu, olmaz mı?"
 </p>
 <p class="metin">
  Yardımcısı Alpay devam ediyor: "Oradaki vatandaşı kazanmak istiyor musunuz, istemiyor musunuz? İstiyorsanız derdinizi anlatmanız lâzım. Neyle anlatacaksınız? İşaretle mi anlatacaksınız? Ben 1965'te Urfa'da hakimlik stajını yaparken vatandaşla anlaşmak için Arapça, Kürtçe tercümanlar kullanmak zorunda kalınıyordu. Bugün de öyle. Onu kazanmak istiyorsak, ona ulaşmamız lazım. Türkiye Cumhuriyeti'nin çıkarı için Apo'yu nasıl kullanıyorsak, Kürtçeyi de kullanırız. Bunu da başkalarının bizden istediği şekilde değil, kendi istediğimiz şekilde yapabiliriz. Yoksa örgüt, yandaşlarına her şeyi yasaklamış. Türk televizyonlarını seyrettirmiyor, Türk gazetelerini okutturmuyor... Türkiye Cumhuriyeti orada anaları kazanamadı. Anadili sorun. Anaları kazanacak sistemi kuramadık. Analara hitap etmesini bu devlet bilemedi. Anaları kazanabilseydik mesele zaten bugüne kalmazdı."
 </p>
 <p class="metin">
  MİT'in iç istihbarattan çekilmesi
 </p>
 <p class="metin">
  MİT, İçişleri Bakanı Sadettin Tantan'ın da dile getirdiği "iç istihbarattan çekilme" ve tamamen dış istihbarata yönelme fikrini de "uygulanabilir" buluyor. Müsteşar bu konuda şöyle diyor:
 </p>
 <p class="metin">
  "Biz ağırlığı dışa veriyoruz. Emniyet 'İç istihbaratı biz yapabiliyoruz' derse, biz bunu kabul ederiz. Ama bunun için devletin bize 'Artık iç tehditle ilgilenme' demesi lazım. Bu takdirde içi Emniyet'e devrederiz. Bizim açımızdan sorun olmaz, dışa döneriz."
 </p>
 <p class="metin">
  Alpay'ın gidişi dışa açılma
 </p>
 <p class="metin">
  Müsteşar, Başbakan Ecevit'e paralel olarak, Mikdat Alpay'ın ABD'ye gönderilme gerekçesini de, dışa yönelme politikası çerçevesinde anlatıyor:
 </p>
 <p class="metin">
  " Son aylarda Ermeni ve Kürt meselelerinin Türkiye'nin gündemini bu kadar meşgul etmesi, bu konuların diplomatlar dışında ABD'de devlet işleyişinde önem taşıyan noktalara da anlatılması ihtiyacını doğurdu. Siz Washington'da derdinizi iyi anlatamazsanız, dünya sahnesinde istediğiniz etkiyi gösteremiyorsunuz. Öyle bir temsilci gönderelim ki dedik, gerektiği zaman (CIA Başkanı George) Tenet da dahil her kapıyı açabilsin ve Türkiye'nin tezlerini anlatabilsin. Yani Mikdat Bey'in Washington'a gidişinin birinci nedeni, Türkiye'nin tezlerini en üst düzeyde anlatmasına katkıda bulunmaktır.
 </p>
 <p class="metin">
  MİT'te kurmay sınıfı
 </p>
 <p class="metin">
  Müsteşar, gazetecilerle görüşmesine ön ayak olan MİT'teki yeni tayin ve terfi yapısını anlatırken de ilginç bilgiler veriyor. Silahlı Kuvvetler'deki sistem, Emniyet'e ilham vermesinden sonra Milli İstihbarat Teşkilatı'nda da benzer bir yapıyla karşımıza çıkıyor. Bu sisteme göre MİT'te, seçilen 60 genç isim "kurmay sınıfı" olarak yetiştiriliyor. Bölgelere, yöneticilik tecrübesi kazanacakları yerlere gönderiliyorlar ve rotasyona tabi tutuluyorlar. Tıpkı askerlerde olduğu gibi yönetim makamları dolaştırılıyor. Böylece Genelkurmay'da olduğu gibi "aynı dönemin hakedenleri" yükseltilecek.
 </p>
 <p class="metin">
  "Hepimiz teşkilat içinde ana noktaları uzun süre elimizde tutmamak zorundayız. Hepimizin giriş tarihi 67—68 yılları. Oysa yeni yetişen çok yetenekli arkadaşlarımız da var. Onlara da hak ettikleri yerleri, emeklilikleri gelmeden açmak istiyoruz" diyen Atasagun, Mikdat Alpay'ın yerine, Münih'teki dış görevden dönen Cevat Öneş'in getirileciğini belirtiyor. Cevat Öneş dış görevden önce MİT'in Psikolojik İstihbarat Başkanıydı. 8 Ocak 1997 günü Bilkent Üniversitesi'nde yapılan ve "MİT—medya ilişkilerinin" tartışıldığı bir panele konuşmacı olarak katılmıştı. Bu toplantı MİT açısından bir ilkti. Alpay'la birlikte MİT'in üç müsteşar yardımcısından biri olan Sadi Sağdam da, temmuzda emekliye ayrılıyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/313/haberler/5.htm), [web.archive.org (arşiv bağlantısı)](http://web.archive.org/web/20020525125549/http://www.aksiyon.com.tr:80/2000/313/haberler/5.htm)
