# Mardin'de sehven infaz

*Fuat Akyol 2004.12.13*

<font class="agenda2NewsSpot">
 Mardin'de son bir yıl içinde dikkat çekici bazı olaylar yaşanıyor. Önce bazı polis noktaları tarandı, ardından Kızıltepe'deki operasyonda 12 yaşındaki bir çocukla babası öldürüldü. Üst düzey bir emniyet yetkilisi, "Evdeki PKK'lı kaçınca baba-oğul hedefte sapma sonucunda kurşunlara maruz kaldı." diyor.
</font>
<font class="newsDetail">
 Mardin şehir merkezinde orduevinin karşısındaki polis noktasına 6 Ağustos 2003 tarihinde açılan ateşle iki polisin şehit olması ve bu yılın haziran ayında Dargeçit İlçesi'nde karakola yapılan saldırıdan itibaren, Mardin'deki olaylarda belirgin bir artış dikkat çekiyor. 8 Ağustos 2004'te yine şehir merkezinde bir polis noktasına saldırı yapıldı, dört polis yaralandı. Ekimde Midyat İlçesi'nde emniyet müdürlüğü binası ve Nusaybin'de jandarma karakoluna, kasım ayında Kızıltepe'de jandarma karakoluna saldırı oldu. Yine kasımda Mardin şehir merkezine taciz ateşi yapıldı, güvenlik güçlerinin karşılık verdiği bu olayda iki teröristin öldürüldüğü açıklandı.
 <br/>
 <br/>
 Bardağı taşıran damla, Mardin özel harekat polisinin Kızıltepe İlçesi'nde, 21 Kasım 2004'te bir eve yaptığı operasyonda Ahmet Kaymaz'la birlikte 12 yaşındaki oğlu Uğur Kaymaz'ı öldürmesiydi. İlkokul öğrencisi Uğur Kaymaz'ın cesedindeki 12-14 kurşun yakın mesafeden atılmıştı ve kısa namlulu silahlardan çıkmıştı. Bu olaydan sonra, birkaç yıldır hiç yaşanmamış bir şey oldu. Kızıltepe'de beş bin kişi, güvenlik güçlerini protesto etmek amacıyla sokağa çıktı.
 <br/>
 <br/>
 Kitlesel olaylara zemin mi hazırlanıyor?
 <br/>
 <br/>
 Bütün bu gelişmelerden sonra doğal olarak, "Mardin'de neler oluyor?" sorusu gündeme geldi. Acaba, haziran ayından itibaren Mardin'de ivme kazanan olaylarla, halk ve güvenlik güçleri birbirlerine karşı bilenmek suretiyle ilerideki bazı kitlesel olaylara zemin mi hazırlanıyordu? Çünkü Kızıltepe'deki olay, polislere yapılan çeşitli saldırıların arifesinde meydana gelmişti ve Kızıltepe'deki yürüyüş bölgede son dönemde devlet görevlilerine karşı ilk geniş çaplı gösteriydi.
 <br/>
 <br/>
 Öte yandan bazı terör uzmanları, Güneydoğu'da önümüzdeki dönemde provoke edilmeye elverişli bazı kitlesel eylemler başlayabileceğini belirtmekteydi. Emniyet çevrelerinde de, son zamanlarda bölge halkının bir kısmanda baş gösterdiği belirtilen belirli orandaki bir huzursuzluktan bahsedilmekteydi. O halde Mardin'de birkaç aydır olup bitenler ya tamamiyle "provokasyon" amaçlıydı ya da PKK'nın yeniden varlık göstermesiyle başlayan gelişmelerin bir sonucuydu.
 <br/>
 <br/>
 Üst düzey emniyet görevlisi: Operasyon hatası var
 <br/>
 <br/>
 Aksiyon'un sorularını cevaplandıran Ankara'daki üst düzey bir emniyet yetkilisi, ilk önce Kızıltepe olayına şu değerlendirmeyi getiriyor: "O evde gerçekten de bir örgütçü (PKK'lı) vardı. Ama bu kişi Ahmet Kaymaz ve 12 yaşındaki oğlu değildi. Ev, özel harekât polisinin planlı, programlı operasyona gittiği bir yer. Önceden gidilip orada tedbir alınmış. Baba ve oğula bu kadar yakın mesafeden ateşin sebebi, operasyon öncesi evin yakınına kadar girilip güvenlik tertibatı alınmış olmasındandır. Ama operasyon sırasında oradaki örgütçü ters istikâmetten kaçıp gidiyor. Baba ve oğlu vuruluyor. Operasyon sırasında polisiye hedefte hata, hedefte yanılma var. Ciddi bir şekilde bir operasyon hatası, sevk ve idarede ciddi bir sıkıntı var. Çocuk ve babasındaki mermilerin çoğu tabanca atışıyla olmuş."
 <br/>
 <br/>
 Uğur Kaymaz'ın cesedini hastanede gören bir görgü tanığı Aksiyon'a, "Göğüs kısmında 9-10 kurşun, iki kolunda da ikişer kurşun vardı. Çocuğun cesedi, atış poligonunda insan şeklinde çizilen hedeflere benzemişti. Kurşunlar, muntazam aralıklarla sıralanmıştı." bilgisini vermişti. Bunu sorduğumuz Ankara'daki yetkili, "Çocuğun cesedinde 11-12 giriş-çıkış deliği var. Bir mermi içeride kalmış. Babada ise 5-6 kurşun var. Bunun sebebi, çocuğun hedefe daha yakın olması veya onun önde babasının arkada olması olabilir." cevabını veriyor.
 <br/>
 <br/>
 2500 PKK'lı Kuzey Irak'tan Türkiye'ye geçti
 <br/>
 <br/>
 En kritik soruya geliyoruz. Mardin'de olup bitenlerin anlamı neydi? Emniyet yetkilisi, olayların provokatif amaçlı olabileceği görüşlerine katılmıyor. Olaylardaki artışın Mardin'e özgü olmadığını, Diyarbakır ve Şırnak'ta da son aylarda güvenlik güçlerine çeşitli saldırılar olduğunu belirten yetkiliye göre, bu hareketliliğin sebebi Kuzey Irak'tan Türkiye'ye giriş yapan PKK unsurları: "Güneydoğu'da genelde bir hareketlilik var. Çünkü PKK Kuzey Irak'tan büyük oranda çıktı ve Türkiye'ye geçiş yapmaya başladı. Orada barınamayacakları anlaşıldı. İki bin beş yüz civarında PKK'lı geçiş yapıp Türkiye'ye yerleşti. Tek istisnası PKK'dan kopan Osman Öcalan grubu. Osman Öcalan, ABD'nin kontrolünde barakalara yerleşti."
 <br/>
 <br/>
 Kızıltepe'deki gösterinin de kendileri için şaşırtıcı olmadığını belirten aynı yetkili, "Kızıltepe fonksiyonel bir yer. Geçiş noktası, tarihi İpek Yolu üzerindeki bir yer. PKK, bu yol üzerindeki benzin istasyonlarından, dinlenme yerleri gibi şeylerden yararlanıyor. Orada bir potansiyel vardı. Yapılan o polisiye hata, bu gösteriyi tetikledi. Baba ve oğulun vurulması olayının kendisi provokasyon değil, ama olay provokatif sonuçlar doğurdu." değerlendirmesini yapıyor.
 <br/>
 <br/>
 "Bizde uzi yok"
 <br/>
 <br/>
 Üst düzey yetkili, Ahmet Kaymaz ve oğlunu öldüren silahlardan birinin "uzi" olduğu iddialarını doğrulamıyor ve "Bizde uzi yok." cevabını veriyor. Aksiyon'un sorularını cevaplandıran yetkiliye göre, olayın bu şekilde kamuoyuna yansımasında devlet yetkililerinin de hatası oldu. "Yerel yetkililer olayın ertesi günü çıkıp, hedefte hata sonucunda bu olayın meydana geldiğini halka açıklasaydı bu gelişmeler olmazdı. Evet, baba Ahmet Kaymaz'ın da PKK'dan dolayı Emniyette kaydı var. Ama eve gidilmesindeki asıl amaç, kaçan o örgütçüydü. Bu tür operasyonlarda şahısta yanılma olabilir. Bunlar yaşandığı için ceza kanunlarında bile hedefte sapma tanımlanmış." diyor.
 <br/>
 <br/>
 Emniyet kaynakları, önümüzdeki aylarda Güneydoğu'da kitlesel boyutta eylemler beklemiyor. Buna gerekçe olarak, "PKK kış üslenmesi yapıyor. Kışı geçirmek ve barınmak için güvenlik güçlerini üzerine çekmez, eylem yapmamayı yeğler. Ama bahara doğru elindeki potansiyeli meşgul etmesi lazım. Bir de İmralı'daki Öcalan'ın 17 Aralık'ı bekleyin yaklaşımı var." deniyor.
 <br/>
 <br/>
 Kızıltepe'de 21 Kasım akşamı o operasyonu, Özel Harekât'tan Sorumlu Mardin Emniyet Müdür Yardımcısı Kemal Dönmez'in yönetiminde özel harekât ve terör polisi yaptı. Çünkü bu türden operasyonları yapma yetkisi, sadece özel harekât ve terörle mücadele polisilerine ait. Emniyet Müdürü Kemal Dönmez, Mardin'deki bu görevi öncesinde Ankara'da Emniyet Genel Müdürlüğü Terörle Mücadele Dairesi'nde başkan yardımcısıydı. Olaydan sonra o ve üç özel harekât polisi açığa alındı. 21 Kasım akşamı Kızıltepe'de tam olarak ne olup bittiği, İçişleri Bakanlığı müfettişlerinin yaptığı soruşturma sonucunda açıklığa kavuşacak.
 <br/>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-14780-34-mardinde-sehven-infaz.html), [web.archive.org (arşiv bağlantısı)](http://web.archive.org/web/20101125090110/http://aksiyon.com.tr:80/aksiyon/haber-14780-34-mardinde-sehven-infaz.html)
