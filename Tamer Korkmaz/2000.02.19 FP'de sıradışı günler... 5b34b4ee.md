# FP'de sıradışı günler...

*Tamer Korkmaz 2000.02.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Fazilet Partisi'nde sıradışı günler yaşanıyor. Bunun en basit anlamı şu: FP parti içi muhalefetle tanışıyor.
  </font>
 </div>
 <div id="newsText">
  <font class="detail-text">
   Parti içi muhalefet şimdilik senkronize bir muhalefet değil. Buna karşılık, 'Yenilikçiler' adıyla anılan muhalefeti daha işin başında "post kavgası içindeler" suçlamasıyla mahkum etme girişimleri de, "bunların iskeleti yok" diye küçümseme gayretleri de, FP'deki mevcut egemen yapının yollarına yeni, sağlam taşlar döşemek demek.
   <br/>
   <br/>
   FP'nin yenilikçilerinin yere sağlam basmaları ve gerçek bir alternatif olabilmeleri için partideki egemen anlayıştan neden farklı olduklarını çok tutarlı biçimde ortaya koymaları şart. Yenilikçilerin gelenekçilerle aslında fikri bir farklılığa sahip olduklarını gereğince anlatabildiklerini de söyleyemeyiz. Bunlar tamam.
   <br/>
   <br/>
   Yenilikçiler, RPFP çizgisinin siyaset arenasındaki çok bariz tükenmişliğine ve politika üretemez oluşuna son derece haklı bir tepki gösteriyorlar.
   <br/>
   <br/>
   28 Şubat ve sonrası için bir parti içi muhasebe yapma zorunluluğunu ciddi biçimde dile getiriyorlar. Partinin adamakıllı bir 'yeniden yapılanma' geçirmesini de hem Türkiye'nin hem de içinde bulundukları siyasi hareketin menfaatleri açısından istiyorlar. Yalnızca bu talepler bile onların isteklerinin temelsiz olmadığını kanıtlıyor.
   <br/>
   <br/>
   Yenilikçilerin 14 Mayıs Kongresi'ne kesinlikle tek bir aday çıkararak girmeleri gerekiyor.
   <br/>
   <br/>
   Şimdiden kendi içlerinde bir parçalanma yaşamaları öncelikle Türkiye'deki genel siyaset zaafından kurtulamadıklarının kanıtı olacaktır.
   <br/>
   <br/>
   Dahası, partideki egemen çizgi karşısındaki yarışlarında durumları çok zayıflayacaktır.
   <br/>
   <br/>
   Şu aşamada yenilikçileri en azından bir başlangıç olarak ele almak gerekiyor. Yenilikçilerin 'temelsiz bir çıkış' oldukları savından hareketle 'tu kaka' edilmeleri, gerçek bir değişime ihtiyacı olan RPFP çizgisindeki egemen anlayışın bugüne değin yaptığı ısrarlı ve kemikleşmiş yanlışları sürdürmesine göz yummak anlamına gelecektir.
   <br/>
   <br/>
   Gelenekçilerin içinde güçlü bir yere sahip olan, hatta 'gölge genel başkan' tanımına uygun bir pozisyonda bulunan Oğuzhan Asiltürk'ün yenilikçileri mahkum ederken kullandığı "Bizim kültürümüzde tenkit yoktur" cümlesi, FP'nin gelenekçi çizgisinin demokratik anlamda nerede durduğunu çok net gösteriyor.
   <br/>
   <br/>
   Oğuzhan Asiltürk'ün sağlıklı bulduğu formül aynen şöyle: "Neyimizi eleştireceğiz. Niye özeleştiri yapacağız diye kendimize zarar verelim?" Bu mantık, hem bu partinin içinde demokrasiye tahammül edilemeyeceğini anlatmak istiyor, hem de son üç yılda Türkiye'de yaşananlar karşısında RP ve FP'nin yaşamsal yanlışlarını 'hiç yaşanmamış gibi' kabul etmeye yarıyor!
   <br/>
   <br/>
   Yenilikçilerin çıkışını 'koltuk kavgası, makam sorunu' ile açıklamak gerçekten bir gözbağcılık.
   <br/>
   <br/>
   Bir an için onların çıkışını 'post kavgası' varsaysak bile; bu, FP'nin bundan böyle Türkiye siyasetinde varolabilmek için 'dinî siyaset'i öne çıkaran temel referanslarından partideki yönetim tarzına kadar birçok şeyi gerçek manada değiştirmeye olan kuvvetli ihtiyacı yok saymamızı engellemiyor.
   <br/>
   <br/>
   FP, mevcut haliyle yani Erbakan'ın teknik direktörlüğünde bir emanetçi genel başkanla Türkiye'de dışlanmaya devam eder. Siyaset üretemez.
   <br/>
   <br/>
   RPFP çizgisi, 28 Şubat sürecinde kendisi dışında yapılan tüm yanlışlardan önce kendi yanlışlarının muhasebesini acilen yapmak zorunda.
   <br/>
   <br/>
   Çizgideki iki parti de, son üç yılda yaşadıklarına çağdaş liberal reformlar yapmak isteyen bir parti olduğu için muhatap olmadı!
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5869-fpde-siradisi-gunler.html), [web.archive.org (arşiv bağlantısı)](http://web.archive.org/web/20130713143131/http://www.aksiyon.com.tr:80/aksiyon/haber-5869-fpde-siradisi-gunler.html)
