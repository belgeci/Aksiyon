# Liseli Şifo

*İsmail Yıldız 2001.08.18*

<div>
 <p class="spot">
  O, Türk futbol tarihinde en görkemli ve en hayırlı jübileye imza atan örnek bir futbolcu. Jübilesine dünyanın en büyük beş kulübünden biri olan Milan geldi, jübilede elde edilen gelir eğitime muhtaç çocuklara bağışlandı. Bu örnek davranışı göstermesinin birinci sebebi kişiliğiydi; fakat bir başka sebep daha vardı. Evet, o, maddi imkansızlık sebebiyle ancak liseye kadar okuyabilmişti ve 'Ya üniversite, ya futbol' ayrımıyla karşı karşıya kalmıştı. Hem üniversiteyi okuyup, hem de futbolcu olmak istiyordu; ama hayatın ağır şartları iki isteğini birden gerçekleştirmesine imkan tanımıyordu. O da futbolculuğu seçmek zorunda kaldı ve kısa boyuna rağmen basamakları hızlı bir şekilde tırmanmaya başladı. Ladikspor'dan Kahramanmaraşspor'a, Kahramanmaraşspor'dan Beşiktaş'a, Milli Takım'a...
 </p>
 <p class="metin">
 </p>
 <p class="metin">
  O, Türk futbol tarihinde en görkemli ve en hayırlı jübileye imza atan örnek bir futbolcu. Jübilesine dünyanın en büyük beş kulübünden biri olan Milan geldi, jübilede elde edilen gelir eğitime muhtaç çocuklara bağışlandı. Bu örnek davranışı göstermesinin birinci sebebi kişiliğiydi; fakat bir başka sebep daha vardı. Evet, o, maddi imkansızlık sebebiyle ancak liseye kadar okuyabilmişti ve 'Ya üniversite, ya futbol' ayrımıyla karşı karşıya kalmıştı. Hem üniversiteyi okuyup, hem de futbolcu olmak istiyordu; ama hayatın ağır şartları iki isteğini birden gerçekleştirmesine imkan tanımıyordu. O da futbolculuğu seçmek zorunda kaldı ve kısa boyuna rağmen basamakları hızlı bir şekilde tırmanmaya başladı. Ladikspor'dan Kahramanmaraşspor'a, Kahramanmaraşspor'dan Beşiktaş'a, Milli Takım'a...
 </p>
 <p class="metin">
  Beşiktaş'ın emektar kaptanı Şifo Mehmet (Özdilek), geçtiğimiz günlerde Fatih Terim'li Milan'ın katıldığı muhteşem jübileyle futbola veda etti; ama ünlü futbolcunun okul fotoğrafları hiçbir yayın organında yer almadı. Aksiyon, Samsun Endüstri Meslek Lisesi'ne giderek Şifo Mehmet'in okul fotoğraflarına ulaşmayı başardı. Sadece okul fotoğraflarına ulaşmakla kalmadı, eski öğretmenleri ve arkadaşlarıyla da konuştu.
 </p>
 <p class="metin">
 </p>
 <p class="arabaslik">
  Sadi Dinçer: Kız gibi uysaldı
 </p>
 <p class="metin">
  1980'li yıllarda Samsun Endüstri Meslek Lisesi'ne devam eden Şifo Mehmet'e emeği geçen öğretmenlerden biri Sadi Dinçer'di. Sadi hoca, futbol zekası oldukça yüksek olan Mehmet için "Kız gibi öğrenciydi" diyor. "Ahlakı ve okul takımında oynadığı futbolu bakımından Oğuz ile Ünal'ın karışımıydı. Bayan öğretmen arkadaşların da içinde yer aldığı kurullarda çocukların ahlaklı olanlarını seçmeye çalışırdık. Mehmet de tam bu sözlere layık bir çocuktu. Futbol zekası ve güzel ahlakıyla dikkat çeken bir sporcuydu. O dönemde Mehmet'i bir kefeye, bir kız çocuğunu da terazinin diğer kefesine koyacaksınız, hırçınlıkta Mehmet, kız çocuğundan daha uysal çıkardı. Oynadığı futbol bakımından da Mehmet, o yıllarda flaş isimler arasında yer alan Fenerbahçeli Oğuz ve Trabzonsporlu Ünal'ın karışımı bir oyun sergiliyordu. Oğuz'la Ünal'ı bir kazana koyup karıştırsanız ortaya bir Mehmet çıkardı. Mehmet'in yetişmesinde okulumuzda hâlâ öğretmenlik yapan Sakin Güneş beyin katkılarını da unutmamak lazım. Mehmet'in çalışkanlığı ve Güneş beyin uğraşları başarıyı beraberinde getirdi." Sadi Dinçer, Mehmet Özdilek'in örnek davranışını da alkışlıyor. "Jübile gelirlerini eğitime muhtaç çocuklara bağışlaması takdire şayan yüce bir davranış. Eğer ben varlıklı bir insan olsaydım Mehmet'in bugün yaptığını yapmak isterdim. Sağolsun Mehmet benim hayallerimi gerçekleştirdi."
 </p>
 <p class="metin">
 </p>
 <p class="arabaslik">
  Mehmet Aydın: Çalıştı, hak etti ve kazandı
 </p>
 <p class="metin">
  Samsun Endüstri Meslek Lisesi'nden Şifo'nun sınıf arkadaşı olan ve şu anda aynı okulda öğretmenlik yapan Mehmet Aydın ise ünlü futbolcunun çok uyumlu ve çalışkan bir talebe olduğunu söylüyor. "Mehmet, okul takımının dinamosuydu. Çok iyi futbol oynuyordu ve izleyenleri kendine hayran bırakıyordu. Liseden sonra Ladikspor'a gitti ve basamakları hızlı bir şekilde tırmandı. Bu günlere geleceği o günlerden belliydi zaten. Kısacası Mehmet, çalıştı, hak etti ve kazandı."
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2001/350/spor/2.htm), [web.archive.org (arşiv bağlantısı)](http://web.archive.org/web/20020325034352/http://www.aksiyon.com.tr:80/2001/350/spor/2.htm)
