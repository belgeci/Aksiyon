# Promosyonlu sayım

*Yasin Yağcı - Yalçın Salay 1997.11.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye'deki değişik kültürel, sosyo ekonomik yapılara sahip bireyleri barındırmasıyla küçük bir ülke hüviyetine bürünen İstanbul'un otogarlarındaki ayrılmaların
  </font>
 </div>
 <div id="newsText">
  <font class="detail-text">
   ve buluşmaların bir başka havası vardır. Bu mekanların en gözdeleri Avrupa yakasında Esenler, Anadolu yakasında ise Harem'de konuşlanmış durumda. İşte son günlerde bu yerlerdeki vedalaşma sahnelerinden bir tanesi: Etraf her zamankinden daha kalabalık. İğne atsan yere düşmez. Belli ki seyahat öncesi bir merasim yapılıyor. Ama her zamankinden farklı olarak. İnsanlar neşeli, bir o kadar da hevesli bu seyahatte. Bir asker uğurlaması mı dersiniz?.. Hiç benzemiyor. Zira ortalıkta ne askere gidecek kimseler var, ne de onu uğurlamaya gelen. Gelenlerin hepsi seyahate çıkacak. Hem hayırlı bir seyahat, hem bol kazançlı. Evet bol kazançlı. Çünkü, bu seyahat sayım seyahati.
   <br/>
   <br/>
   Sayım uğruna yollara döküldü millet
   <br/>
   <br/>
   Pazar günü yapılacak nüfus sayımı beraberinde ilginç kampanyalar getirdi. İller Bankası'nın belediyelere vereceği ödeneğin nüfus sayısıyla bağlantılı olarak artacak veya azalacak olması belediyeleri harakete geçirdi. Birçok belediye pazar günü yapılacak sayımda nüfusunu çok göstemek için özellikle İstanbul'dan konvoylar halinde otobüsler ile hemşehrilerini il veya ilçelerine taşımaya başladılar. Belki size şaka gibi gelecek ama, İstanbul bu pazar Anadolu'ya göç ediyor. Sadece bir ilçeye bağlı yardımlaşma derneğinin elli kadar otobüs kaldırdığını söylersek yeter herhalde.
   <br/>
   <br/>
   Beldelerin büyükşehirdeki destekçileri bu denli büyük bir çalışma temposu içerisindeyken beldelerin kendileri de boş durmuyor bu arada. Bazı ilçelerin insanları çekebilmek için düzenledikleri ilginç kampanyalardan bazıları şöyle: Ücretsiz otobüs seferleri, pazar gününü ilçelerinde geçireceklere bedava yiyecek içecek ve yaz aylarında kullanmak üzere tatil hakkı gibi. Bunun yanı sıra pazarı yerleşim yerleri dışında geçirecek olanlar için cezalar da düşünülmüyor değil. Düşünülen cezalardan bazıları ise şöyle: para cezası, sularının kesilmesi, su faturalarına ekstra zam, belediye hizmetlerinden faydalanmalarının zorlaştırılması gibi.
   <br/>
   <br/>
   Devlet İstatistik Enstitüsü'nün göç dalgalanmaları ve olağan nüfus artışlarıyla bağlantılı olarak tesbit ettiği sonuçlara göre sayım çerçevesinde yapılacak seçmen kütüklerinin yazımı ve nüfus yoğunluklarına göre miletvekili sayısı artacak iller şunlar: Adıyaman, Antalya, Bursa, Diyarbakır, Gaziantep, Hakkari, İzmir, Kocaeli, Şanlıurfa, İstanbul ve Van. Gerek siyaset sahnesinde illerin temsilci sayılarının artacak olması gerekse devletten alacakları paranın sayıma endeklenmiş olması aslında bu kampanyaları bir nebze mantıklı kılıyor.
   <br/>
   <br/>
   Bilgisayar ortamında sayım
   <br/>
   <br/>
   Türkiye nihayet, tarihinde ilk kez bilgisayar ortamında bir nüfus sayımına gidiyor. Optik okumaya uygun olarak dizayn edilen, nüfus tespit formlarının değerlendirilmesi, 1 Ağustos'ta yürürlüğe giren kanun gereği iki ay sonunda tamamlanacak. Sürenin kısa tutulması sebebiyle sorulacak soruların sayısı da, öncekilere göre en aza indirgendi. 1927'den bugüne kadar el emeği ağırlıklı yapılan 13 nüfus sayımının kesin sonuçlarının açıklanması, yaklaşık dört yılı buluyordu. Bu durumda da her seçim zamanı gündeme gelen seçmen kütüklerinin yenilenmesi ve ülkenin ihtiyacına göre yapılacak yatırım ve planlamalarda sıkıntılar yaşanıyordu. Diğer taraftan DİE verilerine göre yüzde 12 gibi yüksek bir göç hareketinin yaşandığı ülkemizde, numarataj denilen sağlıklı bir adres sisteminin oturmamış olması ve sık sık bir mahalleden diğerine ya da bir ilden diğerine taşınan insanımızın muhtarlıklara adres bildirimi alışkanlığının bulunmaması, sorunu içinden çıkılmaz bir noktaya getirdi. Bu sorunlar sürdüğü sürece de De Facto denilen sokağa çıkma yasağının uygulandığı sayım bir türlü değiştirilmeyecek. Oysa bir çok gelişmiş ülkenin kullandığı De Jure sayım şekli çok pratik olduğu gibi insanları bir yere hapsetme derdini de ortadan kaldırıyor. Pazar günü yapılacak sayım her iki sistemi de barındırıyor. Formlar hem De Facto hem de De Jure sayım şekline göre hazırlanmış. Vatandaşlar hem sayımın yapıldığı mekana hem de devamlı ikamet ettikleri mekana göre sayılacaklar.
   <br/>
   <br/>
   Nüfus tespitinden sonra nüfus ve seçmen kütüklerini bilgisayar ortamına aktarıp doğum ve ölümleri sürekli takip etmek suretiyle güncelliğin korunması, ülkemizde yaşanan pekçok soruna çözüm sağlayacak nitelikte. Göçlerin de yakından takip edilebildiği bir nüfus tespit sistemiyle seçim zamanlarında hangi ilin ne kadar milletvekili çıkaracağı tespit edilecek, dolayısıyla milli iradenin Meclis'te en iyi şekilde temsil edilmesi de sağlanmış olacak.
   <br/>
   <br/>
   1990 yılından bugüne Devlet İstatistik Enstitüsü tarafından bilgisayar ortamında nüfus sayım sonuçlarının hızlı bir şekilde değerlendirilmesi çalışmaları yapılırken gerekli finansmanın karşılanmasıyla proje nihayet hayata geçirildi. Darısı Yüksek Seçim Kurulu'nun başına... Eğer aynı bilgisayar ortamında çalışma imkanına YSK da kavuşursa artık sokağa çıkma yasağının da uygulanmasına gerek kalmayacak. YSK Başkanı Tufan Algan "1 trilyon istedik, 50 milyar lira verdiler. Yeterli ödenek verilmedikçe bilgisayar ortamında seçmen kütükleri güncelleştirilemeyecek ve sokağa çıkma yasağı devam edecek" diyerek bu yasaktan kendilerinin sorumlu olmadığını belirtiyor.
   <br/>
   <br/>
   3.5 trilyon ödenekle Devlet İstatistik Enstitüsü'nün giriş katında konuşlandırılan Harezmi Bilgisayar Merkezi, kullanılan teknoloji açısından dünyada sadece sekiz ülkede bulunuyor. Devlet İstatistik Enstitüsü yetkililerinin "Bu alanda çağı yakaladık" sözleriyle anlattıkları bilgiişlem merkezi adeta uydu yer istasyonları görüntüsünde: 268 bilgisayar, her biri saatte 1218 bin arası çift taraflı form okuma kapasitesindeki sekiz adet scanner ve sonuçların tablolandırılmasını yerine getirecek 'main frame'ler... DİE Başkanı Sıddık Ensari, bu sayım sonrası kurumun kazanacağı tecrübe ile başta Orta Asya Türk cumhuriyetleri olmak üzere talep gelen tüm ülkelerin her türlü sayım ve değerlendirmesini yapabileceklerini, hatta bu teknolojiyi transfer edebileceklerini söylüyor. Harezmi Bilgisayar Merkezi'nde, proje ihalesini anahtar teslim kazanan Datasel firması elemanlarının yanısıra, İsrail'den programın işletim sisteminin alındığı TIS(Top İmage System) firmasının elemanları ve 400'e yakın DİE çalışanı görev yapıyor.
   <br/>
   <br/>
   Sayım nasıl gerçekleşecek?
   <br/>
   <br/>
   Toplam maliyeti 13.4 trilyon olarak belirtilen nüfus sayımında sayım memurlarının doldurdukları soru formları scannerlar tarafından bilgisayar ortamına asci kod olarak aktarılacak. 24 saat üç vardiya çalışacak scannerlarla formların işlenmesi on günde tamamlanabilecek. Böylece sayım memurlarının el yazıları bilgisayarın algılayabileceği birer karakter haline dönüşecek. Bu noktada işin en önemli kısmı, 1.5 trilyona alınan ve ICR (Intelligent Character Reader) denilen akıllı karakter okuyucu programına düşüyor. Karakter okuyucunun yanısıra çok kapsamlı bir sözlük programı da, doldurulan soru formlarının bilgisayarca anlamlandırılmasında önemli bir işlev görüyor. Bilgisayar tarafından okunamayan karakter olursa bu karakterler (*) işareti olarak ekrana yansıyacak. Örneğin sayım memurunun el yazısı ile 'İstanbul' kelimesinin 'n' harfi bilgisayarca anlaşılamazsa, 'İsta*bul' şeklinde ekrana yazılacak. Bu aşamada görevli DİE memurları devreye girecek ve forma bakılarak harfler tamamlanacak. Programın bir inceliği ise bu şekilde tamamlanan karakterin, bilgisayar tarafından da tanınması ve bir daha sorulmaması. Daha sonra elde edilen ham veriler tablo ve yorum haline getirilmek üzere ayrı bir birime aktarılarak sayım sonuçlanmış olacak.
   <br/>
   <br/>
   Nüfus kütüğüne yönelik soruların sonuçları ise İçişleri Bakanlığı'nca yürütülen MERNİS projesi kapsamında kullanılmak üzere manyetik ortamda Nüfus ve Vatandaşlık İşleri Genel Müdürlüğü'ne aktarılacak. MERNİS projesi herkese doğumundan itibaren bilgisayarda bir vatandaşlık numarası verilerek, tüm nüfus hareketliliğini takip etmeyi hedefliyor. Böylece her an son nüfus bilgilerine ulaşmanın yanısıra, seçmen kütüklerinin devamlı güncel halde tutulması ve ülkemizde yoğun olarak yaşanan göç olgusunun seyrini takip etmek mümkün olacak. Önemli olan 30 Kasım tarihinden itibaren Nüfus ve Vatandaşlık İşleri Genel Müdürlüğü'nün, doğum ve ölümleri kayıt sistemine aktararak, bu sistemin devamlılığını sağlaması.
   <br/>
   <br/>
   Yüksek Seçim Kurulu ve Devlet İstatistik Enstitüsü'nün ortaklaşa yürüttüğü seçmen yazımı ve nüfus tespitinde toplam 870 bin kişi görev alırken, YSK 14, DİE ise 16 soru soracak. Sadece görevli personele verilecek ücret toplamı 5.5 trilyon. Bu nüfus tespiti ile yerleşim birimlerinin nüfuslarının belirlenmesi, bu nüfusun cinsiyet ve öğrenim durumu gibi temel niteliklerinin derlenmesi, ülke genelinde bilgisayar ortamında seçmen kütüklerinin oluşturulması, Türkiye sınırları içindeki TC vatandaşı olan kişilerin nüfus cüzdanlarına dayalı kayıt bilgilerinin derlenmesi ve nüfus kütüklerinin bilgisayar ortamına aktarılması gerçekleşecek.
   <br/>
   <br/>
   1935'te alınan kararla nüfus sayımlarının her beş yılda bir yapılmasına karar verilmiş ve bu uygulama 1990'a kadar sürmüştü. 1990 yılında yeni bir kararla nüfus sayımlarının on yılda bir yapılması kararlaştırıldı. Yani yaklaşık 150 sorunun sorulacağı kapsamlı bir nüfus sayımı 2000 yılında yapılacak. 2000 yılı nüfus sayımları aslında tüm ülkeleri ilgilendiriyor. Çünkü 2000 yılında bu sayımlarla Birleşmiş Milletler'in organize ettiği dünya nüfus tespiti de yapılmış olacak
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3224-promosyonlu-sayim.html), [web.archive.org (arşiv bağlantısı)](http://web.archive.org/web/20120904075203/http://www.aksiyon.com.tr:80/aksiyon/haber-3224-promosyonlu-sayim.html)
