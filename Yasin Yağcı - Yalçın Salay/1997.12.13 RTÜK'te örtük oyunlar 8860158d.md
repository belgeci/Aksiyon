# RTÜK'te örtük oyunlar

*Yasin Yağcı - Yalçın Salay 1997.12.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   4 Aralık tarihli üç büyük gazetenin üç yazarı da aynı üslupla aynı konuyu işlediler. Konu RTÜK'te yapılmak istenen değişiklik ve frekans ihaleleriyle ilgiliydi.
  </font>
 </div>
 <div id="newsText">
  <font class="detail-text">
   Yazıların hepsinde de dikkat çeken nokta, bu değişikliğin şeffaflık için gerekliliğiydi. Aynı gün, aynı içerikli bu yazılar sanki aynı hedefe kilitlenmiş gibiydiler: Yazılı basın alanında olduğu gibi televizyon kanallarında da bir kartelleşmenin oluşturulması ve kamu ihalelerine giriş için engel teşkil eden üst kurulun ilgili maddesinin değiştirilmesi. Böylece TEDAŞ gibi ihalelerin kazanılması daha kolaylaşacaktı.
   <br/>
   <br/>
   Bu değişikliklerin yapılması için gerek MGK gerekse hükümet üzerinde yapılan etkiler meyvelerini vermeye başladı. Yapılan baskılara dayanamayan üst kurulun başkanı ve başkan yardımcısı istifa etmek zorunda kaldı. Daha önce tarihi belirlenmiş olmasına rağmen hukuka aykırı olarak frekans ihaleleri ertelendi. Bu baskılar yapılırken de hep bilinen gerekçe kullanıldı: İrtica.
   <br/>
   <br/>
   Son açıklanan tehdit değerlendirmesinde de yıllardır kangren hale gelmiş olan PKK tehdidini sollayarak birinci sıraya yerleşen irticayla bir şekilde mücadele edilmeliydi. Ne uğruna? Belki ihale başlamadan kapatılan kanal olur da frekanslar ucuza kapatılır. Üstelik hukuk mukuk dinlenilmeden. İşte en son yapılan MGK'nın gündem maddeleri arasında yer alan RTÜK'e ilişkin düzenlemeler de bu çerçeveye ilişkindi.
   <br/>
   <br/>
   28 Şubat Türk siyasi tarihinde bir dönüm noktası olarak değerlendirilebilir. Bu tarihe kadar sessizce gerçekleşen Milli Güvenlik Kurulu toplantıları bu tarihten sonra farklılık arzetmeye başladı. MGK toplantısından günler önce gündem maddeleri gazetelerde yer alıp tartışılmaya başlandı ve bu tartışmaların merkezinde de irtica vardı. Kısa süreli hükümetsizlik krizinden sonra kurulan yeni hükümetin uygulamaları 28 Şubat'la başlayan süreç paralelinde seyretti ve televizyon kanalları da bu konuda nasibini aldı.
   <br/>
   <br/>
   MGK, aldığı kararlar doğrultusunda şeriatçı kesimin en önemli propaganda araçları olarak gördüğü radyo ve televizyon yayınlarının engellenmesi için Bakanlar Kurulu'nun acilen devreye girmesini istiyordu. Zamanın RTÜK Başkanı Orhan Oğuz'un da çağrıldığı toplantıda MGK üyeleri, laik, demokratik ve anayasal düzene karşı çok ağır eleştirilerin yeraldığı bu yayınların mutlaka kesilmesi gerektiğini ve buna engel bir gerekçenin olamayacağını karara bağlamışlardı.
   <br/>
   <br/>
   MGK, gerekli her türlü önlemin en kısa zamanda alınması için Bakanlar Kurulu'nun devreye girmesini tavsiye ediyor, ayrıca aralığın ikinci haftasında yapılması planlanan frekans ihalesinin dahi askıya alınmasını istiyordu. Daha da ötesi toplantıdan çıkan kararlar Bakanlar Kurulu'nca onaylanıp gerekli yaptırımlar devreye sokulmalıydı. Alınması gereken önlemler arasında ise RTÜK'ün bu yayınları izlemek için personel eksikliğinin giderilmesi, cezaların artırılması ve özellikle ağır para cezalarının uygulamaya konulması, frekans tahsisi yapılacak kurumların sahiplerinin ve sermaye bağlantılarının titizlikle araştırılması gibi konular bulunmaktaydı. Bu önlemler bazı kanalların kapanması gerektiği anlamına geliyordu.
   <br/>
   <br/>
   Milli Güvenlik Kurulu'nun tavsiye niteliğinde de olsa kurula yazı göndermesinin ve ihalelerin iptaline ilişkin kararın hukukla bağdaşmadığını dile getiren Oğuz'un istifası gözleri bu kuruma çevirdi.
   <br/>
   <br/>
   Ekran canavarı işbaşında
   <br/>
   <br/>
   Siyah beyaz tek kanallı TRT televizyonu seksenli yılların sonunda açılan özel kanallarla kumanda aletlerinin alt taraflarında yerini alırken insanların talepleri de değişiyordu. TRT'nin tek televizyon olmaktan çıkmasıyla seyirci üzerinde özel kanalların hakimiyeti pekiştikçe rekabet ortamının doğurduğu problemler de yavaş yavaş kendini hissettirmeye başlamıştı. Öyle ya TRT tek kanalken ve üstelik denetimi de devletteyken yayınına ilişkin bir problemin oluşması düşünülemez. Ama özel kanalların standardizasyonu ve denetimi konusu o günler için bir sorundu. Derken bu soruna çözüm olarak Radyo Televizyon Üst Kurulu oluşturuldu. Adı en çok verdiği cezalar neticesinde kararan ekranlar ve kapatılan mikrofonlar ile gündeme geldi. Oysa Üst Kurulun görevi salt radyo ve televizyonları kapatmak değildi. RTÜK'ün sorumluluk alanı 3984 sayılı yasanın sekizinci maddesine göre şöyle tanımlanıyordu: "Radyo ve televizyon kuruluşlarına yayın izni ve lisans vermek, kanal ve frekans bandları tahsis etmek, telekomünikasyon kurma ve işletme izinleri vermek ve tesislerin bu kanunda öngörülen izin esaslarına uygun olarak işletilmesini denetlemektir."
   <br/>
   <br/>
   RTÜK en son frekans ihaleleriyle gündeme geldi. Kanunların kendisine verdiği haklar istikametinde yıllardan beri karışık olan frekans ihalelerini çözüp işi bağlamışken kendisine yönelen yeniden yapılanma isteklerinin farklı çıkar gruplarının zorlamaları neticesinde olduğu belirtiliyor.
   <br/>
   <br/>
   Medya baskısı mı?
   <br/>
   <br/>
   Olaylar da belki ihale tarihinin belirlenmesinden sonra su yüzüne çıktı, ama kuruma ilişkin psikolojik savaş bazı çevrelerce aylar öncesinden başlatılmıştı. 25 Temmuz tarihli üç büyük gazetede ilk sayfadan ağız birliği etmişçesine RTÜK'e isyan vardı. O dönemler bu üç gazetenin bağlı olduğu yayın grupları arasında kıyasıya bir karalama kampanyası yaşanmaktaydı. Gazete ve televizyonlarında birbirlerini karalamakla yetinmeyen bu gruplar RTÜK'ü de yardıma çağırıyordu. RTÜK adaleti başlığı ile kaleme aldıkları ve üç büyük gazetinin ilk sayfasında yayınlanan bildiride RTÜK'le ilgili olarak şunlar söyleniyordu: "Show TV hakkında RTÜK'ün tavrını şimdi daha dikkatle izliyoruz. Yasaların televizyon yayınlarını denetlemek görevi verdiği RTÜK'ün, ticari amaçları uğruna herkese iftira atmaktan kaçınmayan bu kanalı hızla cezalandırması, hatta frekans tahsisinde bulunmaması kamunun yararına bir davranış olacaktır. RTÜK'ün frekans tahsisinde bulunurken kendisine başvuruda bulunan televizyon kanalları arasındaki seçimi "etik yayıncılık ilkesi"ne göre yapması sadece kamu yararına olmayacak, RTÜK'ün kuruluş amacına uygun bir davranış olacak."
   <br/>
   <br/>
   Şu an birçok ilde yerel televizyon kanalları için ihaleler yapılmış durumda. Ulusal düzeyde ise yayın yapacak kanallara ilişkin frekans tahsisinde problemler baş göstermeye başladı. Ulusal bazda frekans almaya hak kazanan 16 kanal var. Ancak bu 16 kanalın ancak 15'ine frekans verilebilecek. Dolayısıyla 15 Aralık'ta yapılması karara bağlanan frekans tahsisine ilişkin ihalede elenecek tv kanalı az parayı veren olacak.
   <br/>
   <br/>
   İhale şartlarına göre katılacak on altı şirketin frekans sahibi olabilmek için tüm güçleriyle fiyatı artıracakları bir gerçek. Dışarıda kalmamak için katılan her kanal trilyonları gözden çıkarmış durumda. Ama daha ihale başlamadan bazı kanallar fazla para vermemek ve ihaleyi ucuza kapatmak için rakiplerini eleme girişimlerine başladılar. Hükümet ve icraatleri üzerindeki etkileri bilinen bu çevreler eleme işlemleri için aylar öncesinden başladıkları psikolojik baskılarını MGK gündemini arkalarına alarak sürdürmeye devam ettiler.
   <br/>
   <br/>
   Söz konusu plana göre ihalelerin ucuza kapatılabilmesi için bazı kanalların elenmesi gerekiyordu. Bunun için de dayanak ne olacaktı? Dayanak gündemden çıktı; irtica. Oysa irticacı olarak adlandırılan televizyonlar en az kapatma cezası almış kanallar. Yani, sicilleri en temiz kanallar. Ayrıca, frekans ihalesine girip kazansalar bile, RTÜK'ün denetimi sürecek. İlkelere aykırı yayın yapıldığı takdirde, frekans iptaline kadar giden cezalar da baki iken bu telaş kocaman bir soru işareti oluşturuyor.
   <br/>
   <br/>
   Plan eğer başarıya ulaşırsa bazı kanallar bu sepepten kapanacak, olmazsa en azından ihale tarihi uzatılacaktı, ki o da oldu. Çünkü gerek elemine işlemi gerekse sürenin uzatılması bazıları için avantaj. Bunun yanı sıra erteleme, bir müddet daha bedava kullanma anlamına geliyor. Ayrıca, yerel televizyon kanallarını satın almakla meşgul oldukları için de erteleme işi başka bir avantaj sağlayacak.
   <br/>
   <br/>
   Bugün her alanda yatırım yapmış olan ulusal basın, özellikle televizyon sahipleri bu yüksek meblağları ödemek için ise büyük ihtimalle başka yatırımlarındaki paralarını kısacaklar. Yatırımları kısmaktansa rakipleri susturmak daha tercihe şayan. Dolayısıyla ceplerinden para çıkmasını istemeyenlerin arzularının gerçekleşme şekli olarak değerlendirmek mümkün bu senaryoyu.
   <br/>
   <br/>
   Frekanslar yıllardır bedava kullanılıyor
   <br/>
   <br/>
   Frekans, ses ve görüntüleri titreşimler aracılığıyla vericilerden alıcılara iletilmesini sağlayan dalgaların salınım sıklığı şeklinde tarif edilmekte. Tıpkı bir ülkenin hava sahası gibi frekanslar da milli birer değer. Milli bir gelir olan bu frekanslar yıllardır bedava kullanılmaktaydı. Zira bugüne kadar herhangi bir ödeme yapılmamış. Mevcut yasalara göre frekans ihaleleri RTÜK kurulduktan dört ay içinde yapılmalıydı. Fakat iş savsaklanınca frekans ihalelerinin yapılması da üst kurulun dördüncü yılına kaldı. Yani televizyon kanalları yaklaşık dört yıldır hiç para ödemeden, bedava kullanıyorlar frekansları.
   <br/>
   <br/>
   İhalelerin yapılacağının duyurulmasından sonra RTÜK'ün yaptığı bir hata vardı, belki bugünkü sorunların temelinde de bu yatıyor. Önce ulusal televizyonların ihaleleri yapılmalıydı. Fakat şartname hazırlanamayınca yerel televizyonlara ilişkin frekansların ihalesi öncelik aldı. Bu küçük ihalelerde tecrübe kazanacağını uman kurul kendisini bekleyen tehlikenin hiç de farkına varmadı. Kendisini bekleyen tehlike özellikle büyük şehirlerde kurulmuş bulunan ulusal televizyonlara ilişkin frekans ihalelerindeki büyük rakamların ortaya çıkmasıydı. Rakamların büyümesi rekabetin kızışmasına, rekabetin kızışması da bazı insanları çeşitli merkezleri harekete geçirmeye sevketti. İş o noktaya vardı ki bazı medya patronları bizzat üst kurula giderek veya çeşitli yollarla mesajlar göndererek "Biz o işi hallettik, ihale falan olmayacak" demeye başladılar. Bu aşamada kanunsuz hiç bir işin olmayacağına kendilerini inandıran kurul üyelerinin inancı, üzerlerinde kurulan baskı ile birlikte yerini karamsarlığa bıraktı.
   <br/>
   <br/>
   Kamu ihaleleri için yol açılmak isteniyor
   <br/>
   <br/>
   MGK tavsiyesi ve Başbakanlık talimatıyla RTÜK'e gönderilen yazıda açıkça 15 Aralık'ta yapılması düşünülen ulusal bazdaki ve 21 il ile 13 ilçede daha önce yerel bazda yapılan frekans tahsis ihalelerinin iptal edilmesi isteniyordu. Ama bugüne kadar yapılmış ihalelerin iptali hukuken mümkün değil. Çünkü tamamlanmış bir süreç var. İhaleye girilmiş, taahhütte bulunulmuş ve kazanılmış bir hak var. Hatta bu ihale sonuçlarının üst kurul tarafından onaylandığına dair televizyon kanallarına yazı gönderilmiş. Hukuk normları dahilinde yapılmış bu ihalelere karşı çıkış mahiyetinde tüm kapılar kapanmış durumda. İptal edilirse tüm üst kurul üyeleri hukuken mesul duruma düşecek. Hatta kararın altında imzaları bulunan tüm üyeler tazminat ödemeye mahkum edilebilir veya başka hukuki yaptırımlarla karşı karşıya kalabilirler.
   <br/>
   <br/>
   Orhan Oğuz defalarca MGK'ya gitti
   <br/>
   <br/>
   Defalarca MGK'ya gidip bilgi alış verişinde bulunan RTÜK Başkanı Orhan Oğuz'un, tüm karşı çıkmalara rağmen tavrını ihalelerin belirlenen dönemde yapılmasından yana kullanması onu istifaya zorladı. Sonunda Orhan Oğuz sağlık nedenlerini öne sürerek istifa etti. İddialara göre son Milli Güvenlik Kurulu Toplantısına katılan RTÜK Başkanı Orhan Oğuz toplantıda hukuki durumu savundu. Ama toplantıya katılanlar tarafından desteklenmeyen, tam tersi yalnız bırakılan Oğuz maruz kaldığı bu baskı karşısında çözümü istifada buldu. Öyle ki son günlerde artan rahatsızlığı da bu yoğun temaslarına ve baskılara dayandırılıyor.
   <br/>
   <br/>
   Bu gelişmeler ışığında hükümetin hazırladığı yeni RTÜK yasasının bazı grupların çıkarlarını gözetmek gayesi güttüğü ileri sürülüyor. Aslında söz konusu değişikliğin gerek gündeme geliş tarihi gerekse içeriği incelendiğinde bu iddianın gerçeklik payının yüksek olduğu görülecektir. Değişikliği üzerinde ısrar edilen 3984 sayılı Radyo Televizyon Üst Kurul Kanunu'nun ilgili maddesinin içeriği şöyle: "Belirli bir özel radyo ve televizyon kuruluşunda yüzde ondan fazla hissesi olanlar devletten, diğer kamu tüzel kişilerden ve bunların doğrudan veya dolaylı olarak katıldıkları teşebbüs ve ortaklıklarından herhangi bir taahhüt işini doğrudan doğruya veya dolaylı olarak kabul edemezler ve menkul kıymetler borsalarında muamelelerde bulunamazlar."
   <br/>
   <br/>
   Bugünlerde açıklanması beklenen enerji dağıtım ihaleleriyle birlikte bu değişiklik isteğinin aynı günlere dek gelmesi manidar. Zira söz konusu TEDAŞ ihalelerine bazı medya patronları da katıldı, hatta bu patronların bir çok büyük ilde ihaleleri kazandığı yazılıp çizildi. Eğer TEDAŞ ihalelerine katılan medya patronları gerçekten bunlardan bazılarını kazanacak olurlarsa RTÜK'ün bu kanunu onlar için engel teşkil edecek. Hatta TEDAŞ ihale sonuçlarının açıklanmasının uzaması da RTÜK'ün ilgili maddesinin değişikliğinin uzamasına bağlanıyor. Bu maddede yapılmak istenen değişiklik yüzde on olan hisse oranını yüzde otuza çıkarıyor. Bu bağlamda NTV'nin sahibi Çavit Çağlar'ın satın aldığı Etibank ile ilgili Özelleştirme Yüksek Kurulu'nun onay vermemesi buna bağlanıyor. RTÜK, üyeleri Meclis tarafından seçilmekle birlikte bağımsız bir kurum. Dolayısıyla hükümetin hiç bir genelgesine uyma zorunluluğu yok. Şayet bu yasa tasarısı Meclis'te yasallaşırsa ancak bağlayıcı olur.
   <br/>
   <br/>
   İhale ertelendi fakat..
   <br/>
   <br/>
   Başbakanlığın gönderdiği ve frekans ihalelerinin iptal edilmesine ilişkin istem hakkında üst kurul nihai kararını vermek için yeni başkanı İbrahim Agah Çubukçu başkanlığında yaptığı toplantıda ihalelerin 2 Mart 1988 yılına ertelenmesine karar verdi. Herhangi bir gerekçe göstermeden daha önce 15 Aralık'ta yapılması karara bağlanan ihaleler ile ilgili ertelenme kararının yoğun baskıların sonucu alındığı söyleniyor. Başbakanlığın gönderdiği yazıya göre iptal istemi vardı.
   <br/>
   <br/>
   Ama iptalin hukuki yaptırımlarını ve ihale kazanmış bazı yerel kanalların tazminat davaları açma hazırlıklarını gözönüne alan kurul ancak ertelemekle yetinebildi. Bu durumun anayasa ve hukuk kurallarına aykırı olduğunu belirten gazeteci yazar Nazlı Ilıcak'a göre kanunda yapılmak istenen değişikliğin elektrik dağıtım ihaleleriyle bire bir bağlantısı var: "Burası Türkiye her şey beklenir. Bu frekans tahsis ihaleleri karar verilmesine rağmen hukuka aykırı olarak iptal bile edilebilir. Değiştirilmek istenen 29. maddeye göre herhangi bir televizyon kanalında yüzde on oranında hissesi bulunan bir kimse kamu ihalelerine giremez. Halbuki bunlar bir sürü elektrik ihalelerine filan girdiler. Şimdi bakın TEDAŞ ihale sonuçları sürekli erteleniyor. Neden? Çünkü RTÜK engeli var. Bu kanuna göre Aydın Doğan'nın hiç bir ihaleye girmemesi lazım. Kanun böyle diyor. Ama nerede? Onlar RTÜK'teki değişikliği yapacaklar ki sonra TEDAŞ ihalelerini açıklayacaklar. Yani meşrulaştıracaklar bir anlamda. Bir de frekans ihaleleri bu durumda açıklanırsa itirazlar ile karşılaşabilirler. Çünkü televizyonlarını hizmetçileri, kapıcıları üzerine yaptırmışlar. Ben RTÜK'ün bunlara boyun eğmemesini diliyorum. Bağımsız bir kurum hiç bir kurum veya kuruluşa bağımlı değil. Başbakanlığa bile."
   <br/>
   <br/>
   Onca sorun dururken...
   <br/>
   <br/>
   Hükümetin hazırlayıp Meclis'e gönderdiği kanun tasarısında aslında RTÜK'ün özüne ve işlevine yönelik ciddi bir düzenleme sözkonusu değil. Sadece bazı çıkar gruplarının çıkarlarına engel teşkil eden maddenin değişikliği isteniyor. Oysa RTÜK'ün kendi iç dinamiğinden kaynaklanan onca sorun var. Eğer bir yeniden yapılanma olacaksa bu sorunların çözülmesi düşünülmeli. Mesela personel yetersizliği, nitelikli uzman azlığı, teknik imkansızlıklar hat safhada. Eğer bir iyileştirme yapılacaksa buralardan başlamanın daha mantıklı olduğu su götürmez bir gerçek. Gelişmiş birçok Avrupa ülkesinde de benzeri kuruluşlar var ama hiçbirisinin bu denli bağımlı hareket ettiği görülmemiştir. Yine eğer bir düzenlemeye gidilecekse bugün çok komik durumda olan para cezaları yeniden düzenlenebilir. Elde edilen bu paralar ile rahatlıkla kurumun bütçesi oluşturulabilir. Böylece genel bütçeden aldığı pay başka bir alana aktarılmış olur. RTÜK için 1997 yılı bütçesinden dokuz buçuk trilyon lira ayrılmıştı.
   <br/>
   <br/>
   İdeal ceza sistemi yayın kuruluşlarının reklam gelirleriyle orantılı bir şekilde oluşturulabilir. RTÜK'ün bu sistemle büyük meblağları kazanması işten bile değil. Bu paralar ile hem teknolojik yenilikler yakından takip edilip kullanılabilir hem de örgütlenmede üst kurulun maddi kaynaklarının gelişmesine büyük katkılarda bulunur. Bugün bu sistemin kullanılmamasından dolayı RTÜK trilyonlarca lira zarara uğratılıyor. Televizyonlar beyan usulüyle gelirlerini açıkladıklarından toplam reklam pastası içinde son derece düşük bir pay beyan ediliyor. Burada da açık bir usulsüzlük ortaya çıkıyor. Eğer birtakım yenilikler yapılacaksa önce buralardan başlanmalı.
   <br/>
   <br/>
   Tekelin oluşması kaçınılmaz olur
   <br/>
   <br/>
   Hükümetin yapmayı düşündüğü kanun tasarısındaki başka bir değişiklik de sahiplikle ilgili. Buna göre televizyon kanallarının sahipliği reytingler ile ilgili olacak. Bir anlamda tekelleşme meşrulaştırılacak.
   <br/>
   <br/>
   Mevcut RTÜK yasasına göre tekelleşmeyi önlemek amacını güden hüküm şöyle: "Bir hissedarın, bir kuruluştaki hisse miktarı, ödenmiş sermayenin %20'den ve birden fazla kuruluşta hisse sahibi olanların bu kuruluşlardaki tüm hisselerinin toplamı, %20'den fazla olamaz. Bu hükümler, yukarıda zikredilen hisse sahibinin, bir ile üçüncü dereceye kadar (dahil) kan ve sıhri hısımları için de uygulanır." Yani yürürlükte olup da değiştirilmek istenen söz konusu yasa bir kişinin, bir veya birden fazla müessesedeki hisselerinin tümünü yüzde yirmi ile sınırlıyor. Ayrıca yasaya karşı herhangi bir oyunun yapılmasına engel olmak için de, diğer hisselerin şahsın yakınları üzerine yapılmasını engelliyor. Bunun içindir ki bugün bir çok televizyon kanalının hisseleri patronların hizmetçileri, kapıcıları gibi yakını olmayan insanlar üzerine yapılmış.
   <br/>
   <br/>
   Bu yüzde yirmilik oranın nedeni de çok açık; dördüncü kuvvet olarak isimlendirilmesine rağmen çoğu kez birinci sıraya çıkan bu etkili medya aracının tekel konumuna düşmesine engel olmak. Eğer televizyonlar üzerinde birden fazla ortaklık olursa hakimiyeti de o oranda düşer.
   <br/>
   <br/>
   Ama Meclis'te görüşülecek yeni tasarıda bu yüzde yirmilik oran izlenme oranı üzerinden değerlendirilmek isteniyor. Yüzde yirmilik hisse sınırlamasının yerini yüzde otuzluk reyting oranı alacak.
   <br/>
   <br/>
   Aslında reytingin işin içine karıştırılması başlı başına tartışma konusu. Zira resmi bir ölçüm kuruluşu yok. Bunun yanı sıra Anadolu'daki onlarca yerel televizyon ölçümlerinin oranını tespit eden herhangi bir ölçüm kuruluşu da yok şu anda. Peki bu ölçüm oranını kim tespit edecek? Halihazırda bir tek AGB ölçüm kuruluşu var. Bünyesinde bir reyting ölçüm birimi oluşturmak isteyen Radyo Televizyon Üst Kurulunun yaptığı somut herhangi bir atılım yok. Peki AGB'nin ölçtüğü oranları hergün kendi keyiflerince değerlendirip bangır bangır bağırarak birinciliklerini ilan eden ve böylece bir gün içinde bir kaç birincinin çıkabildiği bir ortamda bu oranlar ne ölçüde sağlıklı olacak? Bütün bu sorunlar çözülmeden bu sistemin işlemesinin mümkün olmayacağı ortada.
   <br/>
   <br/>
   Bunun yanı sıra yüzde yirmilik hisse oranını yüzde otuzluk izlenme oranıyla değiştirmek aslında bir kişinin tek başına bir televizyon kanalına rahatlıkla sahip olmasını da sağlıyor. Çünkü ortalama reytingleri gözönünde bulundurduğumuz zaman hiç bir kanalın yüzde otuz ortalamayı geçemediğini görmekteyiz. Bu oran belirli dönemlerde aşılsa bile üzerinde herhangi bir yaptırım bulunmayan özel ölçüm kuruluşunun sonuçlar üzerinde oynama yapamayacağını kim garanti edebilir? Bununla birlikte yüzde onluk izlenme oranlarına sahip olan tv kanalları hiç hesaba katılmıyor. Hesaba katılsa bile ölçümleri yapılmayan bölge televizyonlarının rahatlıkla satın alınması da işten değil. Yüzde otuzluk oranın neden istenildiğine ilişkin sorulara söz konusu medyanın yazarları ağız birliği edercesine aynı cevabı veriyorlar: Bu uygulama şeffaflık getirecek, gerçek sahipler ortaya çıkacak ve hisseler nama yazılacak.
   <br/>
   <br/>
   Ama televizyon kanalları genelde birer anonim şirket oldukları için tüm hissedarlarının isimleri zaten Resmi Gazete'de yayınlanıyor. Yani hiç bir gizlilik olmaksızın tüm çıplaklığıyla sahiplerin isimleri açıklandığı gibi kanunlar da zaten nama yazılı hisseyi şart koşuyorlar. Bu durumu onlar yasalara uymazsa yasaları kendilerine uydururlar şeklinde değerlendiren Nazlı Ilıcak daha sonra şöyle devam ediyor: "Şeffaflık bahane. Amaç, TV patronlarının korkulu rüyası haline gelen uydurma hissedarları tasfiye etmek. Öyle ya, Özer Çiller'e, neden çiftliği Suna Pelister'in üzerine aldın? diye sual edenler, bir gün benzer bir soruya muhatap olabilirler: "Hisselerini neden, aşçı, şoför veya kahyanın üzerine gösterdin?" Yüzde 30'luklu oranla bir kişi bir televizyon sahibi olabiliyor. Hatta birden fazla tv sahibi de. Yüzde otuz izlenme payı demek tabii büyük bir pay. Bugünkü tv'lerin yüzde yirmi kadar izlenme payları olduğunu varsayarsak ki bu ölçümler de çok muğlaktır, bir kişi bir televizyon hatta birden fazla televizyona rahatlıkla sahip olabilecek. Şu andaki fiili duruma göre yüzde yirmilik ortaklık payına da uymuyorlar. Tanıdıkları yakınlarının ve yanlarında çalışanların üstüne yapmışlar. Bir kere bu durumdan dolayı son derece rahatsızlar, bunun değişmesini istiyorlar. İkincisi şimdi Anadolu'da birtakım tv'ler var, oralardan da pay topladılar. Bu yeni gelen kanunda yüzde on'a kadar olanların izlenme payları yüzde otuz izlenme payı hesabına katılmayacak. Bu yüzden Anadolu'daki tv'lerin zaten izlenme payları tespit edilemiyor. Dolayısıyla çok sayıda tv'yi satın alma imkanlarına kavuşacaklar. Bu da yazılı basındaki gibi tam bir tekelleşmeyi doğuracaktır. Bu kez yazılı basında yaptıklarını ekranlara taşıyacaklar."
   <br/>
   <br/>
   Radyo ve Televizyon Kuruluşlarının Kuruluş ve Yayınları Hakkındaki Yasa'nın bazı maddelerinin değiştirilmesine ilişkin tasarı konusunda meslek örgütlerinin görüşlerinin alınmamasının bir eksiklik olduğunu dile getiren Türkiye Gazeteciler Cemiyeti'ne göre yasa tümüyle ele alınmalı, eğer yalnızca iki maddede değişiklik gündeme getirilecekse eksik kalmış olacak. Değiştirilmesi gündeme gelen maddenin bazı sakıncalı sonuçlara sebebiyet vereceğini de dile getiren cemiyete göre tekelleşme oluşabilir: "Yasanın, özel radyo ve televizyonların kuruluş ve hisse oranları konusunu kapsayan 29. maddesinde öngörülen değişiklikler çok seslilik, iletişim özgürlüğü ve demokratik ilkeler açısından bazı tehlikeler içermekte. Öteden beri basın ya da meyda ekonomisinin diğer sektörlere göre daha saydam olması görüşünü savunmuşuzdur. Ancak bu saydamlığın yanı sıra, tekelleşmeye yol açabilecek gelişmeleri önleyici, en azından sınırlayıcı düzenlemelerin hayata geçirilmesini istemişizdir. Bu hususu çok sesliliğin, iletişim özgürlüğünün ve demokrasinin gereği gördüğümüzü de belirterek, tasarıdaki 29. maddenin yeniden ele alınmasını zorunlu bulmaktayız. Kabul edilebilir ve kalıcı bir düzenleme için, söz konusu yasanın değişikliği üzerinde meslek örgütlerinin görüşlerinin alınmasında, uzlaşma sağlanmasında yarar görmekteyiz."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3271-26-rtukte-ortuk-oyunlar.html), [web.archive.org (arşiv bağlantısı)](http://web.archive.org/web/20130107003939/http://www.aksiyon.com.tr:80/aksiyon/haber-3271-26-rtukte-ortuk-oyunlar.html)
