# Krizin ikinci yüzü siyaset

*Seyit Arslan 2015.07.07*

<div class="pNewsDetailMainContent" itemprop="articleBody">
 <p>
  Kreditörlerin teklifini referanduma götüren yunanistan Başbakanı TsIpras, bu hamleyle ekonomik krizi Avrupa için bir siyasi mesele hâline getirdi.
 </p>
 <p>
  Uluslararası Para Fonu’na (IMF) açık hesabı bulunan tek Euro ülkesi olan Yunanistan’daki ekonomik kriz, Avrupa kamuoyunu meşgul etmeye devam ediyor. İspanya, Portekiz ve İrlanda’da başarıyla uygulanan kurtarma paketlerinin Yunanistan’da uygulanamaması Atina’ya tepkileri artırdı. Kreditörlerin 30 Haziran’da süresi dolan ikinci kurtarma paketinin uzatılması için sunduğu teklifi referanduma götüren Başbakan Alexsis Tsipras, bu hamlesiyle Avrupa için sorunu siyasi boyuta da taşıdı.
 </p>
 <p>
  Brüksel’de, Yunanistan’ın ‘ne pahasına olursa olsun kurtarılacağı’ düşünülürken üst üste yapılan toplantılardan sonuç alınamadı. 30 Haziran’a sayılı günler kala Atina’nın referandum kartını çekmesi gündemi değiştirdi. Beş yıldan bu yana iflas etmemesi için kreditörler tarafından 216 milyar Euro aktarılan Yunanistan’da ocak ayında yapılan seçimleri kazanan SYRIZA’nın krizi referanduma götürmesi Avrupa başkentlerinde hayal kırıklığıyla karşılandı. Seçim sonrası daha önce söz verilen reformlardan geri adım atan ve seçimlerdeki ‘işten çıkarılan memurların işe alınması, emekli maaşlarının yükseltilmesi’ vaatlerini yerine getiren Atina, kreditörleri sunduğu uzlaşma teklifleriyle ikna edemedi.
 </p>
 <p>
  Seçim vaatleriyle mali gerçeklikler arasında sıkışıp kalan Tsipras’ın referandum için uzun süredir hazırlık yaptırdığını iddia edenler bile oldu. Seçimlerde kurtarma paketinin yeniden müzakere edileceğini vadeden Tsipras’ın ikinci uzatma paketi için yaptığı referandum manevrası, en çok ülkenin en büyük alacaklısı durumundaki Almanya’yı kızdırdı.
 </p>
 <p>
  Alman Meclisi’ndeki özel oturumda konuşan Başbakan Angela Merkel “İyi bir Avrupalı ‘her ne pahasına olursa olsun’ anlayışıyla bir uzlaşma arayışına girmez. İyi bir Avrupalı, Avrupa anlaşmalarına ve ulusal kanunlara riayet eden kişidir. Bu anlaşmalara uyarak Euro’nun istikrarlı kalmasına yardımcı olan ve zarar görmemesi için çalışan kişidir.” sözleriyle Tsipras’a ‘tutarlı değilsin’ göndermesinde bulundu. Merkel, Tsipras’ın siyasi sorun hâline getirdiği mali krizdeki katı tutumunu “Avrupa 1,5 veya 2 milyar Euro’yu ödeyecek güçte. Ancak mevzubahis olan bu değil, kanunlara uymak.” sözleriyle savundu.
 </p>
 <p>
  Alman Ekonomi Araştırmaları Enstitüsü’nün verilerine göre Yunanistan’ın iflası durumunda Almanya’nın zararı 88,7 milyar Euro olacak. Referandumdan reformlara hayır çıkması durumunda Avrupa’yı bekleyen faturanın büyüklüğü ise 310 milyar Euro.
 </p>
 <p>
  Berlin’deki öfkenin benzerini Atina’da da görmek mümkün. Yaşananlara tepki olarak Cumhurbaşkanı Prokopis Pavlopoulos Berlin’e salı günü gerçekleştireceği ziyareti iptal etti. Yunanistan’daki ‘kurtarma paketine hayır’ kampanyalarında Alman Maliye Bakanı Wolfgang Schäuble’nin resimlerini kullanan Yunanlar, acı kemer sıkma politikalarının ve çözümsüzlüğün sorumlusu olarak Alman hükümetini görüyor.
 </p>
 <p>
  Avrupa ülkelerinin uzun süredir gündeminde olan Yunanistan’ın Euro’dan çıkartılmasına dair kamuoyu yoklamaları halkların Atina’yı drahmi kullanırken görmek istediklerini ortaya koyuyor. Eurogrup Başkanı ve Hollanda Maliye Bakanı Jeroen Dijsselbloem’in “Referandum hayır ile sonuçlanırsa Yunanistan’ı Euro’da tutamayız.” sözleri Avrupa’nın her türlü sonuca hazır olduğunu gösteriyor.
 </p>
 <p>
  Alman gazeteleri, Tsipras’ı ‘bir adam, iki farklı yüz’ şeklinde manşete taşıdı. Tsipras’a göre Avrupa, Yunanistan’dan öç alıyor. Referandumdan çıkacak ‘evet’, yeni seçim ve krizin derinleşmesi demek. ‘Hayır’ cevabı Yunanistan’ı Euro bölgesinin dışında bırakacak. Sonuç ne olursa olsun Yunanistan için kreditörler, Avrupa için de Yunanistan daha uzun bir süre gündemin ilk sıralarında yer almaya devam edecek.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/krizin-ikinci-yuzu-siyaset_551453), [web.archive.org (arşiv bağlantısı)](http://web.archive.org/web/20150728234342/http://www.aksiyon.com.tr/ust-manset/krizin-ikinci-yuzu-siyaset_551453)
