# Almanya'da 'Gazeteci' Türkiye'de 'Hain'

*Seyit Arslan 2015.08.11*

<div class="pNewsDetailMainContent" itemprop="articleBody">
 <p>
  Ülkemizde gazetecilere ‘vatana ihanet’ davaları açılmaya devam edİyor. Almanya’da ise benzer bir tartışma gazetecilere soruşturma açan savcının görevden alınmasıyla son buldu. Bunda, 53 yıl önceki kazanımın büyük rolü vardı.
 </p>
 <p>
  Uluslararası Sınır Tanımayan Gazeteciler (RSF) Örgü-tü’nün Dünya Basın Özgürlüğü sıralamasında 154. sıraya gerileyen Türkiye’de basın özgürlüğü tartışmaları hız kesmeden devam ediyor. Geçen hafta İstanbul Cumhuriyet Başsavcılığı, 18 gazeteci hakkında ‘terör örgütü propagandası yapmak’ suçundan 7,5 yıla kadar hapisle cezalandırılmaları talebiyle iddianame hazırladı. Bizzat ülkenin cumhurbaşkanı tarafından gazeteci Can Dündar hakkında, aralarında ‘terör örgütü kurmak ve yönetmek, devletin güvenliğine ilişkin gizli kalması gereken bilgileri açıklamak’ suçlarının da yer aldığı iddialar nedeniyle iki kez müebbet hapis talebi ile dava açıldı. Örnekleri saymakla bitirmek mümkün değil. Türkiye’de önce darbe planlarını deşifre etmesiyle ünlenen, daha sonra ‘devletin güvenliğine ilişkin gizli belgeleri temin etme’ suçundan dört ay önce içeri atılan Mehmet Baransu, yaşananlar içerisinde yakın tarihten bir diğer örnek. Aralık ayından bu yana bir televizyon dizisinden dolayı hapiste tutulan ve hâlâ hakkında iddianame hazırlanmayan Hidayet Karaca’ya açılan dava ise gazetecilere açılan davaların en ilginçlerinden biri olarak tarihteki yerini çoktan aldı bile.
 </p>
 <p>
  Türkiye’nin 154. olduğu basın özgürlüğü sıralamasında 14. sırada olan Almanya’da geçen hafta başlayan ‘vatana ihanet’ soruşturması, ülkelerin ‘basın özgürlüğü’ konusuna nasıl baktığını ortaya koyması açısından oldukça önemli bir örnek. Savaş sonrası dönemde gazetecilere ‘vatana ihanet’ gerekçesiyle açılan ikinci soruşturma olan ‘netzpolitik.org’ vakası, hükümetin soruşturmayı başlatan başsavcıyı görevden almasıyla sona erdi. Başbakanlığını Angela Merkel’in yaptığı koalisyonun iki ortağı da başsavcının görevden alınması kararında ortak tavır sergiledi. ‘netzpolitik.org’ sitesine başlatılan soruşturma, Almanya’da basın özgürlüğünün korunmasında kamuoyunun ve geçmişte verilen mücadelelerin önemini bir kez daha ortaya koydu. Bağışlarla ayakta duran haber portalına bir haftada 50 bin Euro bağış yapıldı. Halk, basın özgürlüğünün korunması için hafta sonunda gösteriler düzenledi.
 </p>
 <p>
  Gelişmiş demokrasilerde gazetecilerin özgürlüğünün korunması meselesinde ise geçmişte yapılan önemli mücadelelerin büyük payı var. Almanya’da siyaset kurumu, zamanında hukuku emellerine alet etmenin bedelini ödedi, hem de tam 53 yıl önce. 26 Ekim 1962’de patlak veren ‘Der Spiegel Skandalı’ sonrası gazetecilere vatana ihanet suçlamasıyla açılan ilk dava kamuoyunda büyük tepki çekmişti. Der Spiegel’in hükümetin savunma politikasını sorgulayan ve NATO tatbikatı ‘Fallex 62’yi konu alan ‘sınırlı savunma’ haberi dergiye tam bir ay sürecek polis baskınıyla sonuçlanmıştı. ‘Devlete ait gizli bilgileri ifşa etmekle’ suçlanan derginin genel yayın yönetmenleri Claus Jacobi ve Johannes K. Engels, imtiyaz sahibi Rudolf Augstein, haberi yazan gazeteciler Hans Schmelz ve Conrad Ahlers tutuklanmıştı. Haberde Soğuk Savaş döneminde NATO birliklerinin yetersizliğine vurgu yapılıyor ve bir de gizli belge yayımlanıyordu. Spiegel’in haberinde Savunma Bakanı Strauss’un orduyu nükleer silahlarla donatmayı planladığı iddiasına yer veriliyordu.
 </p>
 <p>
  7 Kasım 1962’de mecliste yapılan özel oturumda Savunma Bakanı’nın arkasında durarak Spiegel dergisine ‘vatana ihanet’ suçlaması yapan Başbakan Konrad Adenauer, yoğun protestolarla karşı karşıya kaldı. Haberde hedef alınan dönemin savunma bakanı Franz Josef Strauss önceleri operasyonla ilgisi olmadığını söylese de operasyonun arkasındaki kişi olduğu ortaya çıkınca istifa etmek zorunda kaldı. Soruşturmanın koalisyon ortağı Hür Demokrat Partili (FDP) Adalet Bakanı’nın haberi olmadan başlatıldığının ortaya çıkması, koalisyon hükümetini sıkıntıya soktu.
 </p>
 <p>
  Almanya’da başta öğrenciler olmak özere kamuoyu hukuk devletinin ilkelerine bağlı kalınması ve basın özgürlüğünün korunması için protestolar düzenledi. Yazı işlerine bir ay el konulan ve kapatılan Der Spiegel’e Zeit, Stern ve Morgenpost gazeteleri bürolarını açarak destek verdi. Yaptığı haberlerden dolayı Spiegel’e karşı oluşan öfkenin boyutlarını anlamak için, soruşturma başladığında diktatör Franco tarafından yönetilen İspanya’da eşiyle tatil yapan Ahlers’in, Alman hükümetinin talimatı üzerine İspanyol polisi tarafından tutuklanmasına bakmak yeterli olacaktı. Soruşturma sonrasında gazeteciler Ahlers 56, Schmelz 81, Augstein 103 gün cezaevinde yatmak zorunda kaldı. Çok sürmeden beş FDP’li bakan istifa edince hükümet dağıldı ve olay ‘Adenauer kabinesi’nin istifası ile sonuçlandı. Açılan dava 1965’te kapandı. Yaşananlar ülkenin demokratik gelişimi açısından önemli bir kazanımdı.
 </p>
 <p>
  53 yıl sonra tekrar eden soruşturmaya gösterilen tepkilerde, geçmişteki tecrübelerin etkisini görmek mümkün. Almanya’da yankıları hâlâ devam eden ve muhalefet tarafından mecliste özel bir oturumla tartışılması istenen ‘netzpolitik.org’ soruşturması durduruldu. Gazetecilere ‘vatana ihanet’ten dava açılmaması için yasal düzenlemeye gidilmesi bile tartışılıyor. Gazeteciler, bilgileri sızdıranlar yerine haberi yazanlara soruşturmalar açılmasına itiraz ediyorlar.
 </p>
 <p>
  Almanya’da gizli belgelerin yayımlanmasına yönelik tartışmalarda kamuoyunun tepkisini çeken bir diğer nokta, soruşturma açılması için başvuran Anayasayı Koruma Teşkilatı’nın gizli olduğu iddia edilen evrakın nasıl sızdırıldığını araştırması yerine haberi yayımlayan yayın organlarına soruşturma talep etmesi. Kamuoyunda ülkeyi Amerikan Ulusal Güvenlik Kurumu’nun (NSA) dinlemelerine karşı koruyamayan istihbarat birimlerinin gazetecilere açılan davalarla uğraşmasına gösterilen tepkiler de bir hayli fazla.
 </p>
 <p>
  Almanya’daki soruşturmanın dünya kamuoyuna yansıması sonrası Türkiye’de bir kısım medyanın gazetecilere açılan davalara verdiği tepkiler ise oldukça ilginçti. Akşam gazetesinin olayı “Almanya’da hain, Türkiye’de CAN” manşetiyle okurlarına duyurması ve manşetten gazeteci Can Dündar’ın resmine yer vermesi şaşkınlıkla karşılandı. Devletin resmî haber ajansı AA, dava açılmasını uzun ve detaylı bir haberle duyururken, iktidara yakın medya ‘soruşturmanın durdurulmasını, savcının görevden alınmasını ve Başbakan Merkel’in görevden almaya desteğini’ haber yapmaya değer bulmadı.
 </p>
</div>


Kaynak: [www.aksiyon.com.tr](http://www.aksiyon.com.tr/medya/almanyada-gazeteci-turkiyede-hain_551901), [web.archive.org (arşiv bağlantısı)](http://web.archive.org/web/20150812135845/http://www.aksiyon.com.tr/medya/almanyada-gazeteci-turkiyede-hain_551901)
