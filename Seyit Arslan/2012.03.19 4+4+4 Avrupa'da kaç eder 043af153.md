# 4+4+4 Avrupa’da kaç eder?

*Seyit Arslan 2012.03.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   4+4+4 eğitim sisteminin başarı ile uygulandığı iki ülke, Avusturya ve Almanya. Özellikle meslek eğitimi konusunda oldukça başarılı olan bu ülkeler, Türkiye’de çok tartışılan bu sistemi uzun süredir uyguluyor.
  </font>
 </div>
 <div id="newsText">
  <font class="detail-text">
   <p>
    Türkiye’de son haftaların en çok tartışılan konularından biri olan 4+4+4 eğitim sisteminin yenilik olarak neler sunduğu, halkın kafasında hâlâ netleşmiş değil. Yeni sistemin içeriği, siyasi tartışmaların gölgesinde kaldı. Millî Eğitim Bakanlığı, ikinci 4 yıl ile mesleki eğitime yönlendirmenin güçlendirilmesini amaçladığını açıkladı. Bunu anlatma çabası ise imam hatiplerin orta kısmının yeniden açılacağı ve bunun 28 Şubat ile hesaplaşma olduğu tartışmaları arasında kayboldu.
   </p>
   <p>
    Dünyada ülkeler çoğunlukla 6+3+3, 3+4+8, 4+4+4 olarak ifade edilebilecek eğitim sistemlerine sahip. 4+4+4 eğitim sisteminin başarı ile uygulandığı iki ülke, Avusturya ve Almanya. Özellikle meslek eğitimi konusunda oldukça başarılı olan bu ülkeler, Türkiye’de çok tartışılan bu sistemi uzun süredir uyguluyor. Meslek eğitimindeki başarılarından dolayı övgülere mazhar olan Avusturya, endüstriye ara eleman sağlamak için zaman içerisinde her türlü değişikliği göze almış bir ülke.
   </p>
   <p>
    6 yaşını dolduranların ilkokula başladığı ülkede çocukların ‘Kindergarten’ olarak adlandırılan okul öncesi son yıl anaokuluna gitmesi zorunlu. Devletin ücretsiz sunduğu anaokulları özellikle göçmen çocuklarının dil öğrenimi için çok önemli.
   </p>
   <p>
    İlkokulda 4 yıl geçiren öğrenciler, 4. eğitim yılındaki notlara göre ortaöğretime devam ediyor. İkinci 4 yıldaki okul tiplerinden ilki, orta ve lise kısımları dörder yıl süren ve başarılı gençleri doğrudan üniversiteye hazırlayan ve ‘gymnasium’ adı verilen genel liseler. Toplam 6 bin 178 okulun bulunduğu Avusturya’da 2 bin 78 okulda eğitim, ortaöğretim seviyesinde veriliyor. Bu ortaokullar içerisinde üniversiteye doğrudan gitme kapısını açan gymnasiumların sayısı 272 (sadece lise eğitimi veren gymnasiumlarla birlikte 340). Öğrenciler gymnasiumlarda üst seviyede dil eğitiminin yanı sıra çok iyi matematik ve fen bilimleri temeline kavuşuyorlar.
   </p>
   <p>
    Normal ortaokula giden öğrenciler ise daha temel seviyede dersler alırken 8. yılın sonunda notlarının iyi olması durumunda gymnasiumların lise kısımlarına geçebildikleri gibi ticaret liselerine ve teknik liselere de geçiş imkânına sahip oluyorlar.
   </p>
   <p>
    Bu noktada Almanya’da gymnasiumun dışındaki ortaokullar kendi aralarında da ‘realschule’ ve ‘hauptschule’ olarak ikiye ayrılıyor. Realschule’ye gidebilmek için notların iyi olması şartı aranıyor. Diğer öğrenciler hauptschule’ye yollanıyor. Bunun dışında öğrenme konusunda sıkıntı çekenler için özel eğitim (sonderschule) okulları var. Ancak bu okul türü çoğu zaman dil sıkıntısı çeken çocukların gittiği, özellikle de Türk çocuklarının ortalamanın üstünde temsil edildiği okullar olarak biliniyor.
   </p>
   <p>
    Karnede ‘çok iyi’ ve ‘iyi’ dışında notları bulunanlar için son şans, öğrencinin girmek istediği okulun yaptığı kabul sınavı. Normal ortaokullar ile gymnasiumlar arasındaki eğitim seviyesi farkı öğrenciyi ister istemez 8. sınıfın sonunda bir meslek eğitimine yönlendiriyor. Meslek eğitimine geçecek öğrenciler, mecburi eğitimin tamamlanması ve meslek eğitim sisteminin anlaşılması adına daha çok firma ziyaretleri ve ağır olmayan bir ders içeriği üzerine kurulmuş politeknik okullara yönlendiriliyor. Öğrenci, dual sistem olarak adlandırılan meslek eğitim sisteminde, eğitiminin yüzde 80’ini işletmelerde, yüzde 20’sini okulda geçiriyor. Öğrencilere ilk yıl için 225 ila 790 avro arası bir ücret ödeniyor. Bu rakam son yılda 541 avro ila 1468 avro brüt maaş seviyesine yükseliyor. Gözlükçülükten aşçılığa, avukat asistanlığından satış elemanlığına kadar birçok meslek, bu sistem içerisinde öğreniliyor.
   </p>
   <p>
    Öğrenci, meslek eğitiminden ‘kalfa’ olarak mezun oluyor ancak doğrudan üniversiteye gitme hakkına sahip olamıyor. Bunun için 6 daldan oluşan mesleki eğitim olgunluk sınavını kazanması gerekiyor. Meslek eğitimini bitiren bir öğrenci yetişmiş eleman olarak doğrudan iş piyasasına dâhil olabiliyor. Avusturya’da öğrenilebilecek 220 meslek dalı bulunurken bu rakam Almanya’da 350.
   </p>
   <p>
   </p>
   <p>
    <strong>
     Son 4 yılın kalitesi
    </strong>
   </p>
   <p>
    Başarıyla ortaokula giden ve meslek eğitimi yapmak istemeyen öğrencilerin devam ettiği gymnasiumun lise kısmı ve meslek eğitim liseleri gençlere üniversitenin yolunu açıyor. Gymnasiumlarda öğrencilere eğitimlerinin 7. yılından itibaren ilgi alanlarına göre Latince ya da geometri gibi seçmeli dersler sunuluyor. İkinci 4 yılın tamamlandığı ortaokuldan sonra öğrencilerin eğitime devam edilebildiği teknik liseler ve meslek liseleri ise yine yüksek eğitim kalitesine sahip okullar olarak biliniyor. Öğrencilerin bu okullara kabulü iyi karnelere sahip olmalarına bağlı. Üç yıl devam edilmesi hâlinde sadece meslek sahibi olunuyor. Toplamda 5 yıl gidilmesi hâlinde öğrenciye doğrudan üniversiteye gitme imkânı sunuyor. Normal ortaokuldan gymnasium, teknik lise ve meslek lisesine geçen öğrenciler, bu okulların ilk yılında eğitim seviye farkından dolayı çok zorlanıyor ve çoğu zaman meslek eğitiminin yolunu tutarak meslek eğitimi yapacak işyeri aramaya başlıyorlar.
   </p>
   <p>
    Türkiye’de de yoğun bir şekilde tartışılan sistemin ortaokul kısmı öğrencilerin geleceklerinin belirlendiği en önemli nokta. Avusturya ve Almanya’da ilkokulun ilk 4 senesinden sonra doğrudan gelecekteki eğitim hayatına yön verecek bir seçmenin yapılması, yoğun eleştiri alan noktalardan biri. Sebep ise sosyal seviyesi ve eğitim durumu kötü ailelerin çocuklarına ilkokul sürecinde yeterince destek olamamasından dolayı özellikle göçmen çocuklarının üniversiteye gitme yollarının kapanması.
   </p>
   <p>
    Nüfusu Türkiye’den fazla olan Almanya, not sistemini ve okul çeşitliliğini sağlam temeller üzerine oturttuğu için, üniversiteye gidene kadar öğrenci zorlu bir eğitim hayatı geçiriyor. Bununla birlikte meslek eğitimi veren liseler ve meslek okullarının sayısının ve çeşidinin yeterli olmasından dolayı istenmesi hâlinde iş piyasasına daha erken yaşlarda girilebiliyor. Böylece ‘Düz lise mezunu olarak ne yapabilirim?’ sorusu da ortadan kalkıyor. Gymnasiuma giden bir öğrenci iyi bir iş için üniversite mezunu olması gerektiğini biliyor.
   </p>
   <p>
    Genel olarak 4+4+4’ün ortaöğretim 2. kademe olarak bilinen lise kısmı okul tipi ve üniversiteye gidip gidememe durumuna göre 3 ila 6 yıl arasında değişkenlik gösteriyor. Öğrenciler gittikleri lisenin kalitesine ve eğitim süresine göre üniversiteye başlayamayacağı gibi, sadece gittiği lisenin alanına giren bölümlere gitmeye hak kazanıyor. Gymnasium mezunu öğrenciler ise genel olarak üniversitelerin tüm bölümlerine girebiliyor.
   </p>
   <p>
    Almanya ve Avusturya tüm bu olumlu bilgilere rağmen kendi sosyal ve demografik yapısını göz önüne alarak eğitim sistemlerinde lokal reformlara gitmeye devam ediyor. Ülkelerde yapılan çeşitli testler aracılığı ile eğitimdeki açıklar tespit edilmeye ve giderilmeye çalışılıyor.
   </p>
   <p>
   </p>
   <p>
    <strong>
     4+4+4’ün en kritik noktası esnek geçiş, kaliteli ve alternatifli liseler
    </strong>
   </p>
   <p>
    Avrupa’da 4+4+4’ü uygulayan ülkeler, öğrencileri ikinci 4 yılın 3 ve 4. sınıfında yoğun bir şekilde hayata hazırlama çalışmaları yapıyor. Bu konuda eğitim bakanlıkları yalnız değil. Çalışma bakanlıkları öncülüğünde iş piyasası kurumları ve ticaret odaları kurdukları eğitim bilgilendirme merkezleri ile her çocuğa mesai saatleri içerisinde okul dışında mesleki bilgilendirme yapıyor.
   </p>
   <p>
    Bunun dışında öğrencilerin ilgi alanlarını belirlemeye yardımcı ‘kabiliyet testi’ uygulaması öğrencilerin sıkça başvurdukları ve ücretsiz olarak faydalandıkları bir yöntem. Bunun dışında meslek eğitimini tanımaları için tüm öğrenciler ortaokul son sınıfta, gittikleri okullara bakılmaksızın, 3 günlük bir süreyle bir işyerinde çalışmak zorunda. Çocukların hayatı tanımasına yardımcı olmak için öngörülen bu çalışma günlerinde öğretmenler öğrencileri çalıştıkları işyerlerinde ziyaret ediyorlar.
   </p>
   <p>
    12 yılın son 4 yılı, öğrencilerin donanımlarını esas olarak elde ettikleri bölüm. Ancak Türkiye’deki tartışmalar henüz liselerin daha kaliteli ve alternatifli bir hâle getirilmesinden oldukça uzak. Avrupa ülkeleri, öğrencileri, üniversiteden ziyade meslek eğitimi veren okullara yönlendirme eğiliminde. Yetişmiş iş gücü, kriz dönemlerinde ülkelerin en büyük silahı olmuş durumda. Dünyada krizin yaşandığı 2011 yılını ihracat rekorları ile kapatan Almanya, nüfusu 8,5 milyon olmasına rağmen Türkiye’den çok daha fazla ihracat yapan Avusturya, meslek eğitiminin meyvelerini toplamış iki ülke olarak önümüzde iki iyi örnek olarak duruyor.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Çetin Özbey, 22 March 2012, 16:41
> Zorunlu eğitimin 4 4 veya 5 3 olması pek bir anlam ifade etmiyor. Önemli olan eğitim müfredatıdır. Öğrencinin performansının hangi kriterlere göre ölçüldüğüdür önemli olan. Milli eğitim her millete özgü bir milli nitelik taşırken, istikrarlı olmalıdır. Hangi sınıflarda nelerin öğretileceği biliniyor...

Kaynak: [www.aksiyon.com.tr](http://www.aksiyon.com.tr:80/aksiyon/haber-32101-173-444-avrupada-kac-eder.html), [web.archive.org (arşiv bağlantısı)](http://web.archive.org/web/20120427012322/http://www.aksiyon.com.tr:80/aksiyon/haber-32101-173-444-avrupada-kac-eder.html)
