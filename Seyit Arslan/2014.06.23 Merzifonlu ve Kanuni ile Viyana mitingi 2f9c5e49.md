# Merzifonlu ve Kanuni ile Viyana mitingi

*Seyit Arslan 2014.06.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Cumhurbaşkanlığı seçimleri öncesi ikinci yurtdışı mitingini Viyana’da gerçekleştiren Başbakan Erdoğan’ın Türkiye’de övünerek söylenebilecek “Kanuni’nin torunları, Merzifonlu’nun mirasçılarıyız.” sözleri, aşırı sağcıların ‘içeriden kuşatılıyoruz’ algısına ‘harika’ bir katkı sağladı.
  </font>
 </div>
 <div id="newsText">
  <font class="detail-text">
   <p>
    Yaşadıkları ülkelerde ilk kez oy kullanma hakkına sahip olan Avrupalı Türkler, 2,5 milyona yakın seçmen sayısı ile partilerin yeni hedef kitlesi oldu. Başbakan Erdoğan, Köln’den sonra Viyana ve Lyon’da da binlerce vatandaştan oy istedi. Avusturya ziyareti Erdoğan için hiç de hoş başlamadı aslında. Dışişleri Bakanı Sebastian Kurz’un, Köln konuşmasına atıfta bulunarak “Erdoğan’ı açıkça uyarıyorum: Kendisi Avusturya toplumunu bölücü huzursuzluk taşıyamaz. Entegrasyon hassas ve zor bir mesele. Yanlış bir konuşma bizi geriye götürür ve ortamı zehirler.” sözleri havayı bir anda germişti. Türkiye’den en üst seviyede “Kimsenin ne konuşacağımızı söylemek haddine değildir.” cevabı gecikmedi.
   </p>
   <p>
    Program tarihinin iki hafta kala belli olması, büyük çaplı bir program için yer bulma ve organize olma sıkıntıları, organizasyonu yapan Avrupalı Türk Demokratlar Birliği (UETD) Avusturya Başkanı’nı bunaltmıştı. Başkan, kameralar karşısına geçerek “Belediyenin bize tahsis ettiği yer 7 bin kişilik buz pateni pisti. Biz 40-50 binden bahsederken, bizi bir kafese, kümese layık görmeleri, bize yaklaşımın ne kadar ılımlı olduğunun göstergesidir.” demişti.
   </p>
   <p>
    Almanya’dan sonra Avusturya medyası da olayı yoğun bir şekilde gündemde tutuyordu. Erdoğan’a destek verenler ile protesto edenlerin görüşleri haberleştiriliyor, sosyologlar ‘Türklerin uyum sağlayıp sağlamadıkları’ konusunda uzun uzun analizlere imza atıyorlardı. Ülkede kabinenin neredeyse yarısı ziyareti yorumlamış, Tarım Bakanı Andrä Rupprechter’in Erdoğan’a ‘külhanbeyi’ diyecek kadar sınırları zorlayan ifadeleri medyaya yansımıştı.
   </p>
   <p>
    Başbakan Erdoğan’ın ‘özel ziyareti’ farklı konuların da gündeme taşınmasına katkı yapmıştı. Ziyaret daha gerçekleşmeden ‘illegal olarak Türk vatandaşlığına geçerek çifte vatandaş olan Avusturya vatandaşları’ konusu medya tarafından gündeme taşınırken, Türkçe eğitim yapacak bir imam-hatip lisesi projesi de medyanın ve siyasetin yoğun eleştirilerine maruz kalıyordu. Program günü 15 bin kişi salon içinde ve dışında Başbakan’a sevgi gösterilerinde bulunurken, 8 bin kadar protestocu da iki ayrı gösteride salona yürüdü.
   </p>
   <p>
    Avusturya’da tek bir siyasetçinin dahi olumlu beyanat vermediği miting programı sırasında Erdoğan’ın Avusturya hükümetine farklı vesilelerle teşekkürü dikkat çekiciydi. Köln’e göre ‘bir vites düşük’ tonda açıklamalar yapan Erdoğan, kendisini protesto edenler hakkında da herhangi bir şey söylemedi. Salonda olanların çılgınca alkışladığı, Türkiye’de gayet doğal ve övünülerek söylenebilecek “Kanuni Sultan Süleyman’ın torunlarıyız, IV. Mehmed ve Merzifonlu Kara Mustafa Paşa’nın mirasçılarıyız.” sözü, programın Avusturya kamuoyu için ‘kırmızı çizgisi’ oldu.
   </p>
   <p>
    Tarihte Osmanlılar Viyana’yı iki kez kuşattı. Bu kuşatmaları gerçekleştiren devlet adamlarının Viyana’da zikredilmesi, beklendiği gibi medyada geniş yankı buldu. Yıllarca uyum politikalarında büyük hatalar yapan ve son yıllarda doğru adımlar atmaya başlayan Avusturya’da, aşırı sağın oluşturmaya çalıştığı ‘içeriden kuşatıldık’ algısına ‘harika’ bir katkı yapılmış oldu.
   </p>
   <p>
    Ziyaret öncesi tartışmaları başlatan Dışişleri Bakanı Sebastian Kurz, “Salonda gördüğüm manzara, Türkiye’deki seçim kampanyasının Avusturya’ya taşınmış olduğudur. Başbakan, ülkede huzursuzluğa sebep oldu.” sözleriyle kendi başlattığı tartışmaya noktayı da kendisi koydu.
   </p>
   <p>
    300 bine yakın Türkiye kökenli Avusturyalı ve Türk vatandaşının 25 bininin yer aldığı miting ve protestolar geride kaldı. Avusturya’da iş piyasası, eğitim, fırsat eşitliği, aile kurumu gibi konularda ciddi sorunlar yaşayan Avusturya Türk toplumu için net olan tek durum, 20 Haziran sabahına aynı sorunlarla uyanmış olmalarıydı.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-38842-merzifonlu-ve-kanuni-ile-viyana-mitingi.html), [web.archive.org (arşiv bağlantısı)](http://web.archive.org/web/20140703142234/http://aksiyon.com.tr/aksiyon/haber-38842-merzifonlu-ve-kanuni-ile-viyana-mitingi.html)
