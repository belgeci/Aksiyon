# Bağımsız 4 yılın ardından Kosova

*Seyit Arslan 2012.02.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İlk günkü heyecan kalmasa da dört yaşını dolduran bağımsız Kosova uluslararası tanınma, demokratikleşme ve sağlam ekonomi mücadelesine devam ediyor. AB ve ABD güdümlü süreç hassasiyetini koruyor.
  </font>
 </div>
 <div id="newsText">
  <font class="detail-text">
   <p>
    17 Şubat 2008’de bağımsızlığını ilan eden Kosova dört yaşında gencecik bir devlet.  Yeni kurulmuş olmanın tüm izlerini taşıyor her bir mahallesinde. Ülkenin kültür başkenti Prizren’den siyasi başkenti Priştina’ya seyahatte müşahede edilen altyapı ve üstyapı eksikliklerine rağmen, açılışı yapılan otobanlar, başkentin her yerinde görülebilen yeni yapılar ve inşaatlar dönüşümün sadece birer işareti. Üsküp’te ticaret yapan büyük bir seramik firmasının bayisi bir işadamı yolculuk sırasında Kosova’daki hareketliliğe işaret ederek ‘Kosova’da bir ayda sattığım fayansı Makedonya’da ancak bir yılda satıyorum’ diyor.
   </p>
   <p>
    <img alt="" height="518" src="http://web.archive.org/web/20120818040452im_/http://medya.aksiyon.com.tr/aksiyon/2012/02/13/kosova.png">
     Yeni bir ülkeden beklendiği gibi inşaat sektörü oldukça canlı. İşsizlik oranı ise bu canlılıkla ters orantılı ve yüzde 45 civarında. İşsizliğin sebebini merak edenlerin karşısına tanıdık bir cevap çıkıyor: Gurbetçi Kosova Arnavutları. Başta Almanya ve İsviçre’de olmak üzere sayıları 500 bin civarında tahmin edilen gurbetçi Kosovalıların memleketlerine gönderdikleri paranın yılda 1 ila 1,3 milyar avro arasında olduğu tahmin ediliyor. Bu sözler iki yıl önce yapılan bir uluslararası konferansta konuşan zamanın Kosova Maliye Bakanı’na ait.
    </img>
   </p>
   <p>
    Kosova’nın Viyana Büyükelçisi Dr. Sabri Kiqmari, yurtdışında eğitim almış ve hemen savaş sonrası Kosova Başbakanı’na dış politika danışmanlığı yapmış bir isim. Dr. Kiqmari, özellikle işsizliğin yüzde 75’lere vardığı savaş dönemlerinde “gurbetçi dövizleri olmasaydı Kosovalılar hayatta kalamazdı.” diyor. Ona göre bugün bile bu durum değişmedi. Neredeyse Kosova’nın yıllık bütçesi kadar memleketlerine para gönderen gurbetçi Kosovalılar, ülkelerinin istenilen noktaya bir an önce gelmesini arzu ediyor.
   </p>
   <p>
    Avrupa’nın 50. ülkesi olarak bağımsızlığını ilan eden Kosova, dördüncü yaşını kutlarken birçok soruna da çözüm aramaya devam ediyor. Avrupa Birliği (AB) ve ABD’nin inisiyatif alarak kurulmasında büyük rol oynadığı Kosova’da Batılı güçlerin desteği devletin devamı için hayati rol oynuyor. Ülkede faaliyet gösteren yabancı kuruluşların rolleri dağıtılmış durumda. 6 bin civarı askerden oluşan Kosova Uluslararası Barış Gücü (KFOR) güvenlikten; 1.950’si yabancı toplam 3.200 çalışana sahip Avrupa Birliği Hukuk Misyonu (EULEX) hukuki düzenin sağlanması ve geliştirilmesinden; Uluslararası Sivil Ofis (ICO) ise ülkenin kuruluş anayasasının temelini oluşturan Ahtisaari planı doğrultusunda gelişiminin takibinden sorumlu kuruluşlar olarak hükümetle birlikte Kosova’yı kendi ayakları üzerinde duran bir ülke hâline getirmeye çalışıyor.
   </p>
   <p>
    Başta Mitroviça şehri olmak üzere ülkenin kuzey bölgesinde yaşayan Sırp azınlığın Sırbistan ile birleşme hayalleri ve Priştina’ya itaat etmek istememeleri ise en önemli siyasi sorun. Sırbistan tarafından tanınmama ve Kuzey Kosova çözüme kavuşmayan ve en çok baş ağrıtan konular olsa da iki milyona yakın nüfusunun yüzde 50’si 25 yaşın altında olan Kosova’da en büyük sorun işsizlik.
   </p>
   <p>
    Ümitlerini AB üyeliğine bağlayan işsiz Kosovalı genç nüfusun, bağımsızlığın üzerinden geçen dört yılın sonunda kendisine en çok sorduğu soru ‘Gitmek mi zor kalmak mı?’
   </p>
   <p>
   </p>
   <p>
    <img alt="" height="307" src="http://web.archive.org/web/20120818040452im_/http://medya.aksiyon.com.tr/aksiyon/2012/02/13/kosova1.jpg"/>
   </p>
   <p>
    <strong>
     Tanınma ve ekonomik sorunlar
    </strong>
   </p>
   <p>
    1999 yılından 2008’e kadar dokuz yıl boyunca Birleşmiş Milletler Kosova Geçici Yönetimi tarafından idare edilen ülke bağımsızlığın coşkusunu çoktan arkasında bıraktı. İlk olarak Türkiye’nin tanıdığı genç Balkan devletini en son tanıyan ise 24 Ocak 2012’de Gana oldu. Bir yandan tanınma süreci devam eden ülkede, devletin kurumlarını oluşturmanın yanında ekonomiyi ayakta tutmaya çalışan koalisyon hükümetinin işi hiç de kolay değil.
   </p>
   <p>
    Bağımsızlık ilanının ardından her şeyin daha kolay olacağını düşünen Kosova halkının, ülkenin ayakları üzerinde durması için daha uzun yıllara ihtiyaç duyduğunu anlamaları uzun sürmedi. AB tarafından desteklense de bir türlü ekonomik ve siyasal sorunlardan kurtulamayan Başbakan Haşim Taçi ve Kosova Demokratik Partisi, kısa süre içerisinde ciddi siyasal rakiplerle uğraşmak zorunda kaldı. Milliyetçi genç lider Albin Kurti liderliğindeki Kendi Kaderini Tayin Hareketi (Vetevendosje) bağımsızlık sonrası yapılan ilk seçimlerde yüzde 12,2 oy oranıyla üçüncü sırada yer alırken, ülkede ses getiren eylemlere imza atmaya devam ediyor. Kosovalı siyasetçiler, AB ile ocak ayında başlayan vize serbestliği görüşmelerine büyük önem veriyor. Bu adım atılırsa Kosovalıların AB ülkelerinde yaptıkları mülteci başvurularının sayısının da geriye gideceği argümanı sıkça dile getiriliyor. Vize serbestliğinin ne zaman hayata geçirileceği konusunda ise net bir tarih yok.
   </p>
   <p>
    Ülkede uluslararası kuruluşlar ile işbirliği içerisinde hareket eden Başbakan Haşim Taci, Viyana’da gerçekleştirilen son koordinasyon toplantısında bu yılın sonunda ICO Başkanı Hollandalı Pieter Feith’ın kurumun yıl sonu görevini sonlandıracağını açıklamasını memnuniyetle karşıladı. Ancak Feith’ın hükümete Kuzey Kosova’ya ilişkin süreçte beklentilerinin artarak devam ettiğini açıklaması, hükümet üzerindeki uluslararası baskıyı bir kez daha gösteriyordu. Feith’ın ve bölgeyle ilgili Avrupalı bürokratların, Avrupa başkentlerinde hükümetin ekonomi yönetimi ve devlet kurumlarını yerleştirmede başarısız olduğu eleştirilerini dile getirmesi, hükümeti köşeye sıkıştıran bir diğer unsur. Hollandalı diplomat ucuz iş gücüne ve doğal kaynaklara sahip ülkede ekonomik gelişme olmamasında hükümeti suçlu gösteriyor. Kişi başına gelirin 1.760 avro olduğu Kosova’da istihdam oluşturacak adımlara ihtiyaç var.
   </p>
   <p>
    Büyükelçi Sabri Kiqmari ise ekonomik duruma ilişkin, ‘‘Gençlerin işsizliği maalesef bir gerçek. Ancak diğer taraftan Avrupalıların boğuştuğu yüksek emeklilik oranı sorununu yaşamıyoruz. İnsanların ülkede hayal kırıklığına uğradıkları konusuna gelince. İki yıl önce yapılan bir anketten, Avrupa’daki en mutlu halk olarak Kosovalılar çıktı. Küçük işletmelere destekler artıyor. İşsizlik adım adım çözülecek bir sorun. Önümüzdeki beş yılda alınan önlemlerle işsizliğin 10 puan azalacağını düşünüyorum.” ifadelerini kullanıyor.
   </p>
   <p>
    Rakamlara bakıldığında ise yabancı yatırımlar 2007 yılındaki 421 milyon avro seviyelerinden, geçtiğimiz yıl 265 milyon avroya gerilemiş durumda. Öte yandan Sırbistan ile yaşanan sınır sorunları iki ülke arasında yapılan ticari anlaşma ile kısmen giderilmiş durumda. Ancak Sırbistan’dan ülkeye giriş yapan kamyon sayısı, Kosova’dan Sırbistan’a mal götüren kamyonların sayısının neredeyse 100 katı.
   </p>
   <p>
    Üretim ve ihracat konusundaki zayıflık, ülkenin dışa bağımlılığını daha da artırıyor. Ülkede güvenliğin hâlâ uluslararası güçler tarafından sağlanıyor olması dışa bağımlılığın sadece ekonomide olmadığının bir göstergesi.
   </p>
   <p>
    Ekonomik gelişimi de tehdit eden organize suç örgütleri konusunda uluslararası kuruluşlar eleştirilerde bulunuyor. Uluslararası uyuşturucu trafiğinde Kosova’nın bir güzergâh olarak kullanıldığı, güvenlik güçlerinin son dönemlerde yakaladığı uyuşturucu miktarlarından da anlaşılıyor. Kiqmari ise bu duruma daha olumlu bakıyor: ‘Bölgenin bağımsızlıktan sonra daha istikrarlı bir bölge olduğunu rahatça söyleyebilirim. Ülke her yıl düzenli olarak yüzde 5-6 oranında büyüdü. İstihdam düzenli olarak artıyor. Ülkedeki yabancı yatırımlar ve toplamda işletme sayısı arttı. Kosova vatandaşları hâllerinden memnun. Ülkede yüksek yolsuzluk olduğuna dair haber ve iddiaların tamamen bir algılama meselesi olduğunu düşünüyorum. Dünyada yolsuzluğun olmadığı bir ülke yok. Söyleyebileceğim, bu problemin ülkemizde de olduğudur. Ancak uluslararası medyada çıkan haberlerde durum olduğundan daha büyük gösterilmek isteniyor. Hükümetimiz bu konuda önemli adımlar atmış, bakanlara kadar ulaşan iddiaların muhataplarının hukukun önüne çıkmasını sağlamıştır. Bu konuda mahkeme sonuçlarını beklemek gerekir. Organize suçlar konusuna gelince. Kosova’daki suç oranları ile Avrupa başkentlerindekini  karşılaştırırsanız olayın hiç de anlatıldığı gibi olmadığını görürsünüz. Avrupa’daki Kosovalılar suç sıralamalarında oldukça geridedirler.  Hükümetimiz organize suçları ve insan tacirlerini engelleme adına bölge ülkeleri ile işbirliği içindedir.’’
   </p>
   <p>
    Sırbistan’ın tercihi
   </p>
   <p>
    ‘‘Kosova’yı asla tanımayacağız.’’ sözleri Ortodoksların yeni yıldaki dinî kutlamaları için özel izinle Kosova’ya gelen Sırbistan Cumhurbaşkanı Boris Tadiç’e ait. Mevcut durumda  Tadiç’in sözleri bölgedeki Sırpların unutulmadığını anlatan siyasi bir mesajdan öteye gidecek gibi gözükmüyor. Sırp politikacıları çok istedikleri AB üyeliği ile tekrar kazanımı mümkün gözükmeyen Kosova’daki toprak talebi arasında seçim yapmak zorundalar. Aralık ayında Kosova ile ilişkilerin iyileştirilmesi şart koşularak bu konudaki çabaları yeterli bulunmayan ülkeye üyelik statüsü verilmedi. Mart ayında Brüksel’de yapılacak toplantılardan sonra üyelikle ilgili durum netlik kazanacak. Kosova meselesinden dolayı AB, gümrük kapılarıyla ilgili konuda Sırbistan’ı masada kalmaya mecbur bıraktı ve zorlama da olsa bir sonuca ulaşıldı.
   </p>
   <p>
    Tadiç ve diğer Sırp idareciler, Kosova’daki Sırpların kendilerini yalnız hissetmemesi için sıkça BM’nin 1999 yılında aldığı 1244 sayılı karara atıfta bulunuyor. O dönemdeki Yugoslavya’nın toprak bütünlüğüne işaret eden karar ise bugün neredeyse yok hükmünde. Bugün 86 ülkenin tanıdığı Kosova’nın bağımsızlığını meşru görmeyip konuyu Uluslararası Adalet Divanı’na götüren Sırbistan’ın bu hamlesi bumerang gibi kendisine geri döndü. Ülkeler arasındaki coğrafi konular konusunda ilk kez karar veren Adalet Divanı, Kosova’nın kuruluşunun meşru olduğuna hükmetti. Siyasi yaptırımı olmayan karar, Kosova’nın daha fazla ülke tarafından tanınması adına yelkenlerini rüzgârla doldurdu. Sırbistan tarafından tanınmayan Kosova’nın çok uluslu kuruluşlara üyeliği ise Rusya ve Sırbistan’ın vetosuna takılıyor.
   </p>
   <p>
    Mevcut durumda masada üç taraf oturuyor. Başkent Priştina, Kuzey Kosova Sırpları ve Sırbistan. Sırbistan’ın Kosova’yı tanıması için zorlayıcı tek sebep, AB’ye üyelik talebi. Kuzey bölgesinden elini çekmeyen Sırbistan bir yandan AB üyeliği için ılımlı açıklamalar yaparken, Kuzey Kosova Sırplarını destekleyip şubat ayı ortasında bir referandum yapma kararı almalarını teşvik etti. Bu adım, yangına körükle gitme anlamına geliyor. Bugüne kadar 5 beldenin katılacağını duyurduğu referandum kararı, bir boyutuyla Sırbistan’da ciddi bir telaşa da yol açmış durumda. Referandumda çıkacak muhtemel ‘Sırbistan’a bağlanma’ sonucu, mart ayı öncesi Sırbistan’ı zor duruma düşürebilir. Öte yandan Priştina hükümeti, AB’nin Sırbistan’ın üyelik aday statüsü kazanmasını kendileriyle kurulacak ilişkilere bağlamasından oldukça memnun. Kosova’daki Sırp azınlık ise bölgedeki illegal gruplara rağmen mevcut durumu yavaş yavaş kabullenmeye başladığının sinyallerini veriyor. Aynı durum Sırp siyaseti için de geçerli. Kasım ayı başlarında Liberal Demokrat Parti (LDP) lideri Cedomir Jovanoviç, Sırp Yenilikçi Hareketi (SPO) lideri Vuk Draskoviç ve Sosyal Demokrat Parti lideri Zarko Korac (SDU), “Kosova Sırbistan’dır” politikasını değiştirme yönünde çağrıda bulunan “Preokret” (Dönüş) adlı bir bildiriyi imzaladı.
   </p>
   <p>
    Büyükelçi Kiqmari, Sırbistan’ın mevcut Kosova tutumuna ve bu ülkedeki siyasi dönüşüme ilişkin şu analizi yapıyor: ‘‘Sırbistan’ın bağımsız olması bizi rahatsız etmiyor. Yüzyıllardır komşuyuz. Komşularınızla iyi ilişkilere sahip olmalısınız. Ancak Sırbistan hâlâ tarihte yaşıyormuş gibi hareket ediyor. 1244 sayılı karara göre hareket eden Sırbistan’ın bu tavrını kabul edemeyiz ve etmeyeceğiz. Bu karar Kosova’nın statü sorunu çözülene kadar geçerliydi. Artık Kosova’nın statü sorunu çözülmüştür. Sırbistan bizi eşit statüde bir komşu olarak görmezse, bu aslında onların problemidir. Bizim pozisyonumuz 2058 yılında da değişmeyecek.” Kiqmari’ye göre Sırbistan siyasetinde önümüzdeki dört yıl içerisinde Kosova ile uzlaşma yanlısı bir değişim yaşanacak: ‘‘Şu an Sırbistan’da iki eğilim var. Biri doğuya yani Rusya’ya, diğeri AB’ye doğru.  AB’ye doğru olan eğilim de ikiye ayrılıyor. Cumhurbaşkanı Boris Tadiç’in politikası AB’den olumlu şeyler elde etmek. Ancak bunu isterken Avrupalı değerlerle hareket etmiyorlar. Kosova’yı yaptıkları yardımlarla istikrarsızlaştırmaya çalışıyorlar ve bunu tüm uluslararası oyuncular biliyor. LDP lideri Çedomir Jovanoviç ve SPO lideri Vuk Draskoviç daha rasyonel davranıyorlar. Kosova’nın bağımsız olması yönünde fikir bildiriyorlar. Ancak bu akım önümüzdeki seçimler öncesinde yeterince güçlü değil. Önümüzdeki dört yıl boyunca rasyonel düşünen bu politik akımın Sırbistan’da daha çok etki alanı kazanacağına inanıyorum.”
   </p>
   <p>
    <strong>
     En pahalı Sırpça kelime...
    </strong>
   </p>
   <p>
    Sırbistan’ın Kuzey Kosova’daki görevlileri aracılığıyla sürece müdahil olduğu bir gerçek. Ancak o bölgeden savaş dönemi Sırbistan’a göç eden 6 bin kadar Sırp işçi, çalışmadıkları hâlde hâlâ Kosova’daki işlerini devam ettirir gibi maaşlarını Sırbistan hükümetinden almaya devam ediyor. Belgrad Uygulamalı Politika Merkezi’nin hesaplamasına göre Kosova’nın BM denetimine geçtiği 12 yıl içerisinde Sırbistan tarafından işçilere ödenen para 6,2 milyar avro. Bu büyük rakam Sırp medyasında şair Matija Beckoviç’in şu mısranın yazılmasına neden oldu: “Kosova en pahalı Sırpça kelime.” Eskiden Kosova’da çalışmış ve emekli olan kişilerin maaşlarının da hâlâ Sırbistan tarafından  ödendiği hesaplandığında sonuç almanın kolay olmadığı ortada. Kosova sorunu Sırbistan hükümetine pahalıya patladı ve yüksek maliyet getirmeye devam edecek. Sırp ‘Danas’ gazetesine göre Kosova’da yaşamayan ancak devletten maaşını alan kişi sayısı 22 bin. Bunların bir kısmı Kosova tarafından tanınmayan kuzeydeki yerel yönetimlerde ‘sözde’ görev yapıyor.
   </p>
   <p>
    Kosova vatandaşlarının kendi kimlikleri ile Sırbistan’a girişine izin verilmesi, gümrüklerden araç girişinin zor da olsa başlaması Sırbistan’ın tercihini AB üyeliği yönünde kullanacağını gösteren işaretler. Ancak Kosova ile olumlu diyaloglar neticesinde alınacak muhtemel bir üyelik statüsü, önümüzdeki nisan ayında yapılacak genel seçimler öncesi hükümetin elini güçlendirebilir. Bu durum hükümetin Kosova konusundaki taviz sınırlarıyla yakından ilgili. Sırp halkı, seçimlerde Kosova konusundaki tavizleri cezalandıracak mı yoksa AB üyelik statüsü uğruna buna göz mü yumacak? Bunu zaman gösterecek.
   </p>
   <p>
    Tüm bu tartışmaların ortasında Ko-sova’nın 10. yılında nerede olmak istediğini sorduğumuz Büyükelçi Kiqmari, “10 yıl sonra AGİT ve BM üyesi, uluslararası alanda eşit haklara sahip bir oyuncu olacağız. Avusturya Dışişleri Bakanı Michael Spindelegger, Balkan ülkelerinin entegrasyonun tamamlanması için 2020 tarihinden bahsetti. Biz bu tarihe kadar AB’ye üye olacağız. Türkiye’nin de aralarında olduğu AB, ABD gibi çok iyi dostlarımız var.” cevabını veriyor.
   </p>
   <p>
    Avrupalı ve demokrat Kosova sloganı, ilk günkü coşkusunda olmasa da her şeye rağmen Kosovalı Arnavutların hedefi olarak yaşamaya devam ediyor. Kesin olan konu ise çok zor elde ettikleri bağımsız Kosova’yı yaşatma ideallerini ekonomik sebeplerle terk etmeye hiç niyetli değiller.
   </p>
   <p>
   </p>
   <h3>
    <span>
     Ulrike Lunaçek:  “AB içinde ikinci Kıbrıs olmayacak”
    </span>
   </h3>
   <p>
    <img alt="" height="248" src="http://web.archive.org/web/20120818040452im_/http://medya.aksiyon.com.tr/aksiyon/2012/02/13/kosova3.jpg"/>
    <span>
     2009 yılının Eylül ayından bu yana Avrupa Parlamentosu Kosova Raportörü olarak görev yapan Avusturyalı siyasetçi Ulrike Lunaçek, Kosova için hazırladığı raporu bitirdikten birkaç gün sonra süreci Aksiyon’a değerlendirdi. Kosova’daki kadın siyasetçilerin ülke yönetimindeki rolüne büyük değer veren Lunaçek, Sırbistan-Kosova sınır sorunu konusunda net bir mesaj veriyor: ‘‘AB’de ikinci bir Kıbrıs olmayacak’’
    </span>
   </p>
   <p>
    <span>
     -Bağımsızlığının ilanından bu yana geçen dört yılda Kosova’daki süreci nasıl değerlendiriyorsunuz?
    </span>
   </p>
   <p>
    <span>
     2009 yılında ilk kez gittiğimde ülkede yeni bağımsız olmanın beraberinde getirdiği bir hava vardı. Birçok genç ve iyi yetişmiş Kosovalı Avrupa’dan ve ABD’den ülkelerine dönmüş ve yeni devletleri için bir şeyler yapmak istiyordu. Bu coşkuyu artık eskisi kadar güçlü görmediğimi söylemeliyim. Bu durum 2010 yılı sonundan beri böyle. Bunun sebepleri bir yandan Kosova’daki politik ortam, diğer taraftan uluslararası toplumun çoğunluğu tarafından yeteri kadar tanınmanın olmaması. AB içerisinde beş ülkenin (Yunanistan, Romanya, Güney Kıbrıs, Slovakya, İspanya) Kosova’yı tanımıyor olması, birliğin bir aktör olarak Kosova’da yer almasının önündeki dezavantaj. Ancak İspanya ve Slovakya’da tanıma yönünde gelişmeler olacağından umutluyum. Tanınmama meselesinin yanında, ekonomik sorunlar, siyasal durgunluk, yolsuzluk ve organize suçlar konusunda yeteri kadar adım atılamaması halkta büyük bir şaşkınlık oluşturduğu gibi ülkenin AB’ye giden yolunda da önemli engeller olarak duruyor.
    </span>
   </p>
   <p>
    <span>
     -Başbakan Haşim Taçi Viyana’daki basın toplantısında demokratik ve Avrupalı Kosova vurgusu yaptı.
    </span>
   </p>
   <p>
    <span>
     Seçim sürecinde yaşananlar doğru şeyler değildi. Seçmen listeleri düzenlenmeli. Savaş sonrası doğru listeler oluşturabilmenin zor olduğunu kabul ediyorum. Ancak savaş bitti ve işler yoluna girmeli. Artık hatalar düzeltilmeli.
    </span>
   </p>
   <p>
    <span>
     -Başbakanın bu eleştirilere cevabı ne peki?
    </span>
   </p>
   <p>
    <span>
     Bize elinden gelenin en iyisini yapacağına dair söz verdi. Ancak Kosova’yı diğer ülkelerle karşılaştırdığımızda gördüğüm en olumlu nokta kadınlar için siyasette bir kontenjan ayrılmış olması.
    </span>
   </p>
   <p>
    <span>
     -Hükümetin yeterli mali bütçesi var mı?
    </span>
   </p>
   <p>
    <span>
     Hiçbir hükümet yeterli bütçeye sahip değil günümüzde. Önemli olan paranın hangi önceliklere göre kullanılacağıdır. Başbakan Taçi’yi, seçilmesi durumunda yapacağına söz verdiği maaş artışından dolayı açıkça eleştirdim. Kosova hâlâ IMF’nin kredilerine bağlı ve önümüzdeki dönemde yeni bir anlaşma yapılacak.
    </span>
   </p>
   <p>
    <span>
     -Kosova halkının beklentileri neler?
    </span>
   </p>
   <p>
    <span>
     Kosova eski Yugoslavya içerisindeki en genç nüfusa sahip ülke. Gençler çok dilli ve iyi donanımlılar. Bu genç bir devlet için önemli bir avantaj. Öte yandan gençlerin ülkenin yeteri kadar ilerleyememesinden dolayı yaşadıkları hayal kırıklığının sebepleri arasında AB ile vize serbestliği anlaşmasının yapılmamasının olduğunu da biliyorum. Ancak unutulmamalı ki, Kosova henüz dört yaşında bir ülke. Ayrıca diğer eski Yugoslavya ülkeleri gibi oturmuş devlet kurumlarına da sahip değildi.
    </span>
   </p>
   <p>
    <span>
     -AB’nin Sırbistan’a net mesajı nedir?
    </span>
   </p>
   <p>
    <span>
     Sırbistan ve Kosova arasındaki samimi ve yapıcı diyalog iki ülkenin AB’ye yaklaşım sürecinin devamı için şart koşulmuştur. Eğer Sırbistan bölgesel konularda işbirliğine gitmez, Kosova’nın bölgesel forumlara katılımını engellemeye devam ederse iki ülkenin de AB yönünde adım atmaları zorlaşır. Öte yandan Kosova’nın kuzeyindeki Sırplar, Ahtisaari planını kabul etmiş ve uygulamış olsalardı geniş bir otonomi hakkına sahip olacaklardı. Bölge insanı Sırbistan tarafından açık ve şeffaf bir şekilde tabii ki desteklenebilir. Ancak şu anda olduğu gibi şeffaf olmayan paralel yapılar üzerinden bu yapılırsa doğru olmaz. Sırbistan bir konuda emin olmalı ki AB çatışmadan değil, birlikte çalışmadan yana. Bu Kosova ve Sırbistan için de geçerli. AB içerisinde ikinci Kıbrıs olmayacaktır. Yani, sınırları net olmayan hiçbir ülke AB tarafından kabul edilmeyecektir. Kıbrıs konusunda Annan Planı’nın uygulanamamış olmasından duyduğum üzüntüyü tekrar ifade etmek isterim.
    </span>
   </p>
   <p>
    <span>
     <img alt="" height="307" src="http://web.archive.org/web/20120818040452im_/http://medya.aksiyon.com.tr/aksiyon/2012/02/13/kosova2.jpg"/>
    </span>
   </p>
   <h3>
    <span>
     Kosova’daki Türkiye: Prizren
    </span>
   </h3>
   <p>
    <span>
     Osmanlı tarihinde önemli bir yeri olan Kosova, Sultan 1. Murad (Hüdavendigar) Türbesi, Prizren’deki tarihî camileri, millî şairimiz Mehmet Akif’in babasının köyü Şuşisa, Türkiye’deki birçok önemli simanın atalarının geldiği coğrafya olması hasebiyle çok tanıdık bir coğrafya. Misafirlerine gösterdikleri aşırı ilgi, uzun saatler süren bol ikramlı düğünleri ve sosyal dayanışmasıyla meşhur Kosovalılar Türkiye’yi her zaman kardeş gördü. Kosova’da en çok tanınan Türk kim derseniz karşınıza ne siyaset dünyasından Başbakan Tayyip Erdoğan ne de ünlü şarkıcılar çıkar. Kosova’nın en meşhur Türk’ü Kenan İmirzalıoğlu. “Acı Hayat“ dizisindeki Mehmet Kosovalı rolüyle Kosovalıların kalbinde taht kuran İmirzalıoğlu, ülkede en çok ilgi gören isim.
    </span>
   </p>
   <p>
    <span>
     Kosovalı Türkler özellikle Prizren şehrinde faal. Siyasette ve günlük hayatta Türklerin varlığı açıkça görülüyor. Kosova Demokratik Türk Partisi ve Kosova Türk Birliği Türk azınlık adına siyaset arenasında boy gösteriyor. Yerel kaynaklar, Kosova genelinde 30-80 bin arasında Türk’ün yaşadığından bahsediyor. Ülkenin yaklaşık 2 milyonu bulan nüfusunun yüzde 92’sini ise Arnavutlar oluşturuyor. Türkçe Prizren, Mamuşa, Gilan, Mitroviça, Priştine, Vıçıtırın bölgelerinde resmî dil olarak kullanılmakta. Eğitim alanındaki çalışmaları ile Türkiye ve Kosova arasında barış köprüleri kuran Mehmet Akif Kolejleri ise kalitesi ile ülkedeki her kesimin büyük takdirini kazanmış ve iki ülkenin ortak değeri olmuş durumda. Toplam dört okul ile üç farklı şehirde hizmet veren Türk okulları oldukça popüler. Kosova şartlarında oldukça önemli bir katkı sağlayan okullara bir çok üst düzey devlet yetkilisinin çocukları da devam ediyor. Prizren’de Türkçe konuşarak anlaşmak oldukça kolay, neredeyse tüm esnaf Türkçe biliyor. “Türkçe konuşmak şehirli olmanın bir göstergesi” diyor Prizrenliler. Bunun yanı sıra Türk İşbirliği ve Koordinasyon Ajansı (TİKA) ve Yunus Emre Kültür Merkezi de Kosova’da faaliyet gösteriyor.  Kosova’nın güney bölgesinde Prizren’de konuşlu bulunan ‘Kosova Türk Temsil Heyeti Başkanlığı Kosova Türk Birliği yeni yapılanmasıyla birlikte, Kosova Güvenlik Gücü’ne (FSK) askerî alanda da eğitim sağlayacak. 12 yıldır Kosova’da görev yapan Türk askeri, güvenliği sağlamanın dışında gerçekleştirmiş olduğu faaliyetlerle Kosova halkı tarafından çok seviliyor.
    </span>
   </p>
   <h3>
    <span>
     Maden yatakları iştah kabartıyor
    </span>
   </h3>
   <p>
    <span>
     Kosova ve Sırbistan gündeminden düşmeyen bir diğer konu da madenler. Değerinin trilyon dolarları bulduğu, hatta kendisi yalanlasa da ünlü yatırımcı George Soros’un bile bu madenlere talip olduğu sıkça medyada yazılıp çizildi. Ülkede kurşun, çinko, gümüş, nikel, mangan ve bor madenlerinin olduğu biliniyor. ABD’nin Kosova’nın Ferizaj kentinde yaptığı Bondsteel Cam askerî üssünün uranyum madenlerinin üzerine kurulduğu, Almanya’nın Mitroviça’nın Trepça bölgesindeki altın ve gümüşle ilgilendiği gibi iddialar sıkça dile getirilen ancak bir türlü spekülasyondan öteye geçemeyen konular olarak gündemde yer alıyor. Ancak Trepça’daki madenler dünyanın en büyük üçüncü eritme bölgesine sahip madeni olup, önemli rezervlere sahip. Sırbistan’ın Kosova’nın kuzey bölgesi üzerindeki haklardan vazgeçmek istememesinin önemli nedenlerinden birinin de bu madenlerin varlığı olduğu sıkça dile getiriliyor. Sabri Kiqmari’ye göre de ülkenin zenginliği ve gurur kaynağı Trepça’daki maden ocakları Sırpların bölgeden vazgeçmemesindeki tek sebep.
    </span>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=31821), [web.archive.org (arşiv bağlantısı)](http://web.archive.org/web/20120818040452/http://www.aksiyon.com.tr:80/aksiyon/newsDetail_getNewsById.action?newsId=31821)
