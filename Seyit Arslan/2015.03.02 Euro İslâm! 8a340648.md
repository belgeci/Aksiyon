# Euro İslâm!

*Seyit Arslan 2015.03.02*

<div class="pNewsDetailMainContent" itemprop="articleBody">
 <p>
  İslam’ı anayasasında resmî din olarak tanıyan ilk Avrupalı ülke olan Avusturya, 103 yıllık ‘İslam Yasası’nda geçen hafta değişiklik yaptı. ‘Euro İslam’ kavramı,  ilk kez bir ülkede yasalarla çerçevesi çizilmiş bir model olarak ortaya çıktı.
 </p>
 <p>
  Avusturya’da Müslümanların dinî hayatlarındaki uygulamaları düzenlemek için yenilenen İslam Yasası, Avrupa genelinde yeni bir süreci başlattı. Yasa ile Sünni cemaatlerin yoğunlukla temsil edildiği Avusturya İslam Cemaati’nin yanı sıra Avusturya Alevi İslam Cemaati de ilk kez kendi dinî yaşamlarını garanti altına alacak bir yasal düzenlemeye kavuştu. Yasanın mimarlarından Dışişleri Bakanı Sebastian Kurz’un “Bu yasa ile Müslümanların hakları garanti altına alındı. Yurtdışındaki ülkelere finansman bağımlılığı olmayan, Avrupa’da yetişmiş imamların görev yaptığı İslam’ın Avrupalı bir yorumunu savunuyorum.” ifadeleri ‘Avrupalı İslam’ hedefini ortaya koydu.
 </p>
 <p>
  Avrupa’daki Müslüman topluma hizmet veren, önemli kısmı yurtdışından gelen ve yaşadıkları ülkenin diline hâkim olamayan imamlar son gelişmelerde tartışmanın  merkezinde yer alıyor. Yurtdışından finanse edilen imamları ‘en önemli uyum ve toplum politikası sorunlarından biri’ olarak tanımlayan Bakan Kurz, Almanya, Fransa ve İsviçre gibi ülkelerin yeni yasaya ilgi duyduğunu açıkladı. Özellikle Almanya’da imamlarla ilgili bir tartışmanın başlaması, gelişmelerin Avrupa genelinde etkileri olacağını gösteriyor. Bakan Kurz’a göre yeni yasa, uyum sorunlarının çözümünü kolaylaştırmada ve radikalleşmeyi önlemede yardımcı olacak.
 </p>
 <p>
  Avusturya’daki yasadan etkilenen ülkelerin başında bu ülkede görev yapan 65 din görevlisi bir yıl içerisinde geri dönecek olan Türkiye ve bazı camileri finanse eden Suudi Arabistan geliyor. Türkiye’nin Viyana Büyükelçiliği Din İşleri Müşaviri’nin başkanlık yaptığı Avusturya Türk İslam Birliği (ATİB) yasayı eşitlik ilkesine aykırı olduğu gerekçesiyle Anayasa Mahkemesi’ne götüreceğini açıkladı. Bu konudaki en temel dayanak ise Rus Ortodoks Kilisesi’nin Rusya tarafından finanse edilmesi olarak gösteriliyor.
 </p>
 <p>
  Yasa, Türkiye’den ‘memur’ statüsünde imam gelmesini yasaklarken, maaşını yerel kurumlardan alan ve Türkiye’den gelmiş olan imamlara ilişkin bir engelleme söz konusu değil. Türkiye, Avusturya’da kurulacak vakıf üzerinden ATİB teşkilatına bağış yoluyla finansman sağlamaya devam edebilecek.
 </p>
 <p>
  Avrupa’ya işçi göçünün doğal bir sonucu olarak ortaya çıkan Müslüman toplumu, yaşadıkları ülkede farklı dinî, etnik ve kültürel referanslara sahip olmalarıyla sürekli  tartışma konusu oldu. Avrupa Birliği üyesi ülkelerde yaşayan 20 milyon Müslüman, yaşadıkları ülkelere entegre olmama, ‘paralel toplumlar oluşturma’ gibi iddialarla mücadele ederken, Irak ve Suriye’deki gelişmeler sonrası ‘radikalleşiyorlar’ iddialarına muhatap oldular.
  <br>
   Beş bin Avrupalı Müslüman’ın Suriye’ye savaşmak için gitmesi ve gidenlerin önemli bir bölümünün Avrupa’da doğup büyüyen kişiler olması  ‘artan bir radikalleşme’ endişesini beraberinde getirdi. Yıllarca Avrupa’daki eğitim sisteminde yetişen gençlerin, ‘refah toplumunu’ bırakarak savaşa gitmeye karar vermeleri sistemin kendisini sorgulamasına sebep oldu. Suriye’ye savaşmaya gidenlerin bir kısmının ülkelerine geri dönmüş olması ‘güvenlik sorunu’ olarak tartışılırken, Paris ve Kopenhag şehirlerindeki saldırılar tartışmayı daha da alevlendirdi.
  </br>
 </p>
 <p>
  Avrupalı Müslümanlar bir taraftan tartışmaların odağına oturtulurken, birçok camiye ve başörtülü kadınlara yapılan saldırılarda mağdur oldular. Başkentlerdeki saldırılar sonrası radikalleşmeyi önleyici ve savaşa katılmayı caydırıcı olarak düşünülen bir dizi güvenlik yasası çıkarıldı. Almanya’da PEGIDA hareketinin onbinlerce insanı sokağa dökmesi  Avrupalı siyasetçileri harekete geçirdi.
 </p>
 <p>
  Avusturya’da OGM şirketi tarafından yapılan ankete göre halkın yüzde 58’i Müslümanların gittikçe radikalleştiğini düşünüyor. Ortak yaşamın sorunlu olduğuna inanan Avusturyalıların komşusu olan Almanya’da da İslam’a ilişkin anketlerde parlak sonuçlar ortaya çıkmıyor. Forsa Enstitüsü tarafından yapılan ankete göre halkın yüzde 52’si eski Cumhurbaşkanı  Christian Wulff’un ‘İslam Almanya’ya aittir’ sözüne katılmadığını ifade ediyor. Paris saldıları sonrası, ülkede Müslümanlara yapılan saldırı sayılarının  katlanarak artması Fransa İslam Konseyi (CFCM) Başkanı Dalil Boubakeur’i isyan ettirmiş, “Müslümanlar artık hakaretlerden bıktı. Biz cumhuriyetin köpekleri miyiz? Yeter artık.” isyanına sebep olmuştu.
  <br>
   Müslümanların yoğun olarak yaşadığı Almanya,  Fransa ve Avusturya’da yayımlanan anketler,  halkın İslam dinine karşı sorunlu bakışını ortaya koyuyor. ‘Hem Müslüman hem de Avrupalı olmaktan gurur duyma’ olarak tanımlanan Avrupa Müslümanlığı,  birçok kesim tarafından ‘İslam Avrupalılar tarafından reforme edilmek isteniyor’ şeklinde de eleştiriliyor.
  </br>
 </p>
 <p>
  Tüm bu yaşanan tartışmaların sonuçlarını ‘Yeni İslam Yasası’nda görmek mümkün.  Müslümanların topluma karşı pozitif bir tavır içerisinde olmaları, anayasanın dinî öğretilerin üstünde olduğunun ikinci kez belirtilmesi, gelenek ve göreneklerin anayasaya aykırı olamayacağı şeklindeki ifadeler Müslüman toplumuna karşı bir güvensizlik olarak algılandı. Avusturya Yeşiller Partisi Milletvekili Alev Korun bu durumu ‘anayasanın herşeyin üstünde olduğu zaten biliniyor. Bu ifadelerle insanlar ‘genel zan altında bırakılıyor’ ifadeleriyle özetliyor.
 </p>
 <p>
  <strong>
   Avusturya’da İslam Yasası’nın 103 yıllık hikâyesi
  </strong>
 </p>
 <p>
  1878 yılında Bosna’yı ilhak eden Avusturya-Macaristan İmparatorluğu, 1. Dünya Savaşı’nda bu ülkeyi kaybedene kadar Müslüman bir tebaaya sahipti. İmparator Franz Josef döneminde, 15 Temmuz 1912 tarihinde ‘İslam’ın Hanefi mezhebi’nin anayasal olarak tanınmasını sağlayan bir kanun yayımlandı. 8 maddeden oluşan Avusturya İslam Yasası, Hanefi mezhebine bağlı Müslümanların da diğer din mensupları gibi dinlerini bu ülkede özgürce yaşamasının devlet güvencesi altına  alınmasını sağladı.
  <br>
   1964’te Türkiye ile işçi anlaşması imzalayan Avusturya’da bugün 300 bini Türkiye kökenli olmak üzere 600 bin Müslüman yaşıyor. 1979’da kurulan Avusturya İslâm Cemaati (AİC) ile anayasal olarak resmî bir temsil organına kavuşan Müslümanlar, ilk olarak okullarda din derslerinin organize edilmesi çalışmalarına başladı.
   <br>
    Bugün 60 bin öğrenciye din dersi veren İslâm Cemaati, zamanla Müslüman mezarlığı,  kışlalarda ve hastanelerde mescit açma gibi çalışmalara da girdi.  Din dersi öğretmeni yetiştirmek için özel bir  yüksekokul açan AİC, 1912 anayasasında temel hakların genel olarak tanımlanması nedeniyle birçok idari problemle karşılaştı.
    <br/>
    İlk kez 2005’te örnek bir tasarı hazırlayan AİC’nin teklifi dönemin sağ hükümeti tarafından kabul görmedi. 2011’de seçimle iş başına gelen Avusturya İslâm Cemaati Başkanı Dr. Fuat Sanaç,  hükümetle ‘Diyalog İslam’ başlıklı bir program başlattı.  O dönem İçişleri Bakanlığı Uyum Müsteşarlığı’na getirilen 25 yaşındaki Sebastian Kurz ile toplumun her alanındaki gelişmeleri ve ihtiyaçları belirleyecek bir çalışma yapıldı.
    <br/>
    Belli aralıklarla heyetlerin bir araya gelmesi ile devam ettirilen İslam Yasası taslak çalışmaları geçen yılın ekim ayında açıklandı ve büyük tepki aldı. Özellikle yurtdışından düzenli finansmana yasak getirilmesi, yasada anayasanın dinî öğretilerin üstünde olduğu ifadesine anayasada zaten var olmasına rağmen ikinci kez yer verilmesi,  cami derneklerinin ve tüzüğünde ‘İslam’ı anlatmak ibaresi geçen derneklerin ‘ya AİC’ye bağlanması ya da 6 ay içerisinde kapatılması’ gibi maddeler yoğun bir şekilde tartışıldı. Süreç içerisinde yönetiminde Avusturya Türk İslam Birliği (Türkiye Diyanet Teşkilatı’na bağlı),  Viyana İslam Federasyonu (Milli Görüş), Avusturya Türk Federasyonu (Türkiye’deki Milliyetçi Hareket Partisi’ne yakın), Türk İslam Merkezleri Birliği (Süleyman Efendi Cemaati) gibi Türkiye kökenli teşkilatların yer aldığı AİC, hükümetle müzakereler sonucu birçok konuda değişiklik yapılmasını sağladı. Başkan Fuat Sanaç, “Taleplerimizin önemli bir kısmı karşılandı. Haklarımız güvence altına alındı. Ancak iki konuda (yurtdışı finansman ve Alevilerle aynı yasada tanımlanmama) başarı sağlayamadık.” sözleri ile süreci özetledi.
   </br>
  </br>
 </p>
 <p>
  <strong>
   Yasa ile kazanılan haklar?
  </strong>
 </p>
 <p>
  Yasa ile Viyana Üniversitesi bünyesinde din adamı yetiştirecek bir İlahiyat Fakültesi açılması kararlaştırıldı. 33 maddelik yasada İslamiyet’e ait isim ve kavramlarla yer açılmasında AİC’nin iznine başvurulması şartı getirilirken kışla ve hastanelere din görevlisi atanabilecek. Müslümanların dinî tatilleri yasa ile netleşirken Ramazan ve Kurban Bayramı’nın yanısıra Aşure Günü de dinî tatil oldu. Alevi İslam Cemaati için Gadir-i Hum, Hızır, Nevruz, Kurban Bayramı ve Aşure Günü bayram ilan edildi. Yasa Müslümanların inançları gereği helal kesim yapabilmelerine ve mezarlık açmalarına imkân tanıyor.
 </p>
 <p>
  <strong>
   Yasa ile gelen sorumluluklar?
  </strong>
 </p>
 <p>
  Avusturya hükümeti yasada belli hakların güvence altına alındığını ancak bununla birlikte belli sorumlulukların da üstlenilmesi gerektiğini çok sık ifade etti. Yasa ile ‘merdiven altı’ olarak tarif edilen küçük camilerin İslam Cemaati’ne bağlanması, aksi takdirde kapatılması öngörülüyor. Türkiye kökenli tüm cami ve mescitler zaten İslam Cemaati’ne üye ve yönetiminde aktif durumda.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/euro-islam_549178), [web.archive.org (arşiv bağlantısı)](http://web.archive.org/web/20150706061857/http://www.aksiyon.com.tr/dosyalar/euro-islam_549178)
