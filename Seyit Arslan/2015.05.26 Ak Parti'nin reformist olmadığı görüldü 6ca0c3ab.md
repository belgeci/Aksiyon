# Ak Parti'nin reformist olmadığı görüldü

*Seyit Arslan 2015.05.26*

<div class="pNewsDetailMainContent ctx_content" itemprop="articleBody">
 <p>
  “Ak Parti eski statükoyu kaldırıp kendi statükosunu oluşturdu.” diyen viyana üniversitesi öğretim üyesi Dr. Cengiz Günay, meydanlarda Kur’an-ı Kerim sallanmasının da telaştan kaynaklandığını söylüyor.
 </p>
 <p>
  Avrupa’nın önemli düşünce kuruluşlarından Avusturya Uluslararası Siyaset Enstitüsü’nde görev yapan, Viyana Üniversitesi Öğretim Üyesi Dr. Cengiz Günay ile Türkiye’deki seçimleri, hükümetin izlediği politikaları ve son 20 yıldaki siyasi süreci konuştuk. “Dinin siyasette kullanımının artmasını bir çaresizlik göstergesi olarak görüyorum.” diyen Günay, son gelişmeleri “28 Şubat sürecinin bir benzerini yaşıyoruz. Fikrinizi söylerken korku yaşıyorsunuz. İnsanlara gözdağı veriliyor.” sözleriyle özetliyor.
 </p>
 <p>
  <strong>
   -Son dönemlerde siyasette dinî söylemlere sıklıkla yer verilmesi epey eleştiriliyor. Bu durumun topluma etkisi nedir?
  </strong>
  <br>
   Din unsurunun siyaset içerisinde kullanılması yeni bir durum değil. Bu partilerin ideolojik derinliğinin sığ olmasından kaynaklanıyor. İdeoloji yetmediğinde, o anlamda vereceğiniz program tükendiğinde, ekonomi kötüye gittiğinde bu tür şeyler daha çok savunuluyor. Bunu aslında Türkiye’de din unsurunun artmasından ziyade bir çaresizlik göstergesi olarak görüyorum. Elinize Kuran’ı alıp sallamaya kaldıysa iş, başka anlatacak bir şeyiniz kalmamıştır. Bunu da AK Parti açısından bir telaş olarak yorumluyorum. AK Parti iktidara geldiğinden beri gündemi belirleyen partiydi. Tayyip Erdoğan cumhurbaşkanı oldu, birtakım dinamikler değişti. Bayağı sıkıntılı bir dönemden geçiyor organizasyon olarak. Bu nedenle böyle bir kutuplaşmaya ihtiyacı var. Konuları belirleme gücünü yitirdiğinden beri kendini çevrelenmiş hissediyor. CHP ve MHP ekonomik konulardan bahsediyor, HDP mağdur rolünü elinden alıyor. Geriye bir şey kalmayınca birden reaksiyon vermek zorunda kaldılar. Aslında siyasette normali budur. Bu açıdan bir normalleşme görüyoruz. Türkiye’de iktidar muhalefeti zorluyordu, şimdilerde bu açıdan bir normalleşme var.
  </br>
 </p>
 <p>
  <strong>
   -İlk yıllarında içeride ve dışarıda ciddi destek bulan iktidar partisinde ne yaşandı ve iktidarın rotası neden değişti? Planlı bir yalnızlaşma mı söz konusu?
  </strong>
  <br>
   Bu noktada birkaç faktör rol oynadı. Birincisi Abdullah Gül’ün cumhurbaşkanı seçilme sürecinde yaşananlar. Daha sonra Avrupa Birliği’nden gelen negatif sinyaller ile birlikte AB sürecinin tıkanacağının belli olmasıyla herkes eski pozisyonuna geri döndü. Dolayısıyla AB’ye yönelik bütün çıkar ilişkileri sona erdi. AK Parti, oylarının artırmasını sağlayan reformist tavrını birden değiştirdi. Zaman içerisinde eski statükoyu kaldırarak kendi statükosunu oluşturmaya başladı. Hayal kırıklığı orada başladı. Siz aslında reformist diye yola çıktınız ama sonuçta devletin yapısında hiçbir değişikliğe gitmediniz. Öyle bir politika yürütülüyor ki her şey kişiselleştirilmiş. Reformist bir hareket olduğu düşünülürken reformist olmadığı görüldü. Kimsenin niyetini okuyamam ama böyle bir niyet varsa da zamanla kayboldu. Arap Baharı ile Türkiye’nin örnek bir ülke olacağı düşünülürken siz bu kadar belirgin bir şekilde oradaki belli grupları desteklerseniz zaten ciddiye alınmazsınız. Çıkıp demokrasiden bahsediyorsanız herkese eşit mesafede yaklaşmanız lazım. AK Parti bunu neden yaptı? Çünkü Türkiye’deki mağdur edebiyatı söylemiyle birebir uyuşuyordu. Bu yaklaşım ‘ötekiler bizi istemiyor’ söylemine oturuyordu.
  </br>
 </p>
 <p>
  <strong>
   -Türkiye’de yakın zamanda kutuplaşmanın normale döneceğini düşünüyor musunuz?
  </strong>
  <br>
   O kadar zor ki. Tayyip Erdoğan cumhurbaşkanı olduktan sonra tarafsız bir tutum sergileseydi Ahmet Davutoğlu’nun söylemi ortamı belki biraz daha yumuşatabilirdi. Ama öyle olmadı. Sokakta bile bu kutuplaşma yaşanıyor.
  </br>
 </p>
 <p>
  <strong>
   -Verdiğiniz röportajlarda, Erdoğan demokrasinin sınırlarını test ediyor, diyorsunuz. Bunun sınırı nedir?
  </strong>
  <br>
   28 Şubat sürecinin bir benzerini yaşıyoruz. Eskiden tanımlar daha netti. Demokrasi, diktatörlük... Şimdi arada olan gri rejimler daha çok. Rekabet var, siyasi partiler var. Fakat eşitlik var mı, tartışılır. Kurumlar tüm siyasi partilere eşit yaklaşıyor mu, eşit imkânlarla propaganda yapabiliyorlar mı? Bunu kötü bir şey olarak görmeyen bir zihniyet var. Türkiye’de demokrasi tamamen kalktı anlamına gelmiyor. Fikrinizi hâlâ söyleyebiliyorsunuz. Ama korku yaşıyorsunuz. İnsanlara gözdağı veriliyor.
  </br>
 </p>
 <p>
  <strong>
   -Anlattıklarınız ile 28 Şubat arasında önemli bir bağlantı var. 28 Şubat’ta dinî gruplara bir baskı vardı. Bugün de paralel bahanesiyle Hizmet Hareketi’ne baskı var. Türkiye’de bu süreçlerden nasıl bir sonuç bekleniyor, yarın başka bir iktidar gelince ne olur?
  </strong>
  <br/>
  Her ülkede iktidarlar değişir ama her iktidar değişiminde cadı avına çıkılmaz. İllegal yapılanmalar her ülkede, kurumlar içerisinde olabilir ve mücadele gereklidir. Ama ‘paralelci’ demek nedir anlamıyorum. Nedir bu insanların işlediği suç? Bir fikre sahipse, o zaman bu suç değil. O suçun bir tanımı yok. Bir sis perdesi gibi bir şey var. Onun peşinden binlerce polis yerinden ediliyor, başka yere atanıyor. Bunun kriteri nedir? Gerekçeleri açıklanmadan böyle şeyler yapılması çok korkunç. Tamamen adalet sisteminin altının boşaltılması demek.
 </p>
 <p>
  <strong>
   -Türkiye dış politikada ilginç bir dönemden geçiyor. Dış politikada iç politikanın gerginliğinin faturası mı ödeniyor?
  </strong>
  <br/>
  Tabii, bence zaten sorun o. Siz fazla iç dinamiklerinizden yola çıkarak dıştaki gelişmeleri okumaya başlarsanız yanlış okursunuz bazı şeyleri. Bence Türkiye’nin opsiyonlarını artırması ve bölgeye açılması gerekli bir şeydi ve geç kalınmıştı bu konuda. Bu açılım önemliydi, fakat çok iddialıydı. İçeride ‘Türkiye’nin artık Arap dünyasında ve bölgede sözü geçiyor’ havası oluşturuldu. Şimdi öyle bir çağda yaşıyoruz ki kimsenin abiye falan ihtiyacı yok. Kimse öyle bir model falan istemiyor. Sen bana söyleyeceksin, ben yapacağım. Böyle bir şey çağımıza uygun değil. Hele hele böyle otoriter sistemleri kenara atmaya çalışmış toplumlarda...
 </p>
 <p>
  <strong>
   -Peki, Türkiye’nin bölgesel lider olma iddiasını nasıl değerlendiriyorsunuz?
  </strong>
  <br/>
  Türkiye’nin diplomat sayısı ile Almanya ve İngiltere’nin diplomat sayısı karşılaştırıldığında bizimkinin hayli az olduğunu biliyoruz. Senelerce Batı’ya yönelip Avrupa’nın iç dinamiklerini okuyup oradaki dengelere göre yönetilmiş bir dış politikamız var. Sizin iki-üç senede ‘Hadi Ortadoğu’da biz bir numarayız. Herkes bizi takip etsin’ demenizle olmuyor bu işler.
 </p>
 <p>
  <strong>
   SARAYDAKİ İNSANLAR ERDOĞAN’I ETKİLİYOR ARTIK
  </strong>
 </p>
 <p>
  <strong>
   -Seçim sonuçlarından beklentiniz nedir?
  </strong>
  <br/>
  Bu seçimlerle ilgili çok fazla spekülasyon yapılıyor. Türkiye zaten başladı sıkıntılı bir döneme girmeye. Ne olursa olsun bu sıkıntılı dönem devam edecek. AK Parti çoğunluğu sağlarsa da sıkıntı var, sağlamasa da... Ciddi bir sıkıntı başladı insanlar arasında. Türkiye’yi bırakıp gidesim var, diyen birçok insan var. Yani ülke bir patlama noktasında. Bunu bir şekilde artık Tayyip Erdoğan falan da sakinleştiremez. Yani eskiden Erdoğan’ın en önemli özelliklerinden biri şuydu; sert bir söylemle yumuşak bir söylemi bir arada götürmesini biliyordu. Çok sert bir şey söyleyip iki dakika sonra da biraz yumuşatabiliyordu mesela. Şimdi artık tamamen oradan uzaklaştı. Biraz da yalnızlaşmasıyla bağlantılı bir şey olduğunu düşünüyorum. Çevresindeki danışmanların goygoyu vesairesi dolayısıyla partiyle mesafesinin de arttığını düşünüyorum. Aslına bakarsanız, cumhurbaşkanlığı sarayındaki insanlar onu etkiliyor artık.
 </p>
</div>


Kaynak: [www.aksiyon.com.tr](http://www.aksiyon.com.tr/secim/ak-partinin-reformist-olmadigi-goruldu_551081), [web.archive.org (arşiv bağlantısı)](http://web.archive.org/web/20151217182409/http://www.aksiyon.com.tr/secim/ak-partinin-reformist-olmadigi-goruldu_551081)
