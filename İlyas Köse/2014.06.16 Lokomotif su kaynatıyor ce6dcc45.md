# Lokomotif su kaynatıyor

*İlyas Köse 2014.06.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İktidarın 12 yıldır uyguladığı ekonomik programın lokomotifi inşaat  sektörü yavaşlıyor. Müteahhitler daireleri satamaz ve borçlarını ödeyemezse, sıkıntı zincirleme biçimde tüm ekonomiye yayılabilir.
  </font>
 </div>
 <div id="newsText">
  <font class="detail-text">
   <p>
    Son yılların taşıyıcı gücü inşaat sektöründe sıkıntı yaşanıyor. Dışarıdan kolayca bulunan ucuz paranın olmadığı yeni ekonomik şartlarda inşaatta işler eskisi gibi iyi gitmiyor, daireler kolay satılmıyor, sektörde yavaşlama sinyalleri var.
   </p>
   <p>
    Konut ağırlıklı inşaat sektörü AK Parti döneminde devlet imkânlarıyla sürekli desteklendi. Başta İstanbul’da olmak üzere imar yetkisi kullanılarak, emsaller kat kat artırılarak çok büyük rantlar oluşturuldu. Bu rant hem ekonominin hem de siyasetin finansmanının ana kaynağı oldu. Ülkeye gelen sıcak para, müteahhitlere ve konut kredisi biçiminde tüketicilere aktarıldı.
   </p>
   <p>
    Ama bugünlerde sektör durgunluk yaşamaya başladı. Türkiye’de konut satışları nisanda geçen yıl aynı döneme göre yüzde 12 düşüşle 83 bin 610 adet oldu. Ocak-nisan döneminde de yüzde 7,5 düşüşle 341 bin 463 adede geriledi. Geçen yıllarda borçlanma maliyetlerinin tarihî düşük seviyelere gerilemesi ve yeni ruhsat alınacak konutlara uygulanan KDV artışının talebi öne çekmesiyle 2013’te büyük sıçrama yaşanan konut satışlarında, bu yıl faizlerdeki yükseliş, kurdaki dalgalanma nedeniyle yüzde 20’ye varan daralma bekleniyor.
   </p>
   <p>
    AK Parti’nin ekonomik gelişmeye lokomotif olarak inşaat sektörünü seçtiği hepimizin bildiği bir gerçek. Başbakan Recep Tayyip Erdoğan’ın kıymetli arazilere ve müteahhit firmalara ilgisi de malum. Recep Tayyip Erdoğan, Almanya gezisi dönüşünde “Merkez Bankası’nın faiz politikalarını kesinlikle beğenmiyorum. Yüksek faizi ülkemdeki yatırımların önündeki en önemli bariyer olarak görüyorum. Yüksek faizi, yüksek enflasyonun sebebi olarak görüyorum.” demişti. Başbakan’ın, “düşük faiz” talebinin ardında, inşaat sektöründe yaşanan durgunluğu aşma amacı olduğu konuşuluyor.
   </p>
   <p>
    Geldiğimiz noktada dünyada ucuz ve bol döviz dönemi bitiyor, özel sektörün kredi imkanları azalıyor ve inşaat-konut sektörü yavaşlıyor. Dış sermaye girişlerinin çok azaldığı bir dönemde, Merkez Bankası’nın faizi indirmesi çok büyük bir risk.
   </p>
   <p>
    Son 12 yılda toplum borçla tüketmeye teşvik edildi. Bankaların yurtdışından sağladığı kaynaklar tüketime ve başta inşaat olmak üzere belli sektörlere aktarıldı. 2002’de 6,3 milyar TL olan tüketici kredisi ve bireysel kredi kartı şeklindeki toplam hane halkı borç yükü, 51,4 kat büyüyerek 331 milyara ulaştı. Tüketimle büyüme modeli, kaçınılmaz olarak cari açığı artırdı. Bugün vatandaşlar bankalara, bankalar ve şirketler ise yurtdışı kreditörlere borçlular. Türkiye’nin toplam dış borcu AK Parti döneminde 3’e katlanarak 400 milyar dolara yaklaştı. Kamunun iç ve dış toplam borç stoku 257 milyar TL’den 624 milyar TL’ye yükseldi.
   </p>
   <p>
    İnşaat sektörü her zaman gelişmekte olan ülkelerin en önemli taşıyıcılarından biri olmuştu ama hiçbir zaman ilk hedef olmaması gerektiği gerçeğini galiba biraz gözden kaçırdık. Üretip yurtdışına satmanın en kârlı yol olduğunu unutup, bolca borçlandık. Bugün bile inşaat yapmak özellikle de konut üretmek hâlâ kârlı ve alıcısı var. Ancak ekonomik daralma ve 2023 yılında dünyanın en büyük 10. ekonomisi olma hedefimizden çok uzaklaştığımız gerçeği ne yazık ki değişmiyor.
   </p>
   <p>
    Konut kredisi ile yapılan satışlarda ilk dört aydaki düşüş yüzde 33,5’e ulaştı. Nisan’daki 37.555 işlem ilk satış, 46.055 satış ise ikinci eldi. İlk 4 aylık dönemde Türkiye genelinde satılan konutların sadece yüzde 28’i konut kredisiyle alıcı buldu. İpotekli satışlar nisanda geçen yılın aynı ayına göre yüzde 42,5 geriledi. Yabancılara satılan konutlar yılın ilk dört ayında, geçen yıla göre yüzde 48 artarak 5 bin 194 adede yükseldi. En fazla satış 1.886 adetle Antalya’da, 1.511 adet ile İstanbul’da oldu. Mütekabiliyet yasası çıktığında yabancının talep edeceği özellikte evler henüz üretilmemişti. Bunu fark eden sektör taleplere uygun evler üretince satışlar arttı.
   </p>
   <p>
    <strong>
     İstatistikler iç açıcı değil
    </strong>
   </p>
   <p>
    Konut kredi faizleri, yüzde 1,03 -1,5 arasında.  2013’te yüzde 0,7’nin altını görmüştü. Yüzde 1’in altındaki oranlar alıcıları teşvik ediyor ancak piyasa hâlâ 2013 yılındaki oranlara yaklaşmayı hayal bile edemiyor.
   </p>
   <p>
    Peki, bu duruma nasıl geldik? Bankalar neden eski oranları veremiyorlar ve neden durgunluk beklentileri giderek artıyor?
   </p>
   <p>
    <img alt="" height="291" src="http://web.archive.org/web/20140930190601im_/http://medya.aksiyon.com.tr/aksiyon/2014/06/16/insaat-su-kaynatyor2.jpg"/>
   </p>
   <p>
    Bu durumun birçok sebebi olsa da öncelikle vergi yükünden başlamak gerekiyor. Günümüzde yüzde 10 kâr marjıyla çalışan sektörün üzerinde yüzde 18 KDV, yüzde 4 alım satım vergisi, yüzde 1,5 noter ve yüzde 1,5 damga vergisi var. Sektörün üstlenmesi gereken vergi yükü yüzde 25’i buluyor. Bu durum firmaları kayıt dışılığa yönlendiriyor. İşini dürüst yapanlar haksız rekabet nedeniyle rakiplerinden geride kalıyorlar.
   </p>
   <p>
    Sektörde imalatçıların belli standartlarda çalışıyor olmaları gerekiyor. İnşaat sektöründe standartlar hâlâ oturmadı. İşgücü eğitimi yok. Eğitimsizlik ekonomik kayıplara ve iş kazalarına sebep oluyor. Mayıs ayında yürürlüğe giren Tüketici Kanunu ile gayrimenkul sektöründe düzenlemeler yapılsa da uygulama ve ceza anlamında caydırıcılıktan çok uzak.
   </p>
   <p>
    Sektör temsilcileri ülke ekonomisinin en önemli taşıyıcılarından olan inşaat sektöründe, içten içe yaşanan kaynamanın önüne geçmek için hâlâ geç olmadığını düşünüyor. Devlet, Afet Yasası, Mütekabiliyet Yasası gibi çok önemli iki hamle ile istihdamın yüzde 20’sini karşılayan inşaat sektörüne destek vermeye devam etti. Çünkü istihdamda yavaşlama olsa ilk olarak yine inşaat sektörünü vuracak. Ancak endişeler bununla sınırlı değil. Kentsel dönüşümle aynı anda başlayan büyük hammadde talebini fırsata çevirmeye çalışan demir ve beton üreticileri ile mevsimsel durgunluk ve ülke ekonomisindeki yavaşlama sektörü tedirgin etmeye devam ediyor.
   </p>
   <p>
    Yeni Tüketici Kanunu’nun konut alıcısına tanıdığı vazgeçme hakkı bazı firmaları tedirgin etse de bu durumda kazananın konut satıcıları olacağını söyleyenler de var. Yasada konut alıcısına teslime kadar yüzde 2’lik bir ceza karşılığı vazgeçme hakkı veriliyor. Bu uygulamanın şirketlerin yönetemeyeceği krizler üretebileceğini düşünenlerin yanı sıra konut prim yaptığı için geri alınan konutun daha pahalı bir fiyata tekrar satılabileceğini düşünenler de var. Bir kriz ve ekonomik sürprizler sonucunda konut alıcılarının büyük bir çoğunluk ve hızla vazgeçme hakkına yönelmesi durumunda sektörün kilitlenme ihtimali var. İnşaat gibi uzun soluklu bir işte tüketiciye 2,5 yılda istediği zaman vazgeçme hakkı tanımak satıcıya ek maliyetler yüklüyor ve bu madde kötü niyetli kullanmaya müsait görünüyor. Prim yapma beklentisiyle ev alan kişi beklediği primi sağlamayınca iade edip yüzde 2 gibi sembolik bir cezaya katlanarak, başka bir projede şansımı deneyeyim, diye düşünebilir. Doğru projelerdeki evler zamanla prim yapar.  Tüketici vazgeçse bile şirket değerlenen evi geri aldığı için zarar görmez, argümanı bence teselliden öte değil. Birkaç konut alıcısı teslim zamanı cayma hakkını yüzde 2 tazminatla kullanırsa, bu tolere edilebilir. Ancak cayanlar toplam satışın yüzde 10’u kadar olursa bu durum firmaları batırabilir. Konut iyi üretilmemişse, kalitesinde problem varsa, satış öncesi verilen vaatler tutulmamışsa tüketici caymakta çok haklı, ancak istenen zamanda vazgeçme hakkı fırsatçılık yapılabileceği endişesi ile müteahhit firmaları endişelendiriyor.
   </p>
   <p>
    Tüketici Yasası, konut sahibi olmak isteyenlere büyük avantaj ve garantiler getirirken, sektör de ‘yasa zammı’ hazırlığında. Yasanın devamı olarak hazırlanan yönetmeliğe göre konut adedi 30’un üzerinde olan projeler için zorunlu tutulan bina tamamlama sigortasının yüzde 1-2 civarında ek maliyet getireceğini söyleyen şirketleri zamma iten asıl neden ise ‘kat irtifakı alma zorunluluğu’. Bunun için projede zeminin tamamlanması gerekiyor. Yani proje ortaya çıkana kadar satış yapılamayacak. Artık inşaat sektöründe yapılan lansmanlarda ilk sorulan soru; “Ruhsat aldınız mı?” oluyor. Genelinde verilen cevap ise “Almak üzereyiz, alacağız, az kaldı, bir haftaya tamam” şeklinde.
   </p>
   <p>
    Ruhsatı dahi alınmamış milyar dolarlık projelere lansman yapmayı ve kampanyalı satışlarla yola koyulmayı alışkanlık edinmiş sektör için yeni uygulama oldukça korkutucu. Bu uygulama maliyetleri yüzde 12-13 artırır diyen temsilciler işin finansmanını daha ruhsatı dahi olmayan projenin müşterilerine yüklemenin konforuna çok alışkın görünüyorlar. Binaların satıldıkça yükseldiği bir ortamda, 1 yıl sonra satışa başlanabilecek bir projede müteahhit bunun maliyetini kendisi karşılamak zorunda kalacak.
   </p>
   <p>
    Yeni Tüketici Kanunu ile birlikte ruhsatsız konut satışlarının yasaklanması başta Esenyurt ve Fikirtepe olmak üzere birçok bölgede satışları durdurdu. Bazı şirketler durgunluğu ön talep ve ruhsat çıkana kadar kaparo toplayarak aşmaya çalışıyor. Sektörün büyük oyuncularına göre “Bu, yasayı sulandırmaktan başka bir şey değil. Ruhsatı olmayan projelere karşı tüketicinin dikkat etmesi gerekiyor.” Hukukçulara göre bu  yöntemlerle yasanın arkasından dolaşılmaya çalışılıyor. Fikirtepe’de toplam yatırımı milyar liraları bulan bir müteahhidin serzenişi hiç de haksız sayılmaz: “Biz de ruhsatsız satış yapmak istemeyiz. Ancak ruhsat işlemleri çok uzun sürdüğü için kaparo alıp yer ayırtma yoluyla devam edeceğiz.”
   </p>
   <p>
    Yeni kanun ile inşaat şirketleri, müşterilerine ön bilgilendirme formu göstermek zorunda. Burada ruhsat başta olmak üzere proje bilgileri gösterilecek. Şirketlerin ofislerinde yapılan satış sözleşmeleri artık geçersiz. Yeni kanunla sözleşmeler sadece noterde yapılacak. Proje teslim edilene dek sözleşmede şerh bulunacak. Bu şerhte hangi daire, kim tarafından, ne zaman satın alınmış bilgileri yer alacak. Yatırımcıların topladıkları ön talep ya da kaparolar da yasa dışı kalacak.
   </p>
   <p>
    Proje lansmanlarından birkaç hafta sonra medyada “İki haftada yüzde 50’sini sattık” haberleri artık sıradan hâle geldi; ama aynı proje için 3 sene sonra bile medyada ilan çıkmaya devam ediyor. Bunun sebebi ne? Sona kalan evler iyileri seçildiği için zor mu satılıyor yoksa biri bizi kandırıyor mu? Sektör ortalamalarına bakınca bir projenin yüzde 30-40’ının ilk etapta satılması ciddi başarı olarak kabul ediliyor. Yüzde 15-20’de kaldığında ise başarısız. Projelerdeki satışların ortalama yüzde 5-6’sı feshediliyor. Proje sonunda kalan yüzde 3-5 stok büyük başarı, yüzde 10-15 stok ise hüsran olarak kabul ediliyor. Gelen ön taleplerin satışa dönüşme oranı ise sadece yüzde 10.
   </p>
   <p>
    Bir şekilde projenin arsasına verilen emsali katbekat artırma imkânı bulamayan dürüst firmaların kâr marjları son dönemde oldukça düşük. Yüzde 10’dan daha fazla indirim yapılan satışlara zarar gözüyle bakılıyor. Buna rağmen son dönemde elde kalan stokların eritilmesi yönünde yapılan indirimli satışlar rağbet görüyor. Bunu yapan şirketler, müteahhit firmaların ellerinde kalan stokları çok cüzi fiyatlara alıp, yüzde 30-40 indirimle satmaya çalışıyorlar. Müteahhit firmalar da yeni yapacakları 1000 daireye odaklanmayı elde kalan 30-40 konutu satmaya çalışmaktan daha kârlı görüp böyle bir durumu kabul ediyorlar.
   </p>
   <p>
    <strong>
     Hammadde ihracatına devlet desteği
    </strong>
   </p>
   <p>
    Bu esnada Ekonomi Bakanlığı da müteahhitlere destek planı hazırlıyor. Türk inşaat malzemesi ihracatını artıracak yeni çalışma kapsamında yurtdışında iş yapan firmalara “Malzemenizi Türkiye’den götürün, desteği alın” denilecek. Eximbank da cazip şartlarla kredi sağlayacak. Yurtdışı müteahhitlik hizmetleri, inşaat malzemesi sanayii için önemli bir ihracat imkanı sunuyor ancak Türk malı inşaat malzemesi kullanmasının önünde kısıtlamalar var. Bu durum ihracatı sınırlandırıyor. Bunun sebebi yurtdışında alınan proje ve işlerin, yabancı proje, mühendislik ve müşavir firmalar tarafından hazırlanması. Bu yüzden kullanılacak inşaat malzemeleri için tercihleri ve şartları yabancı firmalar belirliyor. Projeleri Türk firmalarının hazırlaması işçilikte olduğu gibi malzeme seçiminde de Türk ürünlerinin teknik şartnamelere çok daha fazla girmesini sağlar. Bu durum sektöre 2,5 çarpan etkisi ve istihdam artışı olarak yansıyor.
   </p>
   <p>
    Projenin inşa edileceği ülkenin Türk ürünlerine uyguladığı gümrük vergileri de belirleyici bir faktör. 2013 yılında yurtdışında alınan proje tutarı 30 milyar doları aştı. Gerekli destekler sağlanırsa yılda en az 5 milyar dolar ilave inşaat malzemesi ihracatı mümkün. Yeni düzenlemedeki şartların müteahhitler, malzemeciler, müşavirler tarafından hazırlanmasını isteyen sektör temsilcileri Türk inşaat malzemeleri üreticilerinin, özellikle navlun konusunda desteklenmesini bekliyor. Ayrıca Türk müteahhitlerinin Türk malı kullanması hâlinde, 2-3 yıl vadeli kredi ile finanse edilmesini istiyorlar.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=730E41A862D89839B204F64555C7D9A8?newsId=38793), [web.archive.org (arşiv bağlantısı)](http://web.archive.org/web/20140930190601/http://www.aksiyon.com.tr:80/aksiyon/newsDetail_getNewsById.action;jsessionid=730E41A862D89839B204F64555C7D9A8?newsId=38793)
