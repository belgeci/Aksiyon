# Çuvala sığmayan mızrak: Reza

*Bülent Korucu 2015.06.29*

<div class="pNewsDetailMainContent" itemprop="articleBody">
 <p>
  Yılın mücevher ihracatçısı ödülünü takdim eden bakanlar ‘yolda görsem tanımam’ dese de Türkiye’nin en meşhur ‘işadamı’ Reza Zarrab (Rıza Sarraf). 17-25 Aralık yolsuzluk ve rüşvet soruşturmaları sırasında yüzlerce fotoğrafı yayımlandı. Televizyonlar eski-yeni görüntüleriyle saatlerce ondan bahsetti. Pek çok resmî programda protokolde kabine üyeleriyle birlikte bulunduğu görüldü. Ne oldu da Reza birdenbire istenmeyen adam hâline geldi? Başbakan Yardımcısı Numan Kurtulmuş, “Rahatsız oldum. Bilseydim o kareye girmezdim.” dedi. Ekonomi Bakanı Nihat Zeybekçi’nin ne dediği tam anlaşılamadı. Türkiye İhracatçılar Meclisi bile ismen davetiye gönderdiğini yalanlayıp ‘biz istemedik, kendisi gelmiş’ havası çekti.
 </p>
 <p>
  ‘Kurtlukta, düşeni yemek kanundur’ sözü bir kez daha hayata geçiyor. Altın çocuk Reza bir anda vebalı muamelesi görmeye başladı. 7 Haziran seçiminin artçı şokları diyebiliriz. AK Parti’nin, anayasaya aykırılığı aşikâr kanunları çıkarabildiği, denetleme görevini yapmasını engellediği Meclis yok artık. Tam tersine 17-25 Aralık dosyalarını açıp hesap soracağı vaadiyle oy alan partiler parlamentoda çoğunlukta. AKP’li dört bakanın yargılanmasının önü açılırsa doğal olarak atılı suçun diğer ayağını oluşturan Zarrab da okkanın altına gidecek.
 </p>
 <p>
  AKP Genel Başkanı Ahmet Davutoğlu, dosyayı apar topar kapatmanın partiye zarar vereceğini öngörmüştü. Ancak gücü bakanları -hiç olmazsa sınırlı suçlamalarla- Yüce Divan’a göndermeye yetmedi. Partide bir grup, sandıktan çıkan siyasi faturanın büyümemesi adına kontrollü bir hesap sormanın kaçınılmaz olduğunu görüyor. Karşısında ise ‘Surda gedik açtırmayalım. Çorap söküğü gibi gider’ diyenler var. Cumhurbaşkanı Recep T. Erdoğan’ın bulunduğu ortamda verilen ödül, Reza’nın kolay feda edilmeyeceğinin işaretiydi. Kurtulmuş’un tavrı ve yönetimin Reza’ya sahip çıkmayan duruşu ise cevabı. Mevcut durumun ve Zarrab’ı dahi vermeme hâlinin sürdürülebilir olmadığı ortada.
 </p>
 <p>
  Mızrak çuvalı parçaladı. En büyük risk Zarrab’ın mahkemede konuşma ihtimali. Meclis harekete geçer ve dominonun ilk taşı yıkılırsa kalan kısmı kurtarmanın yolu Reza’yı yurtdışına kaçırmak olur. Bu da tersinden kamu vicdanındaki mahkûmiyeti hızlandırır. ‘Polis koydu’ yalanını paraları faiziyle geri alarak çökerten ve kamuoyunda oluşturulan algıyı tersine çeviren Reza, birileri için ciddi tehdide dönüşmek üzere. Fotoğraf hamlesinin altında kaldılar. Yokuş aşağı giden kamyonun frenlerinin patlak olduğu ortaya çıktı. Bakalım nereye çarpıp duracak; buna durmak denirse tabii...
 </p>
</div>


Kaynak: [www.aksiyon.com.tr](http://www.aksiyon.com.tr/editor/cuvala-sigmayan-mizrak-reza_551397), [web.archive.org (arşiv bağlantısı)](http://web.archive.org/web/20150726114641/http://www.aksiyon.com.tr/editor/cuvala-sigmayan-mizrak-reza_551397)
