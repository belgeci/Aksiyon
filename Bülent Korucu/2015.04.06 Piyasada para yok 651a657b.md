# Piyasada para yok

*Bülent Korucu 2015.04.06*

<div class="pNewsDetailMainContent" itemprop="articleBody">
 <p>
  Ekonominin dinamizmi ve sıhhatinin önemli göstergelerinden biri dolaşımdaki paranın miktarı. Talep enflasyonunu dizginlemek üzere nakdi azaltıcı ve tüketim motivasyonunu kırıcı tedbirler haricinde bu para artırılmak istenir. Böylece çarkların hızlanması arzulanır. Krizleri aşmak üzere yan etkileri de göze alınarak piyasaya para pompalanır. ABD Merkez Bankası’nın uyguladığı ve şimdilerde Avrupa Birliği Merkez Bankası’nın modellediği finansal genişleme bunun yakın tarihli örnekleri. Bizim gibi dışa her anlamda bağımlı ekonomilerde böylesi enstrümanlar fazlasıyla sınırlı. Kamu yatırımları eliyle parayı çoğaltma imkânı da fazla değil.
 </p>
 <p>
  Bugün makro ekonomik göstergeler açısından iç açıcı durumda değiliz. İşsizlik artıyor, büyüme düşüyor, ihracattaki performans kaybı rekor düzeylere çıkıyor. Bunların doğal sonucu olarak piyasadan para çekiliyor ve var olanı harcama cesareti azalıyor. Çok şükür henüz kriz diye tanımlanacak bir ortam yok. Ama ayak seslerini duyduğumuzu söyleyebiliriz. Karamsarlığı artıran önemli belirtilerden biri daha sık duymaya başladığımız ‘piyasada para yok’ ifadesi. Negatif beklentilerin tabana yayıldığı ve bireylerin payına düşen faturanın somutlaşmaya başladığının izlerine şahitlik ediyoruz. İç tüketime dayalı büyüme sağlıksız ve sürdürülemez bir durumdu; nitekim duvara dayandık. Şimdi döngü tersine işliyor, büyümedeki düşüş iç tüketim motivasyonunu kırıyor. O da büyümeyi biraz daha yavaşlatıyor.
 </p>
 <p>
  Ekonominin patronu Başbakan Yardımcısı Ali Babacan’ın her fırsatta dile getirdiği ‘yapısal reformlar’ hayata geçirilemediği için söz konusu kısır döngüyü aşmakta zorlanacağız. Ne yazık ki handikap bununla sınırlı değil. Bilkent Üniversitesi İktisat Bölüm Başkanı Prof. Dr. Refet Gürkaynak diğer açmazlara şöyle işaret ediyor: “Siyaseten bu kadar bastırılmış bir ekonomide yatırım yapılamayacağı, insanların bu kadar kişisel güvenliklerinden, geleceklerinden endişe ettikleri bir ülkede maddi varlıklarını uzun dönemli yatırımlara bağlamayacaklarını görmek lazım.” Demokrasi her şey için lazım, ama herhâlde en çok da ekonomi için.
 </p>
 <p>
  Merkez Bankası verilerine göre hane halkı borçlarının toplamı, 2002’de AK Parti’nin göreve geldiği ayda 6,5 milyar liraydı. Bu rakam 355 milyar liraya yükseldi. İnsanlar kendilerini güvende hissettiğinde ve ülkenin geleceğine güvendiğinde borçlanarak tüketiyordu. Böylece ekonomi izafi de olsa canlılık emaresi gösteriyordu. Cumhurbaşkanı Recep Tayyip Erdoğan’ın merkezinde durduğu tartışmalar o kapıyı da kapatıyor. Antidemokratik dayatmalar ve Merkez Bankası ile yaşanan polemik hem dış sermayeyi ürkütüyor hem de içerideki tedirginliği çoğaltıyor. İnsanlar her geçen gün biraz daha gelecek endişesiyle kabuğuna çekiliyor.
 </p>
 <p>
  ‘Esnaf kan ağlıyor’, çoğunlukla inanmakta zorlandığımız bir serzeniştir. Fakat bu sefer galiba gerçekten ağlıyorlar...
 </p>
</div>


Kaynak: [www.aksiyon.com.tr](http://www.aksiyon.com.tr/editor/piyasada-para-yok_550380), [web.archive.org (arşiv bağlantısı)](http://web.archive.org/web/20150707011727/http://www.aksiyon.com.tr/editor/piyasada-para-yok_550380)
