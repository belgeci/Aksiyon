# Rezaların İntikamı

*Bülent Korucu 2014.07.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   17-25 aralık yolsuzluk ve rüşvet soruşturmalarında görev yapan polisler sahur vakti evlerinden kelepçelenerek toplandı. uygulanan yöntemler, ‘reza zarrab ve bakan çocuklarının intikamı alınıyor’ değerlendirmelerine yol açtı.
  </font>
 </div>
 <div id="newsText">
  <font class="detail-text">
   <p>
    Hükümet sözcüsü ve Başbakan Yardımcısı Bülent Arınç her zamankinden biraz daha duygulu bir ses tonuyla konuşuyordu: “Bir İçişleri Bakanı’nın oğlunun gözaltına alındığını televizyonlardan öğrenmesinden daha acı ne olabilir?”
   </p>
   <p>
    Normal demokratik ülkelerde bu cümleler, yolsuzluk iddialarına adı karışan yetkililerin mahcubiyetinin ifadesi olarak kullanılır. Takip eden kelimeler özür ve istifa beyanı içerir. Oysa Arınç, kurumsal bir öfkenin temsilcisi olarak o cümleyi kuruyordu. Hükümet, yolsuzluk ve rüşvet iddialarının yargı önüne çıkarılacağı güvencesini vermek yerine, yargı ve güvenlik bürokrasisine savaş ilan ediyordu.
   </p>
   <p>
    17 ve 25 Aralık soruşturmaları yakın siyasi tarihin en ağır yolsuzluk dosyası olarak kayıtlara geçti. İranlı ‘işadamı’ Reza Zarrab’ın  (Rıza Sarraf) odağında yer aldığı iddialar, savcıların ilgi alanına aslında gecikmeli girmişti. Mali Suçları Araştırma Kurumu’nun (MASAK) bir ihbar üzerine hazırladığı rapor, işaret fişeği oldu. Vergi kaçağı ödülünü alabilmek için ihbar mektupları hazırlayan bir mali müşavir, dosyaları Ağustos 2011’de Devlet Denetleme Kurulu, MİT, Adalet Bakanlığı, Maliye Bakanlığı, MASAK ve İstanbul Cumhuriyet Başsavcılığı’na göndermişti. İstanbul’da soruşturma başlatılırken, MASAK ve DDK da devreye girmişti.
   </p>
   <p>
    <img alt="" height="391" src="http://web.archive.org/web/20141001152922im_/http://medya.aksiyon.com.tr/aksiyon/2014/07/28/rezalarin-intikamiii.jpg"/>
   </p>
   <p>
    İddialara aşinalık bununla sınırlı değildi. Yeni Şafak Gazetesi ‘Türk-Leaks’ başlığıyla 12 Ekim 2013’te manşetine çektiği haberde para transferi sistemini anlatıyor ve ilgili kurumların soruşturma başlattığını duyuruyordu. Akşam Gazetesi ise 7 Ocak 2013’te ‘320 kilo altın böyle uçtu’ başlıklı haberde, “Narkotik operasyonda külçe altın şoku. Ebru Gündeş’in kocası Reza Zarrab, 320 kilo altını Atatürk Havalimanı’ndan bavullarla Dubai’ye uçurdu. Yetkililer şaşkın şaşkın seyretti.” ifadelerini kullandı. Akşam’ın ‘İranlı enişte kurye ordusuyla külçe külçe götürdü’ üst başlığıyla verdiği haber, Türkiye Gazeteciler Cemiyeti’nin ‘2013 Yılı Gazetecilik Başarı Ödülü’ne layık görülmüştü. 9 Ekim 2013 tarihli Habertürk ise başka bir örneği masaya yatırıyordu. “Uçtu Uçtu Altın Uçtu” başlıklı manşette, değersiz maden diye beyan edilen eşyanın bir buçuk ton altın çıkması üzerine Gana’dan gelen uçağın mühürlendiği ama 17 gün sonra sahte evraklarla uçurulduğu ileri sürülüyordu. Doğrulanan bu haber için de pek tabii olarak idari ve adli soruşturma başlatıldı.
   </p>
   <p>
    Artık sağır sultanın bile duyduğu Reza Zarrab’ın nihayet MİT’in radarlarına da yakalandığını, kamuoyuna sızan ve Başbakan Erdoğan’ın kabul ettiği rapordan öğreniyoruz: “Türkiye’deki faaliyetleri nedeniyle başta magazin medyası olmak üzere kamuoyunun dikkatlerini üzerine çeken R. Sarraf’ın Ekonomi Bakanı Zafer Çağlayan ve İçişleri Bakanı Muammer Güler ile mevcut ilişkisinin ortaya çıkması halinde, söz konusu hususların hükümet aleyhinde kullanılabileceği değerlendirilmiştir.” MİT’in Erdoğan’a yaptığı uyarının gerçekleşeceği günün yakın olduğunu tahmin etmek zor değildi. İhbarlar, MASAK raporları ve gazete haberleriyle kamuya mal olmuş bir suç şüphesine savcılığın duyarsız kalması düşünülemezdi. Aksi olsa suç işlenmiş ve suç şüphesini soruşturma görevi yerine getirilmemiş olurdu. Başbakan’a ‘hayırsever işadamı’ gibi görünse de savcılar açısından soruşturulması gereken bir şüpheliydi, Reza Zarrab.
   </p>
   <p>
    <img alt="" height="300" src="http://web.archive.org/web/20141001152922im_/http://medya.aksiyon.com.tr/aksiyon/2014/07/28/rezalarin-intikami2.jpg"/>
   </p>
   <p>
    Benzer bir durum Selam Tevhit Örgütü soruşturması için de söylenebilir. Soruşturma üç yıl önce Kamile Yazıcıoğlu isimli kadının kocasından şikâyetçi olmasıyla başladı. Kocası Hüseyin Avni Yazıcıoğlu’nun İran lehine casusluk yaptığını öne süren kadın, eşinin sahte kimlik ve pasaportlarını notlarıyla beraber polise teslim etmiş. Savunma sanayii ve askerî haritaların da yer aldığı ihbar üzerine emniyetin harekete geçmemesi ‘görevi ihmal’ gibi basit bir suçlamayla geçiştirilmez, doğrudan vatana ihanet dosyası açılırdı. Soruşturmayı yürütenlere göre Yazıcıoğlu, devlet içindeki irtibatlarını kullanarak topladığı bilgi ve belgeleri İran ajanlarına götürüyordu. Daha önce Yargıtay tarafından onanan bir örgüt olması ve karıştığı ileri sürülen olayların vahameti de soruşturmayı gerekli kılan unsurlardan. Ayrıca 26 Mayıs 2011’de Etiler’de düzenlenen bombalı saldırı örgütün tekrar aktif hale geldiği kuşkularını artırdı. Bir kadının bacağının kopmasına sebep olan saldırıda biri polis sekiz kişi yaralanmıştı. İstanbul Cumhuriyet Başsavcısı Hadi Salihoğlu’nun ‘sözde’ diye nitelediği örgütü ihbarlara rağmen soruşturmamak hukuk devletiyle bağdaşmazdı. Salihoğlu’nun söyleyip delillendirmekten kaçındığı “Başbakan ve bakanların dinlenmesi” iddiası ciddi ve önemli; ancak soruşturmayı yürüten savcılar tarafından kesin dille reddediliyor. Nihayet, Başbakan Erdoğan’ın ‘proje’ dediği kanunlar çıktı; ‘Onlar yürütecek’ dediği yargıçlar atandı. Ve Rezaların yolsuzluk soruşturmasını yürüten polisler hedefe kondu. Sindirme ve gözdağı eleştirilerine muhatap sürecin genişleyeceği de yine Erdoğan tarafından talimatlandırıldı.
   </p>
   <p>
    17-25 Aralık yolsuzluk ve rüşvet soruşturmalarında babalar ön plandaydı. Bülent Arınç’ın dramatize ettiği olayda İçişleri Bakanı Muammer Güler’in oğlunun evinde, 6 çelik kasa ve milyon doları aşkın para ele geçirilmişti. ‘Rezaların intikamı’ olarak değerlendirilen 22 Temmuz operasyonunda ise daha çok annelerin sesi duyuluyor. Sabaha karşı kirada oturduğu evinde gözaltına alınan eski Terörle Mücadele Şube Müdürü Ömer Köse’yi kapıda uğurlayan annesi Menşure Köse bunlardan biri. “Hiç canını sıkma, Allah’a emanet ol. Hırsızlar utansın. Senin utanacak hiçbir şeyin yok. Para pul çalmadın. Türkiye’yi satmadın.” cümleleri sosyal medyada on binlerce defa paylaşılarak rekora gidiyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A6FE4C99F16BF7A03F90AF7CCA9CF9CC?newsId=39109), [web.archive.org (arşiv bağlantısı)](http://web.archive.org/web/20141001152922/http://www.aksiyon.com.tr:80/aksiyon/newsDetail_getNewsById.action;jsessionid=A6FE4C99F16BF7A03F90AF7CCA9CF9CC?newsId=39109)
