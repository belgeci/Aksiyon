# Rüyadan kâbusa dış politika

*Bülent Korucu 2015.05.12*

<div class="pNewsDetailMainContent" itemprop="articleBody">
 <p>
  İçe kapalı ülkenin dışa açılması için sert kabuğu rahmetli Turgut Özal kırmıştı. Abdullah Gül ve Recep T. Erdoğan ikilisi ise fetret devri diyebileceğimiz 28 Şubat sonrasında onun bıraktığı yerden devam etti. İktidarı paylaşmak istemeyen vesayetçi yapıya karşı çok fazla alternatifleri de yoktu açıkçası. Avrupa Birliği çıpası ve ABD’nin açık desteği hükümete az da olsa dokunulmazlık sağlıyordu. Üstüne bir de 1 Mart tezkeresinin kabul edilmemesi askerlerin negatif duruşuna bağlanınca AK Parti’nin eli iyice güçlendi. Başbakanlık koltuğuna oturamayan Erdoğan’ın siyasi yasaklı iken gittiği başkentlerde birinci sınıf protokolle ağırlanması içe mesajdı ve yerine ulaşıyordu.
 </p>
 <p>
  AK Parti’yi üç dönem iktidara taşıyan sütunlardan biri hâline geldi dış politika. ABD ile sıcak ilişkiler, Avrupa Birliği düzenlemeleri sadece Batı blokunda mevzi kazandırmıyordu; aynı zamanda Doğu’da imrenilen, model alınan ülke konumuna yükseltiyordu. Müslüman kimlikle demokrasiyi bağdaştırma potansiyeli iki kanatta da AK Parti’nin önünü açıyordu. İmparatorluk bakiyesi toplumun da hoşuna gidiyordu bu durum. Bir sonraki aşama arabulucu ülke olmaktı. Tam bu noktada kafaları karıştıran gelişmeler olmaya başladı. Darbe davalarıyla gerileyen askerî vesayetten sonra, anayasa reformuyla gardı düşürülen yargı tehdidi ortadan kalkmıştı. İç savaşta zafer kazanılınca dış desteğe ihtiyaç kalmamıştı.
 </p>
 <p>
  Yurtta iktidar olmak dünyada da iktidar olmanın kapısını açacak sanıldı. Ekonomisi zayıf, askerî gücü insana dayalı, yer altı zenginlikleri olmayan ve teknolojik bağımlılığı yüksek bir ülkenin girişmemesi gereken fanteziler hedeflendi. Rüya olarak güzeldi ancak iyi yönetilemezse kâbusa dönme ihtimali kuvvetliydi. Ne yazık ki bugün tam da bunu yaşıyoruz. Güzel bir rüya olarak başladığımız macerada kan ter içinde kâbuslarla boğuşuyoruz. İktidar sahiplerinin rüyanın devam ettiği yönündeki telkinleri gittikçe inandırıcılıktan uzaklaşıyor.
 </p>
 <p>
  Şam Emeviye Camii’nde namaz kılmak üzere çıkılan yolda cami hâk ile yeksan oldu. 100 bin kişiyle sınırlanan mülteci kapasitemiz 2 milyonu aştı. Aslında gerçek rakamı da kimse bilmiyor. Mağdur ve mazlum Suriye halkını burada ölmeyecek kadar yaşatıyoruz! Onlara insanca yaşama imkânı sağlayamadığımız gibi büyüyen sosyo-ekonomik fatura sebebiyle kendi halkımızı kaybetme noktasına gidiyoruz.
 </p>
 <p>
  Müslüman ülkelerinde, onların iç işlerine müdahale anlamına gelecek şekilde davranıldı. Seçimlerde yakın görülen partiler için lojistik destek ve tanıtım kampanyaları yapıldı. Seçimler kaybedildi. Hoş kazanılsa da mağluplar kaybedilmiş olunacaktı. Demokrasiyle Müslüman kimliğini barışık tutabilen diye örnek alınan/gösterilen siyasi kadroya Doğu ve Batı aldatılmışlık hissiyle bakıyor. Dış politikada oluşan hasar, ekonominin de ağır yara almasına yol açıyor. İçe kapanan devlet, eski reflekslerine geri dönüyor. Yeniden MGK ve Kırmızı Kitap güzellemeleri işitmeye başladık. İç düşman tanımları raftan indi, düne kadar en küçük övgüleri baş tacı edilen dış güçler komplocuya dönüşüverdi. Gerçi onlarla ilgili somut icraat yok ama komplo teorileri üzerinden yeni toplum inşası ve muhalifleri sindirme son sürat gidiyor.
 </p>
 <p>
  Biri bizi bu kâbustan uyandırsa fena olmayacak!
 </p>
</div>


Kaynak: [www.aksiyon.com.tr](http://www.aksiyon.com.tr:80/bulent-korucu/ruyadan-kabusa-dis-politika_550860), [web.archive.org (arşiv bağlantısı)](http://web.archive.org/web/20150519062649/http://www.aksiyon.com.tr:80/bulent-korucu/ruyadan-kabusa-dis-politika_550860)
