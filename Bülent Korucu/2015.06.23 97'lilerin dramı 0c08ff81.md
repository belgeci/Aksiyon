# 97'lilerin dramı

*Bülent Korucu 2015.06.23*

<div class="pNewsDetailMainContent" itemprop="articleBody">
 <p>
  Onların başına gelen pişmiş tavuğun başına gelmemiştir. AK Parti’nin en çok mağdur ettiği kuşak diyebiliriz. Eğitim hayatları boyunca deneme tahtası gibi kullanıldılar. Liseye yerleşmek için üç sene üst üste SBS sınavı onları vurdu. Güya son sınıfta yoğun stres yaşamasınlar diye her sene sınava sokuldular. Pek çoğu sınava hazırlanmak uğruna hafta sonunu feda edip dershaneye gitmek zorunda kaldı. İktidar ‘pardon’ bile demeden sistemi değiştirdiğinde onlar adına çok geçti. Şimdi üniversite kapısına geldiler. AK Parti yine sistemi kaosa sürükleyecek bir müdahale yaptı; dershaneleri kapattı. Pekâlâ, sınavı mı kaldırdılar? Hayır. Üniversiteye giriş imtihanının müfredatını ve şeklini mi değiştirdiler? Hayır. Çoktan seçmeli test usulü devam ediyor. “O hâlde liselerdeki eğitim sistemi değişti ve sınava hazırlayacak hâle geldi” diye düşünüyorsanız, yanılıyorsunuz, orada da değişen bir şey yok.
 </p>
 <p>
  Önümüzdeki sene üniversite sınavına girecek yüz binlerce öğrenci ve ailesi bir çıkış yolu arıyor. 7 Haziran seçimlerinde ilk defa oy kullanan 97’lilerin bir kısmı bu sene sınava girdi, bazıları ay farkıyla seneye girecek. Bu yıl girenlerin büyük bölümü de şansını ikinci kez denemek isteyecek. Son sınıfı okuyacak olanların derdi büyük ama mezunlarınki ondan da büyük. Ya para bulup astronomik ücretlerle özel ders alacak ya da üniversite hayallerinin üstüne soğuk su içecekler. AKP yeni seçmenden oy almakta zorlandığından şikâyet ediyor. Siz olsanız verir miydiniz?
 </p>
 <p>
  Hadi test sorusu olarak soralım.
  <br>
   Dershanelerin kapatılmasının kime faydası oldu?
  </br>
 </p>
 <p>
  a) Öğrenciye
  <br>
   b) Öğretmene
   <br>
    c) Veliye
    <br>
     d) Yatırımcıya
     <br/>
     e) Eğitim sistemine
     <br/>
     f) HİÇBİRİ
    </br>
   </br>
  </br>
 </p>
 <p>
  Evet, doğru cevap hiçbiri. Sistemi ıslah etmeden sırf bir inat uğruna dershaneleri kapatmak kaos ve mağduriyetten başka sonuç doğurmayacak.
 </p>
 <p>
  Bu arada Anayasa Mahkemesi ne yapıyor? Hani bu tür mağduriyetleri önlemek üzere sisteme konulan fren ve denge mekanizmalarının en önemlisi ya… AİHM ile iş bölümü yapıp devlet cihazına karşı bireyi korumak üzere görev üstlenmişti ya… Hür teşebbüsü, eğitim ve öğretim hakkını koruması gereken Yüksek Mahkeme ya… Gözler orada demek isterdim ama ne yazık ki insanlar AYM’den umudu kesmiş durumda. Seçim barajı tartışılırken yedikleri zılgıttan sonra hâlâ kendilerine gelemediler. Anayasa ve temel insan haklarına böylesine aykırı bir düzenlemeyi iptal etmeyecekler ama açıklamaya yüzleri tutmuyor. Veya öyle bir zamanlama ile iptal edecekler ki iş işten geçmiş olacak. Aynı HSYK kanununda olduğu gibi. Çocuklarımızın hayatı üzerinde siyasi raks yapmaya kimsenin hakkı yok.
 </p>
</div>


Kaynak: [www.aksiyon.com.tr](http://www.aksiyon.com.tr/editor/97lilerin-drami_551324), [web.archive.org (arşiv bağlantısı)](http://web.archive.org/web/20150722124618/http://www.aksiyon.com.tr/editor/97lilerin-drami_551324)
