# Devlet niye kutsal olsun ki!

*Bülent Korucu 2015.10.20*

<div class="pNewsDetailMainContent ctx_content" itemprop="articleBody">
 <p>
  Siyaset bilimi kitapları genellikle devletin yanına ‘aygıt/cihaz’ sözcüğünü getirerek kullanır. Devlet dediğimiz organizmanın sadece ve sadece bir araç olduğunu vurgular bu birlikte kullanım. İdeolojiler ise ısrarla kutsar devleti. Muhalefetteyse ele geçirmeyi meşrulaştırmak için yapar. Kutsal ve önemli olan, düşmanın elinde bırakılmamalıdır. Şayet iktidarda iseler yine benzer biçimde kurulur mantık: ‘Kutsal Kâse’ korunmalı ve yanlış ellere geçmesi engellenmelidir. Bazen şöyle kandırırlar kendilerini ve takipçilerini: Devlet araç ama hizmet ettiği amaç kutsal; dolayısıyla o da kutsal. İdealleri gerçekleştirecek devrim ya da ülküye ulaştıracak Kızıl Elma için gereklidir zira. Dünyayı cehenneme çevirerek cennete gitmeyi uman ‘dinci’ devletler de farklı değil. 900 yıl önce İstanbul’da katliam yapan Katolikler de, Suriye’de din ayırımı yapmadan cinayet işleyen IŞİD de aynı anlayışın ürünü.
 </p>
 <p>
  ‘Kutsal’ devletlerin ortak özelliği kurbanlar üzerinde yükselmeleri. Yazar Ahmet Ümit, İttihat ve Terakki zihniyetinin hortladığını ve buna ‘kutsal devlet’ propagandasının yol açtığını vurguluyor. Ve hepimizin bildiği uğursuz gerçeği hatırlatıyor: Kutsal devlet kurbansız olmaz.
 </p>
 <p>
  Mağduriyetlerden payına düşeni yaşamış muhafazakâr kadrolar işbaşına geldiğinde kısır döngünün kırılacağı umudu doğmuştu. Liberaller, sosyal demokratlar ve tabii dindarlar umudun peşine düştü. İlk yıllar fena da gitmiyordu. Avrupa Birliği’ne üyelik süreci, demokratikleşme adımları, yeni anayasa arayışları gibi gelişmeler heyecan uyandırıyordu. Ancak beklenmedik bir şey oldu; AK Parti iktidarı güçlendikçe ülkedeki demokrasi azalmaya başladı. Önceleri basit yol kazaları olarak görülmek istenen uygulamalar istisna değil, kaide hâline geldi. Recep Tayyip Erdoğan’ın cumhurbaşkanı seçilmesinden sonra iş iyice çığırından çıktı. Hava durumu gibi günlük “Erdoğan’ın mahkemeye verdiği kişiler bülteni” yayımlanıyor artık. MGK, Kırmızı Kitap, hain, devlet düşmanı ve benzeri kelime ve tamlamaları sıkça duymaya başladık. Seçimde onlara oy vermemek bile vatan haini olmak için yeterli. Devlet adına parmak sallayıp tehdit savuranların isimleri değişti sadece.
 </p>
 <p>
  Düşünüp empati yapalım: Annesinin kucağında başından vurulan üç buçuk yaşındaki Tevriz Bora’nın ailesinin acısını ne dindirebilir? Babası gözlerinin önünde şehit edilen üç yaşındaki Yusuf Eroğlu’nun ve hamile annesinin evini başına yıkanlar hangi mazeretin arkasına saklanabilir? Her şey bir yana çocukları cansız ve babasız bırakmanın önüne geçemeyen devlet kutsal olabilir mi?
 </p>
</div>


Kaynak: [www.aksiyon.com.tr](http://www.aksiyon.com.tr:80/editor/devlet-niye-kutsal-olsun-ki_552612), [web.archive.org (arşiv bağlantısı)](http://web.archive.org/web/20151022171359/http://www.aksiyon.com.tr:80/editor/devlet-niye-kutsal-olsun-ki_552612)
