# Şimdi Kuzey Kore'de olmak vardı!

*Bülent Korucu 2015.09.07*

<div class="pNewsDetailMainContent" itemprop="articleBody">
 <p>
  İnternete Kuzey Kore ve futbol kelimelerini yazdığınızda ‘Kuzey Kore Dünya Kupası finalinde’ haberi karşınıza çıkıyor. ABD’yi 4-0 yendiği bilgisi eşliğinde Kore devlet televizyonunun yaptığı haberi bize aktaran ise TRT. Hani şu seçim döneminde iktidara saatlerce yer verip muhalefet partilerine dakikaları çok gören kamu kanalımız. Kuzey Kore’yle alakalı diğer ilgi çekici haberi ise resmî haber ajansı KCNA’dan alıyoruz.  Dünyanın savaştığı MERS, Ebola, HIV, tüberküloz ve kansere karşı etkili olan bir aşının geliştirildiği iddia ediliyor haberde. Aşının aynı zamanda hamilelik döneminde yaşanan mide bulantılarına karşı da etkili olduğu öne sürülüyor.
 </p>
 <p>
  Haberleri okuyan kimi devletluların imrendiğini tahmin etmek zor değil. Şöyle kullanışlı, itaatkâr bir medyaya sahip olsanız, ülke yönetmek ne kadar kolay ve zevkli olurdu! Demokratik ülkelerdeki liderler hoşlarına gitmese de medyaya katlanmak zorunda olduklarını bilir. Onlar da ülkenin âli menfaatlerini gerekçe göstererek basını susturmak için çaba sarf eder. Zaman hakikati ortaya çıkardığında ise yanılgılarını kabullenirler. Tıpkı Domuzlar Körfezi fiyaskosunun ardından ABD Başkanı Kennedy’nin, “Eğer operasyon hakkında daha fazla yayın yapsaydınız, bizi bu derece büyük bir yanlıştan kurtarabilirdiniz. Keşke, medya olarak Küba politikamız hakkında öğrendiğiniz her şeyi yayımlasaydınız.” pişmanlık dolu eleştirisinde olduğu gibi.
 </p>
 <p>
  Anayasamız ve uluslararası sözleşmelerde garanti altına alınan basın özgürlüğü gazetecilerin hakkı sanılır. Oysa o, öncelikle toplumun doğru kararlar alabilmek için doğru bilgiye ulaşma imtiyaz ve yetkisidir. Siyasetçiler ve bürokratlar hatalarının örtülmesini ve iyiliklerinin abartılı görünmesini arzular. Bunun için ‘En güzel sensin sultanım’ diyecek sihirli aynalarla muhatap olmak isterler. Aksini söyleyeni ortadan kaldırmak üzere her şeyi yaparlar. Halk ise gerçeği kendilerine gösterecek yansıtıcılara bakar. Bu sebeple iktidar medyaları bütün devlet desteğine ve dayatmalara rağmen itibar görmez.
 </p>
 <p>
  Türkiye, daha önce defalarca yaşanan bir mücadeleye, değişen aktörlerle yeniden sahne oluyor. Cumhurbaşkanı Recep T. Erdoğan ve AK Parti iktidarı alkıştan elleri şişecek bir medya ordusu peşinde. Yandaşlar devletin imkânlarıyla alabildiğine abat edilirken muhalifler sindirilmeye çalışılıyor. Hatta artık sinmek bile yeterli görülmüyor; ‘Biat etmezsen, yok olacaksın’ aşamasına geldik. 7 Haziran seçimlerinde kontrol dışında kalmış medyanın büyük zararını gördüler. Ellerindeki devasa medya ordusuna rağmen arzuladıkları illüzyonu yapamıyorlar. Hedefin yarısı kadar bile gerçekleşmeyen büyümeyi ‘İnadına büyüdük’ şeklinde manşet yapan, sabah-akşam kırık plak gibi aynı nakaratı çalan gazeteleri ikna edici olmuyor. Ama malzeme bu; daha iyi şey çıkmıyor. O hâlde karşı bloku dağıtmak tek çare.
 </p>
 <p>
  1 Kasım’daki seçimlerde 7 Haziran yenilgisinin tekrarlanmasından korkuyor Saray ve AKP. Medyanın ayakta kalmış kaleleri düşürülürse, 2071’e kadar tek başına iktidar rüyası gerçekleşebilir. O rüya daha özgür, daha demokrat bir ülke isteyenlerin kâbusu. Yeni seçimde hükümete değil, rejime karar vereceğiz. Ya demokrasi ya da...
 </p>
</div>


Kaynak: [www.aksiyon.com.tr](http://www.aksiyon.com.tr/editor/simdi-kuzey-korede-olmak-vardi_552131), [web.archive.org (arşiv bağlantısı)](http://web.archive.org/web/20150925000955/http://www.aksiyon.com.tr/editor/simdi-kuzey-korede-olmak-vardi_552131)
