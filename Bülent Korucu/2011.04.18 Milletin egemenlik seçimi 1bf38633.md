# Milletin egemenlik seçimi

*Bülent Korucu 2011.04.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p class="MsoNormal">
    Türk demokrasi tarihi birbirinden önemli seçimlere tanıklık etti. Ancak hiçbiri 12 Haziran’daki kadar kritik değildi. Zira yeni Meclis’in yapacağı anayasa ile egemenlik gerçek sahibine teslim edilecek...
    <p class="MsoNormal">
    </p>
   </p>
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Türkiye tarihî bir seçimin sath-ı mailine girdi. Beklentiler, kurulacak parlamentonun sadece önümüzdeki dört yıla değil, belki takip eden on yıllara damgasını vuracağı yönünde. Aday listeleri ve hemen bütün partilerin yaklaşımı seçimin demokratik bir yarışa sahne olacağını işaret ediyor. Önceki seçimlere nispeten ‘normalleşmiş’ bir ortamda sandık başına gitmek, seçmene uzun ölçekli düşünme fırsatı verecek. Siyasetin asli unsurları partilerdeki normalleşme vasata doğrudan etki ediyor.
    </p>
    <p class="MsoNormal">
     AK Parti teşkilat ağırlıklı liste ve anketlerin yelkenlerini doldurduğu rüzgârla seçime giriyor. Rehavete dönüşmeyecek rahatlık AK Parti’ye de umumi havaya da müspet tesir edecek. İki dönemdir süren tek başına iktidar ve anayasayı değiştirmiş parti kimliği en önemli avantajları.
    </p>
    <p class="MsoNormal">
     Yeni yönetimin CHP’yi laiklik parantezinden kurtarıp proje bazlı siyasetin rekabetine açma girişimi, normalleşmeye önemli katkılar sağlıyor. Genel Başkan Kemal Kılıçdaroğlu’nun Kutlu Doğum Haftası münasebetiyle yaptığı konuşma güzel ve önemliydi. Ancak üç Ergenekon sanığını aday göstermesi kafa karışıklığının nişanesi. Kılıçdaroğlu’nun yönetime geliş şekli ve parti içi tartışmalar da zaaf oluşturuyor.
    </p>
    <p class="MsoNormal">
     MHP’nin merkez sağdaki isimlere ve yönetimle kavgalı eski mensuplarına listeleri açmış olması da yumuşama sinyali. İçişlerinde gerilim olan partiler, dışarıda tansiyonu yükseltiyor. Başbakan Tayyip Erdoğan’ın Avrupa Konseyi Parlamentosu’ndaki sert çıkışını MHP lideri Devlet Bahçeli’nin ‘hırçınlık’ biçiminde nitelemesinin kendi tabanında makes bulması zor. Balyoz darbe davası sanıklığı yanında başörtüsüyle ilgili sabıkası kabarık olan emekli General Engin Alan MHP’nin yumuşak karnı. Tabanına ve oy almak için kapısına gideceği darbelerden çok çekmiş merkez sağ seçmene bu tercihi anlatması mümkün görünmüyor.
    </p>
    <p class="MsoNormal">
     Yüzde 10’luk ülke barajını aşamayacağı için bağımsız adaylarla seçime giren BDP, sivil itaatsizlik eylemleriyle adından söz ettirme çabasında. Söz konusu eylemler içinde en çok, alternatif cuma namazları dikkat çekiyor. Cuma eylemi din karşıtlığı konusunda sabıkası kabarık örgütün aleyhine dönebilir. BDP listelerindeki farklı isimler açılım şeklinde değerlendiriliyor, ancak geçen dönem de Akın Birdal, Ufuk Uras, Baskın Oran gibi partili olmayan adaylara yer verilmişti. Aslında sembolik isimlerden ziyade dil ve proje olarak kuşatıcılık eksiği var. BDP, Türkiye’nin partisi olmayı denese baraj sorunu yaşamayacak. Hatta Kürtleri bile kuşatabilse yine rahatlıkla Meclis’teki yerini alabilir. HAS Parti, yakın dönemde kurulma ve Saadet’ten ayrılış şekli itibariyle şanssız bir seçim dönemi yaşıyor. Numan Kurtulmuş ve ekibi SP’de kalsalar veya ayrılışı biraz erken yapabilseler daha avantajlı olurlardı.
    </p>
    <p class="MsoNormal">
     EGENEKON DAVASI VE VESAYETİ TASFİYE FIRSATI
    </p>
    <p class="MsoNormal">
     Darbelerle yüzleşme ve hesap sorma fırsatı gecikmiş de olsa karşımıza çıktı. Ümraniye’de ele geçirilen el bombalarının izi takip edilerek mahkemeye çıkarılan yapının, Avrupa’da 30 yıl önce tasfiye edilen derin çetelerin Türkiye versiyonu olduğu iddia ediliyor. Ergenekon yargılamalarıyla yakalanan fırsat, darbeleri yargılamakla sınırlı kalmamalı. Zira darbeler, hastalıklı yapının dışa vurulan belirtileri. Asıl hastalığı tedavi etmek gerekiyor. Aksi hâlde zahiren iyileşmiş sanılan bünye kısa sürede yeniden komaya giriyor. Bir yandan darbecileri yargılarken, diğer yandan onları üreten vasatı ortadan kaldırmak ve vesayetçi yapıyı tasfiye etmek lazım. 12 Eylül referandumuyla kapı aralandı; ancak tam manasıyla açıldığını söylemek güç. Ergenekon yargılamalarına ket vurmayacak, üstüne bürokratik oligarşiyi temizleyecek ve böylece millî egemenliğin önündeki engelleri kaldıracak bir parlamento ihtiyacı içindeyiz. Ergenekon taraftarlarının ise en büyük arzusu zayıf koalisyon hükümetlerinin tekrar işbaşına gelmesi. AK Parti-MHP veya CHP-MHP koalisyonları için zemin yokluyorlar.
    </p>
    <p class="MsoNormal">
     Listeler, seçim sürecinin politika ve projeler üzerinde yürüyeceğini haber veriyor. Ses getiren listelerle göz boyamak yerine, önümüzdeki yıllara dönük öngörü ve hazırlıklar konuşulacak. Seçmen partileri bu teraziyle tartacak. Nasıl bir Türkiye vadedildiği öncelik kazanıyor. Kronikleşen sorunlara kimin nasıl neşter vuracağı sorusunun cevabına odaklanılacak. Son bir yıl içinde yaşadıklarımız yol gösterici olacak. 12 Eylül 2010 referandumuyla kabul edilen kısmi anayasa değişiklikleri, 12 Haziran seçimine damga vuracak. 12 Eylül’ün önemi, halkın egemenliğin gerçek sahibi olarak inisiyatif kullanabileceğini görmesinden kaynaklanıyor. Türk halkı demokrasi mücadelesinde kazandığı mevzileri koruyor. Darbeciler tarafından gasp edilmiş anayasa yapma yetkisini 12 Eylül’de geri aldı. Referandumla gücünü keşfetmenin yanında küçük denebilecek değişikliklerin sağladıklarını gördükçe, sivil ve demokratik anayasanın gerekliliğine olan inancı arttı. 12 Eylül başta olmak üzere cuntalardan hesap sorma sürecinin başlatılması, Diyarbakır Cezaevi gibi insanlığa karşı işlenmiş suçların üzerine gidilmesi, Şemdinli Savcısı Ferhat Sarıkaya’nın görevine iadesi kazanımlardan bazıları. Bunların sürmesi için demokratik anayasaya odaklanmış, onu talep eden bir seçmen iradesi gerekiyor.
    </p>
    <p class="MsoNormal">
     Referandumdan önce CHP ve MHP dâhil muhalefet partileri, yeni Meclis, yeni anayasa konusunda vaatte bulundu. 12 Eylül cuntasının yamalı bohçaya dönen anayasasından memnuniyetsizlik yüksek sesle konuşuldu. AK Parti’nin de verilmiş sözleri hatırlanırsa önümüzdeki parlamentonun en önemli işinin anayasa yapmak olduğu anlaşılır.
    </p>
    <p class="MsoNormal">
     Anayasa sadece siyasi bir metin olarak görülmemeli. Ferdî hak ve özgürlüklerden, devletin ekonomik hayattaki müdahale alanlarına kadar pek çok önemli konuda yeni tanımlara ihtiyacımız var. Devletin sınırlarını doğal ve demokratik noktaya çekmek zorundayız. Darbecilerin herkesi vatan haini gören psikolojiyle yazdığı metni çöpe atmanın vakti geçiyor bile. Anayasa taslakları, partilerin nasıl bir ülke görmek istedikleri ve bunu nasıl projelendirdiklerini gösterir. Oy için kapımıza geleceklere anayasa taslaklarını sormalıyız. Önümüzdeki dönem birinci işin bu olması konusunda söz almalıyız. O taslaklara bakarak kangrene dönüşme tehlikesi bulunan Kürt meselesinin çözümü için umutlanabiliriz; başörtüsü sorununun gündemimizden çıkacağına dair hayaller kurabiliriz.
    </p>
    <p class="MsoNormal">
    </p>
    <p class="MsoNormal">
     GÜÇLÜ SİYASET, GÜÇLÜ TÜRKİYE
    </p>
    <p class="MsoNormal">
     Kısa zaman diliminde yakın coğrafyamızda yaşananlar güçlü Türkiye’nin varlığının ne kadar zaruri olduğunu gösterdi. Eskiden dört yanımızın düşmanlarla çevrili olduğu ileri sürülürdü. Öyle olmadığı anlaşıldı ama içinde kardeşlerimizin yandığı kaynayan kazanlarla çevrildiğimiz aşikâr. Süreçlerde ‘belirleyici’ konumumuz yok. ‘Etki gücümüz’ nispetinde zararı asgariye indirme ve acıları dindirme dışında elimizden bir şey gelmiyor. Güçlü Türkiye, uluslararası arenada belirleyici roller üstlenebilir. Partilerden cevap isteyeceğimiz sorulardan biri, bunun için neler yapacakları olmalı. Yurtta sulh, cihanda sulh sözü; yıllarca yurtta despot, cihanda pısırık biçiminde uygulandı. Artık o politikalara dönüş imkânsız. Şuuraltımızdaki imparatorluk kırıntıları bir yana, talep ve beklentiler bizi farklı kıyılara götürüyor. Partilerin dış politikada güçlü ve sözü dinlenir Türkiye’ye dair hazırlıkları seçimin sonucuna doğrudan etki edecek. Halkın daha aza kanaat edeceğini düşünenler veya genel geçer sloganlarla konuşanları hayal kırıklığı bekliyor. AK Parti’nin performansının altında kalacak vaatler seçmenin takdirini kazanamaz.
    </p>
    <p class="MsoNormal">
     Benzer bir beklenti ekonomi için de geçerli. İnsanları gerilemeye ikna etmenin en zor olduğu alan iktisadi güç ve refah seviyesi. Fakirlerin karnını doyurmaya dönük sosyal devlet uygulamaları geniş kitlelerin dikkatini çekiyor. Ancak asıl kararı refah düzeyini yükseltecek projeler verdiriyor. İletişimin dünyayı köy, ülkeyi bir mahalle hâline getirdiği çağımızda, boğaz tokluğu yetinilecek bir merhale diye görülmüyor. Sorunların sıralanması da tatmin etmiyor. ‘Bizzat yaşayanlar olarak sorunları biliyoruz, çözümünüz ne?’ sorgulaması siyasileri zorlayacak. Kaliteli eğitim, tatmin edici ve tabana yayılmış sağlık hizmeti, bürokrasinin azaltılması gibi vaatler de bilinçli seçmenin kararına yön verecek. İdeolojilerin zayıfladığı, partilerle seçmen arasındaki aidiyet bağının gevşediği gerçeği, millî iradenin tercihlerini daha bilinçli yapmasını sağladı. 12 Haziran’da sandığa yansıyacak irade milletin egemenlik yetkisine bir adım daha yaklaşmasıyla neticelenecek; vatandaşın bürokratik oligarşiye karşı yeni mevziler kazandığının tescili olacak.
    </p>
    <p class="MsoNormal">
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=645FC07C08EBF252426A91B7A23136F8?newsId=29186), [web.archive.org (arşiv bağlantısı)](http://web.archive.org/web/20120726092744/http://www.aksiyon.com.tr:80/aksiyon/newsDetail_getNewsById.action;jsessionid=645FC07C08EBF252426A91B7A23136F8?newsId=29186)
