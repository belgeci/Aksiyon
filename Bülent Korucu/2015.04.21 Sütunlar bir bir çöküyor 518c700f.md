# Sütunlar bir bir çöküyor

*Bülent Korucu 2015.04.21*

<div class="pNewsDetailMainContent" itemprop="articleBody">
 <p>
  17-25 Aralık yolsuzluk operasyonları sonrasında yaşanan akıl tutulması devletin ve toplumun taşıyıcı unsurlarını yerle bir ediyor. Bir paranoyaya dönen ‘paralel avcılığı’ bazen trajikomik ama çoğunlukla dramatik sonuçlar doğuruyor. Millî eğitim ilk kurbandı. Dershaneleri kapatmak için çıkılan yolda o kurumlara olan ihtiyaç ortadan kalkmadığından tam ters sonuçlar ufukta belirdi. Dershaneler okul olacaktı aksine okullar dershaneye dönüştü. Keşke bu kadarla kalsa; her yıl değişen sistem, sadece öğrenciyi değil, veli ve öğretmenleri de şaşkına çevirdi.
 </p>
 <p>
  İkinci dalgada darbe Emniyet Teşkilatı’na geldi. Bugünlerde 3 bin 500 emniyet müdürünün tasfiyesini konuşuyoruz. Bir ilin asayiş şube müdürünün kapkaç mağduru(!) olduğunu söylersek fazla söze gerek kalmaz herhâlde. Konuyu bilen birine ‘kıyım’ın ölçüsünün ne olduğunu sordum; ‘başarı’ dedi. Kendini geliştirmek adına dil öğrenmiş, yüksek lisans, doktora yapmış olanlar meğer ‘olağan şüpheli’ imiş. “Mesai memuru olmayıp fazladan emek sarf etmek ancak başka türlü bir motivasyonla mümkün’ anlayışı hâkim. Kişilerin mağduriyetinin ötesinde toplumu bekleyen güvenlik riski endişeye sebep oluyor. İnanmayan DHKP-C’nin elini kolunu sallayarak gerçekleştirdiği eylemlere baksın.
 </p>
 <p>
  Yargı camiasının durumunu anlatmaya gerek var mı? Anayasa ve bizi bağlayan evrensel hukuk normlarına aykırı kanunların çetelesini bile tutmakta zorlanıyoruz. Proje mahkemeler ve buna boyun eğmeyenlerin uğradığı muameleler, gözümüz gibi korumamız gereken camiayı paspasa çevirdi. Üniversiteler daha kötü durumda. Çanakkale Üniversitesi’nde seçilemediği hâlde atanan rektör, en çok oyu alan selefine mobbing uyguluyor. Gerekçe aynı. Sahnede Cumhurbaşkanı’nın elini öpmeye çalışan rektörlerimiz, dekanlarımız vaka-i adiyeden oldu.
 </p>
 <p>
  Bu hafta yaşanan bir görevden alma dikkatlerin başka önemli bir kuruma, TÜBİTAK’a dönmesine yol açtı. Başkan Yüksel Altunbaşak kurumdan ayrılmakla kalmadı; gözaltına alındı. İfadesinde söyledikleri, durumun vahametini özetliyor. 700 bilim adamının işine son verdiğini belirterek kendini savunan başkan bunu bilim ahlakıyla nasıl telif ettiğine dair ipucu vermemiş. Kaldı ki sayının binden fazla olduğu tahmin ediliyor. Mağdurların çoğu beyin göçünü tersine çevirebilmek üzere yurtdışından getirilen isimler. Bu saatten sonra kimse devlete güvenerek Türkiye’ye dönmez. Hem fedakârlık yapıp hem de hain muamelesi görmeyi kim ister ki? ‘Hâlâ dünya çapında bir markamız yok’ hayıflanmasına artık kimse inanmaz. Kore’nin Samsung ve Kia gibi dev markalara sahip olması ve bizim havluyu marka diye sunmaya çalışmamız tesadüf değil. Savunma, siber ve uzay teknolojilerindeki durumumuzun iyiye gitme ihtimaline beton dökülüyor. Akim kalan projeler de kimsenin umurunda değil.
 </p>
 <p>
  Birileri paralel diye diye ülkeyi bitiriyor, farkında mısınız?
 </p>
</div>


Kaynak: [www.aksiyon.com.tr](http://www.aksiyon.com.tr/editor/sutunlar-bir-bir-cokuyor_550614), [web.archive.org (arşiv bağlantısı)](http://web.archive.org/web/20150708093242/http://www.aksiyon.com.tr/editor/sutunlar-bir-bir-cokuyor_550614)
