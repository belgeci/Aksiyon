# Hani analar ağlamayacaktı?

*Bülent Korucu 2015.08.18*

<div class="pNewsDetailMainContent" itemprop="articleBody">
 <p>
  Farkında mısınız, savaş lortları ölülerin çokluğuyla içten içe mutlu oluyor hatta övünüyor. Ne kadar çok insanı ölmeye ve öldürmeye ikna ederlerse mutluluk ve kıvançları o kadar artacak. Keşke sadece bununla kalsaydı; onları asıl coşturan iktidarlarının büyüyor olması. Bilgisayar oyunu gibi her ölüden bir puan kazanıyorlar. Toprağa düşen her kan damlası onların oyunda biraz daha kalmalarını sağlıyor.
 </p>
 <p>
  Hâlbuki ne kadar güzel bir hayaldi barış. Analar, çocuklarının parçalanmış cenazelerinin başında ağlamayacaktı… Korkmadan seyahat edebilecek, dağlara çiçek toplamak için çıkabilecektik. Çözüm süreci biraz ete kemiğe büründüğünde, hayalden çıkıp umuda dönüşmüştü. Ve halk bu umudun peşinden gitti, pembe tablolara inandı; inanmak istedi. Bugün geldiğimiz nokta başlangıçtan bile kötü. Karamsarlığın sebebi ölüm istatistikleri değil, daha kötü günler de yaşadık. Hayalin büyüklüğü nispetinden yaşanan inkisarın derinliği umutsuzluğu artırıyor.
 </p>
 <p>
  Dünyadaki benzer örneklere baktığımızda da inişli çıkışlı süreçler çıkıyor karşımıza. Biraz işin tabiatında var, gerginliğin artıp azalması. Bizim örneğimizde sırıtan samimiyetsizlik ve yüzümüze çarpan aldanmışlık hissi canımızı acıtıyor. Ve hâlâ birileri propaganda makinasıyla halkı aptal yerine koymaya devam ediyor. Müteyakkız olup önlemesi gerekenler, ‘şehirler silahlandı, metropollere bomba yığıldı’ diye şikâyet üstüne şikâyet ediyor. Bu ülkeye yokluk içinde evlat yetiştirip cansız bedenini geri alan analar, babalar, dedeler mi süreci yönetti? Kimin önlemesi gerekiyordu silah yığınağını?
 </p>
 <p>
  Kötümser senaryolar arasında en karanlık olanı duygusal kopuşun hızlanacağı öngörüsü. PKK’nın 30 yıllık terörüne ve devletin köy yakmaya varan histerik şiddet nöbetlerine rağmen bugüne kadar derin bir kırılma yaşanmamıştı. Örgüt, süreçte Kürtler adına tek muhatap hâline getirildi. İnsani hakların tesliminde pazarlık yapmak zaten hataydı; pazarlığı örgütle yapmak katmerlendirdi. Silahlar tekrar ateşlendiğinde örgütün bütün Kürtler adına savaştığını söyleyecek iki tarafta da çok sayıda insan var. Düşman tanımını alabildiğine genişletip çatışmayı sokaklara kadar indirmek için fırsat kollayanlara gün doğdu. Bu toplumsal riske odaklanmak zorundayız. Aksi hâlde analar asıl o zaman ağlayacak.
 </p>
</div>


Kaynak: [www.aksiyon.com.tr](http://www.aksiyon.com.tr/editor/hani-analar-aglamayacakti_551959), [web.archive.org (arşiv bağlantısı)](http://web.archive.org/web/20150819104418/http://www.aksiyon.com.tr/editor/hani-analar-aglamayacakti_551959)
