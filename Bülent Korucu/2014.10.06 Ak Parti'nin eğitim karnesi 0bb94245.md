# Ak Parti'nin eğitim karnesi

*Bülent Korucu 2014.10.06*

<div class="pNewsDetailMainContent" itemprop="articleBody">
 <p>
  AK Parti’nin, devleti bir araya getiren parçalara yatırım yaparken bonkör davranmadığını söylemek haksızlık olur. Çok kötü binalarda sağlıksız şartlarda çalışan yargıyı ‘adalet sarayları’na taşıdı.
 </p>
 <p>
  Ama hukukun üstünlüğünü tesis etme ve adaleti gerçekleştirme konusunda olumlu not aldığını söylemek mümkün değil. Aynı şey eğitim için de geçerli. Bütçeden ayrılan pay arttı, binalar daha eli ayağı düzgün hâle geldi. Ders kitaplarının bedelsiz dağıtımı sosyal devletin ücretsiz eğitim hedeflerine uygundu. Tablet kısmı israf ve verimsiz eleştirilerine uğrasa da akıllı tahta gibi teknoloji yatırımları da doğru adımlardı. Fakat maalesef eğitimde de müfredat ve sistem aynı ölçüde gelişim göstermedi. Hatta neredeyse her yıla tekabül eden değişimler ‘eskiyi aratır’ algısı oluşturdu.
 </p>
 <p>
  Kısa ömürlü hükümetler döneminde bakanlığı devralan partinin ‘enkaz bıraktılar’ edebiyatı yapıp kurtarıcı pozlarda her şeyi tepeden tırnağa değiştirmesine alışmıştık. 12 yıllık AK Parti iktidarında her millî eğitim bakanının bu psikoloji ile işe başlaması ise tuhaftı. Partinin bir eğitim politikası olmadığı kanaatini pekiştiren savrulmalara şahitlik ettik. Hatta aynı bakanının görev süresine birbirini nakzeden reformlar sığdı. Son üç yıldır eskilerine nazaran kalıcı hasarlar bırakan ‘reformlar’ gündeme geliyor. Son dakikada açıklanan, pilot uygulaması yapılmayan, katılımcı tartışmalarla olgunlaştırılmayan projeler, bütün tarafları şaşkına çeviriyor. Müfredatı hazırlamadan, öğretmeni eğitmeden, mekân ve donanım ihtiyacını çözmeden atılan adımların faturası öncelikle çocuklara çıkıyor. Ardından öğretmen, veli ve yönetici geliyor.
 </p>
 <p>
  Tecrübeler bize, ideoloji karıştığında eğitimin raydan çıktığını gösteriyor. Toplum mühendisliğine soyunanlar işe çocuklardan ve doğal olarak okullardan başlıyor. Doktrine etme çabası eğitimin önüne geçtiğinde, eğitim ve öğrenciler araç hâline geliyor; anlamını yitiriyor. Bu tür girişimler önce var olanı yok etmek ve sahayı temizlemek kaygısına düştüğü için inşa sürecine harcanacak enerji kalmıyor. Siyasal İslam’ın sık kullandığı ‘hak geldi batıl zail oldu’ ayeti bize aslında tersini söylüyor. “Siz önceliği doğrunun inşasına verin, yanlış zaten bu durumda ortadan kalkar.” diye düşünmek lazım hâlbuki.
 </p>
 <p>
  Eğitimin yerini ideoloji aşılamaya bırakmasının en kötü yanı sağlıklı müzakere ortamını yok etmesi. Mağduriyet yaşasa da sesini çıkaramayan taraftarlar ya da doğrulara bile itiraz eden muhaliflerin ağız dalaşından öteye gidilmiyor. Çocuklara daha iyi eğitim vermek yerine kendince düşman gördüğü unsurları yok etmek üzere harekete geçen AK Parti duvara tosladı. Sadece İstanbul’da 1200 okul yıla müdürsüz başladı. Binlerce öğrencinin kaydı yanlış okula yapıldı; bir kısmı gidecek okul bulamadı. Eğitim dönemi başlamadan öğretmen ve öğrencileri doğru şekilde okullarına yerleştirmeyi beceremeyen bir bakanlık reform yapabilir mi? Napolyon’un ‘barut yok’ diyen askere ‘diğerlerini saymana gerek yok’ dediği durumdayız. Asgari şartlar sağlanıp eğitim başladığında müfredat da tartışılacak. Ve asıl vahamet o zaman ortaya çıkacak.
 </p>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-39632-ak-partinin-egitim-karnesi.html), [web.archive.org (arşiv bağlantısı)](http://web.archive.org/web/20150512115848/http://www.aksiyon.com.tr:80/aksiyon/haber-39632-ak-partinin-egitim-karnesi.html)
