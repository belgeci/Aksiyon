# Eller yukarı...

*Bülent Korucu 2015.03.03*

<div class="pNewsDetailMainContent" itemprop="articleBody">
 <p>
  ‘Etrafınız kuşatıldı, eller havada dışarı çıkın.’ Bir aksiyon filmi cümlesi olarak hoşumuza gidebilir. Ama ‘hayatın rutini hâline geliyor’ haberi keyfinizi kaçırır. Ne yazık ki tam da o haberi veriyoruz size. Asıl adı Polis Yetki ve Salahiyetleri Kanunu, bilinen söyleyişle İç Güvenlik Paketi’nden söz ediyoruz. Meclis’e bazen 20 saat mesai yaptırılarak görüşülen kanunun adı iktidar sözcülerince ‘Özgürlükleri Koruma Paketi’ olarak değiştirildi. Lakin kendileri bile inanmadığı için tutmadı.
 </p>
 <p>
  2011 yılında Silvan saldırısıyla Güneydoğu yeniden ateş topuna dönerken bile böyle bir paket gündeme gelmedi. İstanbul Güngören’de, Ankara Anafartalar’da bombalar patlayıp onlarca can kaybı verildiğinde dahi akıllara düşmedi. AK Parti’nin topluma giydirmeye çabaladığı bu deli gömleğinin sebeb-i hikmeti gerçekten anlaşılamıyor. Vitrinde iki konu var; Başbakan Ahmet Davutoğlu ve diğer yetkililer hep onları söylüyor: Bonzai ve molotof. İyi de ikisi de zaten yasak ülkemizde. Öldürmek kastıyla molotof atanlar en büyük ceza olan ağırlaştırılmış müebbet hapis alıyor. Bonzai için de diğer uyuşturucular gibi ağır cezalar öngörülmüş. Mevcut cezaların ağırlaştırılmasına da kimse itiraz etmiyor. Nitekim bütün muhalefet maddelere destek sözü verdi; oylamada sözünü tuttu. Bunca kavga ve tartışma yaşanmadan da halledilebilirdi.
 </p>
 <p>
  Kamuoyunun hassas olduğu iki konuyu paravan yaparak geçirilen maddeler iktidarın gerçek niyetini ortaya koyuyor. Evrensel hukukta ancak yargının kullanabildiği yetkilerin bir kısmı polise devrediliyor. Anayasa’ya ve bağlı olduğumuz Avrupa İnsan Hakları Sözleşmesi’ne açık aykırılık var. Üst ve araç aramasında yargı devre dışı bırakılıyor. Yargı kararına ihtiyaç duymadan ‘çırılçıplak soyarak arama’ mülki amirin inisiyatifine veriliyor. Savcılık talimatı olmadan gözaltı geliyor hem de süre 24’ten 48 saate çıkıyor. Ceza soruşturmalarında uygulanan tedbirler güvenlik bürokrasisinin insafına bırakılmış cezaya dönüşüyor. Gözaltı sonrasında yine de yargı önüne çıkma mecburi işlem olduğundan şükürlük. ‘Yakalar ve kanuni işlem yapar’ bölümüne ‘koruma altına alır, uzaklaştırır’ gibi muğlak ifadeler eklendi. Suç şüphesi oluşmuşsa zaten yakalayıp kanuni işlem yapar; ancak suç işleyeceğinizi ‘hissederse’ koruma altına alacak ve uzaklaştıracak. Fiilen gözaltı hatta sürgün cezası uygulayacak ama yargı önüne çıkarmayacak. Bu işlemlerin denetimi de yine idari yollardan yapılacak. Bugüne kadar suç işleyen memurunu etkin soruşturmaya tabi tutan bir yetkiliye rastlamadık. Yargı denetimi bile olması gerektiği şekilde değildi, şimdi o da elden gidiyor.
 </p>
 <p>
  ‘Alın bunu alın’ devletine dönüşüyoruz. Bütün kariyeri siyasi iktidarın iki dudağı arasında bulunan mülki amir olağanüstü hâl yetkileri kullanacak. Seçimde karşısına alternatif aday çıkarmayı ya da başka partiye oy vermeyi ihanet gören bir zihniyetin elinde bu salahiyetlerin neye mal olacağını tahmin etmek zor olmasa gerek. Daha şimdiden, twit atan gazetecilerin evi basılıyor, cami çıkışında gözaltına alınma girişimine maruz bırakılıyor.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/editor/eller-yukari_549155), [web.archive.org (arşiv bağlantısı)](http://web.archive.org/web/20150706063022/http://www.aksiyon.com.tr/editor/eller-yukari_549155)
