# İstihbaratın kadar konuş!

*Bülent Korucu 2015.07.14*

<div class="pNewsDetailMainContent" itemprop="articleBody">
 <p>
  Türk Dışişleri Bakanlığı’nın dinlendiğine dair Alman medyasında yer alan haber duymazlıktan gelindi. İtibarlı haber dergisi Focus, Dışişleri Bakanlığımızdaki ‘Suriye Zirvesini’ ABD istihbaratının dinleyip deşifre ettiğini yazdı. Ankara’da derin bir sessizlik hâkim. Konuyu seçim meydanlarında iç siyasetin malzemesi olarak kullanan siyasetçiler suskun. Kutsanmış ve iç halkaya kabul edilmiş gazetecilerden bunu soruya dönüştürecek kimse de yok. Olsaydı anında ‘akreditasyon’ celladına teslim edilirlerdi. Saray’a ve hükümete yakın gazeteler haberi görmezden geldi. Anlaşılan bir gerçeğin koca bir komplo teorisini berbat etmesine izin vermek istemiyorlar.
 </p>
 <p>
  Bu sessiz kabulleniş ilk de değil. Daha önce de Der Spiegel dergisi Almanya’nın Türkiye’yi dinlediğini ifşa etmişti. Alman Hükümeti de ‘resmen ve hedef ülke olarak’ dinlediklerini ilan etmekte beis görmemişti. Cumhurbaşkanı Recep T. Erdoğan’ın “Çok açık söyleyeyim, dünyada istihbaratı güçlü olan ülkelerin farklı ülkeleri dinlememe gibi bir şeyi yoktur. Bunu hepsi yapıyor. Neyi nasıl yaptığı veya deşifre ettikleri, bunlar çok çok önemli.” açıklaması ‘Büyüğümüzdür dinler’ yorumlarına sebep olup şaşkınlıkla karşılanmıştı.
 </p>
 <p>
  Yerel seçim öncesinde Suriye’ye askerî müdahaleyi kolaylaştıracak provokatif eylemlerin konuşulduğu ses kaydı tartışma konusu olmuştu. Ancak AK Parti güçlü bir algı yönetimiyle hem içerikteki ürpertici ayrıntıları, hem de istihbarata karşı koyma beceriksizliğini örtmüştü. Hatta oluşturduğu tehdit algısıyla oylarını birkaç puan yukarı taşımıştı. Hizmet Hareketi’ne yönelen yargısız infazın önemli gerekçesi yapılan ses kaydıyla ilgili yeni bilgi kimsenin yüzünü kızartmadı. ‘Bu ülkede her şey olunur ama mahcup asla!’ sözü yine doğru çıkıyor.
 </p>
 <p>
  Focus’un haberi vesile kılınarak bütün sürecin analiz ve muhasebesi yapılmalı. Sadece Hizmet Hareketi’ne yönelik iddianın asılsız çıkması değil önemli olan. ‘Böylesine kolay nasıl dinleniyoruz?’ sorusuna cevap aramalıyız. Dışişleri Bakanı Ahmet Davutoğlu, MİT Müsteşarı Hakan Fidan ve Genelkurmay 2. Başkanı Yaşar Güler’in konuşmaları makam odasında kaydediliyor. Dinleyen ‘büyük ülke’ diye sesimizi çıkaramadığımız anlaşılıyor; hiç olmazsa dinlemeyi önlemesi gerekenlere hesap soralım. Kendi mahremini koruyamayan bir bakan, bakanının güvenliğini sağlayamayan istihbarat başkanı ve genelkurmay yetkilisi sokağa çıkacak yüz bulamamalıydı. Toplum olarak yine ‘Cambaza bak’ numarasını yedik. Paralel paralel uyuduk.
 </p>
 <p>
  Haberi tetikleyen skandal da evlere şenlik. MİT’in Almanya’da bir casusluk şebekesinin yakalandığı iddia ediliyor. Bunlar nükleer sırların, teknoloji transferinin veya ekonomik gizli bilgilerin peşinde değilmiş. Oradaki Türk vatandaşları fişliyorlarmış. Adamlar bizim başbakanımızı dinliyor, biz Türkiye’dekiler yetmemiş gibi yurtdışındaki vatandaşlarımızı fişliyoruz.
 </p>
 <p>
  Tam bu haberler çıktığı dönemde İncirlik Üssü’nün ABD tarafından Suriye’de askerî saldırı amacıyla kullanılmasına izin verdik. Uzun zamandır ABD’nin talebine direnen AK Parti Hükümeti’nin attığı imzanın zamanlaması manidar mı? Onu da bir başka Alman yayın organı yazınca öğreniriz!
 </p>
</div>


Kaynak: [www.aksiyon.com.tr](http://www.aksiyon.com.tr/editor/istihbaratin-kadar-konus_551614), [web.archive.org (arşiv bağlantısı)](http://web.archive.org/web/20150731131652/http://www.aksiyon.com.tr/editor/istihbaratin-kadar-konus_551614)
