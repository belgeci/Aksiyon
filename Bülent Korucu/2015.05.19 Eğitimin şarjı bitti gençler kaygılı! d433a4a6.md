# Eğitimin şarjı bitti, gençler kaygılı!

*Bülent Korucu 2015.05.19*

<div class="pNewsDetailMainContent" itemprop="articleBody">
 <p>
  Seçimlerden hemen sonra LYS maratonu başlıyor. İki milyonu aşkın öğrenci üniversite için sınava girecek. Normal zamanlarda kamuoyu yakından ilgilenir, medya haberlerle gündemde tutardı. Seçim yüzünden bu sene biraz ikinci planda kaldı. Ancak sınava girecek öğrenciler ve velileri her zamanki stresi fazlasıyla yaşıyor. Çünkü büyük çoğunluk için bu son şans. AK Parti Hükümeti’nin inat uğruna dershaneleri kapatması, kazanamayanları alternatifsiz bırakacak. Özel hoca tutabilecek maddi imkâna sahip küçük azınlık dışındakiler şimdiden kara kara düşünüyor. Bu yıl sınava giren 2 milyon 200 bin gencin sadece 908 bini lise son sınıfta. Kalanlar önceki yıllardan devreden öğrenci. Önümüzdeki sene tablo farklı olmayacak. Hatta bir açıdan daha kötü bile diyebiliriz.
 </p>
 <p>
  Üniversite sınavını kaldırmadan dershaneleri kapatan dâhiyane(!) planının faturası çocuklarımıza çıkıyor. Dershaneler okula dönüşecekti, tersi gerçekleşti. Sınav yerli yerinde dururken ne bekliyordunuz ki? Eski dershaneler özel okul tarifesinden öğrenci toplayacağından hâlinden memnun. Özel okullar test mantığına vâkıf öğretmen transfer ederek farkı kapatacak. Kabak yine devlet okuluna giden garibana patlayacak. Özel hoca tutamayacak ve merdiven altı dershanelere mecbur kalacak. Milyonlarca gencin nispeten eşit şartlarda yarışma ve yükseköğretime geçiş imkânı elinden alındı.
 </p>
 <p>
  O gençlere mikrofon uzattık. Biz ebeveynlerin sandığından çok daha olgun ve doğru analizler yapan bir nesil fotoğrafı var karşımızda. Sınav sistemini, kısır politik tartışmaları, sosyal medya bağımlısı arkadaşlarını, umudun tükenişini, eğitimin daha önemlisi dinin siyasallaşmasını eleştiriyorlar. Yaşamak istedikleri hayat yerine dayatılana teslim olmak istemiyorlar. Ama seçeneklerinin az olduğunun farkındalar. Bir adım ötelerinde ‘genç işsizler’ duruyor. Ekmeğin aslanın değil, yandaşın midesine indiğini görüyorlar. Devlet kadrolarının eş dost akraba kontenjanıyla doldurulmasından rahatsızlar. Her beş gençten birine iş verememiş bir ülkenin yöneticileri, sorunu görmezden gelmeyi yeğliyor. Muhalefet partileri de aynı körlük içinde.
 </p>
 <p>
  Eğitim ve istihdam politikaları yerlerde sürünürken yöneticiler bir yandan cila atıyor; öbür yandan tanımlayamadıkları, hukukun çerçevesine oturtamadıkları iç düşmanla savaşıyor. Millî Eğitim Bakanı Nabi Avcı biraz eğitim konularına kafa yorsa fena olmayacak. Bu arada o atılan cilalar da bir bir dökülüyor. Her öğrenciye tablet bilgisayar, her sınıfa akıllı tahta hedefiyle başlayan FATİH Projesi’nin şarjı bitti. Tabletler basit oyuncaklara dönüştü; yatırılan 8 milyar çöpe gitti. 2012’de iki yıl içinde bitecek diye başlayan proje yüzde 10’a ancak ulaştı ve proje mezarlığındaki yerine doğru gidiyor. O parayla mevcut okulların tuvaletleri yapılsa daha büyük hizmet olurdu.
 </p>
</div>


Kaynak: [www.aksiyon.com.tr](http://www.aksiyon.com.tr/editor/egitimin-sarji-bitti-gencler-kaygili_550924), [web.archive.org (arşiv bağlantısı)](http://web.archive.org/web/20150718115543/http://www.aksiyon.com.tr/editor/egitimin-sarji-bitti-gencler-kaygili_550924)
