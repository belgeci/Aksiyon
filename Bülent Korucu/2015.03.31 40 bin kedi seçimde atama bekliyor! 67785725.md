# 40 bin kedi seçimde atama bekliyor!

*Bülent Korucu 2015.03.31*

<div class="pNewsDetailMainContent" itemprop="articleBody">
 <p>
  Türkiye yeni bir seçime hazırlanıyor. Heyecan ve siyasi rekabetin yükselmesi gerekirken, endişe ve gerilim had safhada. Seçimleri demokrasi şenliğine dönüştüremiyoruz. Devleti ele geçiren devletleştiği için sonuç değişmiyor. Baskıyı yapanın elbisesi, adı veya ideolojik kimliği farklı olsa da ezilenin çektiği aynı. Sandığı, demokrasinin temeli kılmanın yolu adil, denetlenebilir ve eşit rekabet şartlarında yarıştan geçiyor. Meşru sonuçlar doğurması kendisinin meşruiyet sorunu yaşamamasına bağlı. Maalesef bu hedeften gittikçe uzaklaşıyoruz.
 </p>
 <p>
  Yüzde 10 ülke barajı dayatan bir sistemle girilen seçimin adil olduğu iddia edilebilir mi? Ya da barajı kaldırması gündeme gelen Anayasa Mahkemesi’ni darbecilikle suçlayan bir partinin demokratlığı kalır mı? Baraj, büyükleri obezleştiren küçük partileri fiilen yok edip tabela partisine dönüştüren bir işlev görüyor. Oy oranının yüzde 50’nin üzerinde bulunduğunu öne süren bir partinin hâlâ barajın ardına sığınması acı bir tenakuz. AK Parti, barajları kaldırma sözüyle doğdu ama son tahlilde kendine yontmayı seçti.
 </p>
 <p>
  Seçime eşit şartlarda gidilmiyor olması da sandığın saygın ve kabul edilebilir olma özelliğini sakatlıyor. Hazine yardımlarının dağıtım şekli bile bu sakatlığı göstermeye yetiyor. Her partinin seçmeninden toplanan vergilerle sadece Meclis’teki partileri desteklemek adaletsizliğin ötesinde insafsızlık. Büyükleri semirten küçükleri yok eden bir kalem de bu. AKP 298, CHP 115, MHP ise 77.8 milyon TL hazine yardımı ile seçime giriyor. Kendi imkânlarıyla seçime giren bir partinin bütün ülkedeki harcaması, imtiyazlıların bir ilçedeki harcamasına bile yetişmeyebiliyor.
 </p>
 <p>
  Denetim konusu da diğer başlıklarla benzer durumda. Seçimler yargının denetiminde yapılıyor. Denetimden anladığımız muhtemel şikâyetleri karara bağlamak değil. 30 Mart Yerel Seçimleri’yle birlikte gittikçe artan oranda tedirginlik sandığa yansıyor. Yüksek Seçim Kurulu eleştirileri dikkate alarak bazı adımlar atıyor. Bunlar yeterli olmasa da umut verici. Ama asıl denetimi iradenin gerçek sahibi halkın yapması gerekiyor. Yargı, sandığa kararlılıkla sahip çıkan toplumun arkasından gider. Seçmendeki gevşeklik, bütün mekanizmalara boş vermişlik ya da müdahalelere açıklık olarak sirayet ediyor. Partiler ve diğer sivil toplum örgütlerine de bu konuda görev düşüyor.
  <br>
   “Seçimde 40 bin kedi atama bekliyor” nev’inden espriler keşke öyle kalsa. Sahi bizim ülkenin kedileri niye sadece seçim günü trafolara girer?
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/editor/40-bin-kedi-secimde-atama-bekliyor_550305), [web.archive.org (arşiv bağlantısı)](http://web.archive.org/web/20150706163701/http://www.aksiyon.com.tr/editor/40-bin-kedi-secimde-atama-bekliyor_550305)
