# Ekonomide bile bile lades

*Bülent Korucu 2015.02.10*

<div class="pNewsDetailMainContent" itemprop="articleBody">
 <p>
  Türkiye kötü günler geçiriyor. Bank Asya’nın başına gelenler ülkede yaşayan herkese yönelmiş bir tehdit. Sonuçsuz kalacağı bilindiği hâlde ısrarın sebebi bu belki de. Ulusal ve uluslararası hukuktan dönmesi kaçınılmaz uygulamalarla halka gözdağı veriliyor. Bir bankaya böylesine hukuksuz müdahale; insanlara ‘hiçbiriniz güvende değilsiniz’ mesajı vermek için yapılıyor. Bank Asya’ya devlet eliyle ‘çökme’nin hukuki faturası yanında, ülke ekonomisine vereceği zarar karar alıcıların malumu herhâlde.
 </p>
 <p>
  Başbakan Yardımcısı Ali Babacan’ın ifadesi/itirafıyla bir yıl içinde 220-230 milyar dolar bulmak zorunda bir ekonomimiz var. Bedel ödeyerek alınan parayı pahalılaştıran adımlar atılıyor. Bankacılık Denetleme ve Düzenleme Kurumu ve Tasarruf Mevduatı Sigorta Fonu gibi ‘özerk’ kurumlar, denetleme kadar yaşatma yükümlülüğü altında. Akademisyenler, sektör temsilcileri ve söz konusu organların eski yöneticileri aynı şeyi söylüyor: Batma noktasına gelen bankanın kurtarıldığını, yaşatmak ve yüzdürmek için enstrümanlar üretildiğini gördük; ama sağlamı batırmaya uğraşanları ilk defa görüyoruz. Siz yabancı sermayenin yerinde olsanız böyle bir ülkeye güvenip paranızı getirir misiniz? Türkiye’nin risk primi arttığı ve kredi maliyetlerinin yükseldiği artık daha sık konuşuluyor.
 </p>
 <p>
  Aynı günlere denk gelen Merkez Bankası krizi de bu minvalde değerlendiriliyor. Cumhurbaşkanı Recep Tayyip Erdoğan’ın MB’nin bağımsızlığından duyduğu rahatsızlık ayyuka çıktı. Merkez’in saygınlığı ve bağımsızlığı finansal istikrar için gerekli barometrelerden. Devletin tepesindeki ismin bunu hedef almasının izahı yok. Erdoğan konuştukça fırlayan dolar, rekor üstüne rekor kırıyor. Hammadde ve ara mallarını dolarla alan reel sektörün iki haftalık zararı 20 milyar TL’yi aştı. 14 aydır Bank Asya’yı batırmaya uğraşarak suç işleyen Erdoğan, aynı ısrarı MB konusunda da sürdürüyor. Yöneticilere mobbing uygulayarak dediğini yaptırmaya veya çekilmeye zorluyor. Erdoğan’ın Bank Asya ve Merkez Bankası takıntısının faturasını hepimiz ödeyeceğiz.
  <br>
   Muhalefet partileri ve bağımsız ekonomistler bile bile lades noktasına gelen tavrı anlamlandırmak üzere komplovari izahlara başladı. Krizi tetikleyen girişimlerin bilinçli olduğunu ileri sürenler artıyor. Tezlerinin delili ise, dolar kurundaki rekorlara rağmen Erdoğan’ın geri adım atmaması. Ülkeye ihanete ucu varacak komplolara ihtimal vermiyorum. Herhâlde fren ve dengeden yoksun iktidarın bir sonucu yaşadıklarımız. Fren ve denge mekanizmalarını kurmadan bir de başkanlık sistemine geçtiğimizi düşünsenize...
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/editor/ekonomide-bile-bile-lades_548975), [web.archive.org (arşiv bağlantısı)](http://web.archive.org/web/20150703201931/http://www.aksiyon.com.tr/editor/ekonomide-bile-bile-lades_548975)
