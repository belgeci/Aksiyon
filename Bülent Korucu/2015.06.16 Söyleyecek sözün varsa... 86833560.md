# Söyleyecek sözün varsa...

*Bülent Korucu 2015.06.16*

<div class="pNewsDetailMainContent" itemprop="articleBody">
 <p>
  Söyleyecek sözün varsa, ağzını kapasalar iç sesini susturamazlar. Söyleyecek sözün varsa, mağaraya çekilir üç yüz yıl seni anlayacak birilerinin gelmesini beklersin. Sesin çıkmasa bile hâl diliyle konuşursun. Sen istemesen de Sözün Gerçek Sahibi, isterse ve hikmeti iktiza ederse duyurur sesini. Bazen şehrin öbür ucundan koşarak gelir dinleyicin; bazen de sürüldüğün gurbette hazır bekler seni.
 </p>
 <p>
  Türkçenin, sevgi dilinin çocuklarının hikâyesi de biraz böyle. Öz yurdunda garip ve parya muamelesi görünce gurbet ellere açıldılar. İlk etapta bir burukluk yaşandı. Ama neticeyi görünce ‘kötü zannettiğimiz şey güzelmiş’ duygusu burukluğun yerini aldı. İstanbul’da, Hatay’da, Rize’de seyretmeye alıştığımız sahneler ABD’de, Almanya’da, Tayland’da, Güney Afrika’da aynı güzellikte karşımıza çıktı. Küreselleşen dünyada, bir yandan kendi rengini korurken, öbür yanda gökkuşağının bir parçası hâline gelmek önemli. Afrika, on yıllarca çatışan renkleri barıştırmanın yollarını arıyor. Avrupa, çok uluslu, çok kültürlü ve sınırsız kıta özlemini hayata geçirmenin sancılarını çekiyor. ABD, çok etnisiteli devleti bir arada tutmanın zorluklarıyla uğraşıyor.
 </p>
 <p>
  ‘Türk Okulları’ bu topraklardan çıkan neredeyse tek küresel marka. Anadolu’nun zengin medeniyetinin dünyaya armağanı. Her renkten, dinden, dilden, kültürden öğrenci; sayısı bin 300’ü bulan okullarda eğitim görüyor. Her yıl aralarından seçilen iki binden fazla çocuk dünya sahnesine çıkıp sanatın diliyle bir arada yaşamanın örneğini sunuyor. Bu aslında ‘biz başardık, dünya da başarabilir’ mesajı. Hep birlikte ‘yeni bir dünya kuruyorlar’ ve o rengârenk dünyada ahenk var, barış var.
 </p>
 <p>
  Sesi, organizasyonla özdeşleşen Bülend Özveren’in Brüksel programını kapatırken dile getirdiği temenniyi tekrar edelim: “İnşallah 14.sü Türkiye’de yapılır.” Ama ekleyelim, gelinen noktadan geri adım olmasın, çıkılan dünya sahnesinden bir daha inilmesin.
 </p>
 <p>
  ****
 </p>
 <p>
  Ali Çolak, Zaman’daki köşesinde ‘Ama sözcükleri götüremezler’ başlıklı bir yazı kaleme aldı. Söze karşı ceberutluğun sökmeyeceğini ve yenilmeye mahkûm olduğunu muhteşem anlattı. Ondan küçük bir alıntı yapmak istiyorum.
 </p>
 <p>
  “Haklarını teslim edelim; sözcüklerin tuttuğu gücün farkındalar. Biliyorlar, onların açtığı yaralar kapanmaz. Biliyorlar, yüzyıllar geçse de unutmaz sözcükler, unutturmaz. Bir şarkıya, bir şiire düşüvermekten ödleri kopuyor. Bir gün bir dağ başında yol alırken, bir kayanın alnına yazılmış fiyakalı bir sözcüğü görüverince yüreklerinin ağızlarına geleceğini biliyorlar. Onu, o minicik cansız varlığı yok edememenin, yeryüzünden kaldıramamanın ve susturamamanın çaresizliğiyle korku salıyorlar.”
 </p>
</div>


Kaynak: [www.aksiyon.com.tr](http://www.aksiyon.com.tr/editor/soyleyecek-sozun-varsa_551260), [web.archive.org (arşiv bağlantısı)](http://web.archive.org/web/20150721154701/http://www.aksiyon.com.tr/editor/soyleyecek-sozun-varsa_551260)
