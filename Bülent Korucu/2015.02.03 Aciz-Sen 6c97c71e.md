# Aciz-Sen

*Bülent Korucu 2015.02.03*

<div class="pNewsDetailMainContent" itemprop="articleBody">
 <p>
  Demokratik toplumların  pek çok kurumunda olduğu üzere sendikacılığı da kendimize benzettik. Hadi daha mutedil ifadeyle söyleyeyim, kendimize özgü kıldık. Demokrasi zaten ya bütün kurumlarıyla var olur ya da ‘mış gibi’ bulunur. Sendikacılık da varlıkla yokluk arasında ülkemizde; dükkânlarda ‘soran olursa var demek için’ tezgâh altında tutulan ürünlerden hallice. İşçi statüsünde çalışanların sadece yüzde 10,4’ü sendikalı. Kamu personeli denilen kesim yüzde 70’lik bir orana ulaşmış ama onun da başka sıkıntıları var.
 </p>
 <p>
  İş ve Sosyal Güvenlik Uzmanı Dr. Sadettin Orhan, bu az gelişmiş sendikacılığı şöyle analiz ediyor: “Türk sendikacılığının genel itibariyle iki temel problemle malul olduğunu görüyoruz. Birincisi, devlete bağımlı ve devlet kontrolünde sendikacılık. İkincisi ise toplumun temel değerleri ile çatışan veya en azından uyuşmayan sendikacılık dili.” Orhan, işçi ve memur sendikalarının etkisiz eleman oluşunu iki somut örnekle anlatıyor: Ölümler ve sürgünler... Sadettin Bey haklı; 301’i bir seferde Soma’da olmak üzere yılda 2 bin kişi iş kazalarında hayatını kaybediyor. Sendikalar nerede? Masanın altında. Binlerce memur siyasi saiklerle görevini, makamını kaybediyor; sendikalar ne yapıyor? Gidenin yerine kendine yakın olanı yerleştirmek için avuç ovuşturuyor.
 </p>
 <p>
  Çalışanların en hassas olduğu konuların başında kıdem tazminatı geliyor. AK Parti iktidarı değişiklik yapmaya hazırlanıyor. Bir başka uzman Ali Tezel, paketin emekçi aleyhine olacak kısımlarını anlatıyor. Sendikalar yine ortalıkta yok. Nasıl olsun ki? Masadaki rakibi ve işvereni konumundaki siyasi iradenin geçmiş-gelecek bütün icraatlarına kefil olan sendikacılıktan daha ne beklenebilir? Şu anda yedi şekilde tazminat hakkı olan emekçi, yeni düzenlemeyle sadece ölüm ve emeklilik hâllerinde bunu alabilecek. Yine derin sessizlik…
 </p>
 <p>
  Demokrasinin bir ayağını oluşturan kitle örgütü deniliyor. Kendi içinde demokrasi olmayan kurum bunun mücadelesini veremiyor hâliyle. Siyasi parti liderleri gibi sendika başkanları da ancak ölürse koltuktan kaldırılıyor. 35-40 yıl kimseyi yönetim katına yaklaştırmayanlar var. Devlet ve işveren durduk yerde pazarlığa oturacak dişli örgüt istemiyor. Sendika yöneticileri rahatlarını bozmayı düşünmüyor. En büyük işveren olan devlet ve diğer sermaye sahipleri ile iyi ilişki kurmuşsa riske atmıyor. Zaten işçinin beklentisi çok yüksek değil. Düğüne gelip çeyrek takacak, bir de kendisinden sonra oğlunu işe sokacak sendikacı olsun yeter.
 </p>
 <p>
  Dikkat ettiyseniz hiç demokratik mücadeleden bahsetmedim bile. Emekçinin temel hakları kurtulsa öpüp başımıza koyacağız.
 </p>
</div>


Kaynak: [www.aksiyon.com.tr](http://www.aksiyon.com.tr/editor/aciz-sen_541189), [web.archive.org (arşiv bağlantısı)](http://web.archive.org/web/20150703005612/http://www.aksiyon.com.tr/editor/aciz-sen_541189)
