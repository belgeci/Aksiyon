# Zengin kız, fakir oğlan

*Bülent Korucu 2015.07.07*

<div class="pNewsDetailMainContent" itemprop="articleBody">
 <p>
  Komşumuz Yunanistan’ın çıkmakta zorlandığı ekonomik kriz, siyasi kaosa ve toplumsal buhrana dönüşmek üzere. İktisat ilmi ve muhasebenin inceliklerine göre kaleme alınan analizler karamsar tablolar çiziyor. Sadece fotoğraf sayfalarımızdaki vatandaş görüşlerini okuduğunuzda bile durumun vahameti ortaya çıkıyor. Avrupa Birliği imkânlarıyla yaşadığı müreffeh hayata gıpta ettiğimiz Yunanlar, bankadan günlük ihtiyaçlarını karşılayacak parayı çekmek için uzun kuyruklar oluşturuyor. Kapanan iş yerleri, yarım kalan okullar, geri alınan evler; o trajediden kesitler.
 </p>
 <p>
  Ekonomik krizi, ‘tembellik’ gibi gerçekliği şüpheli sebeplere dayandırmak hem yanlış hem de rencide edici. Başka halklar için böyle nitelemeler yapma hakkımız yok. Ama bir şeylerin ters gittiği de muhakkak. Zengin kız Merkel, fakir oğlan Tsipras benzetmeleri ya da tembel-çalışkan kıyaslamaları havada uçuşuyor. Aslında fark ekonomik sistem ve devlet cihazının teşkilinde. Üreten ve bu vesileyle büyüyen Alman ekonomisi dünyadaki en seçkin örneklerden. Üretmeden büyüyen, tabir yerindeyse şişen Yunan ekonomisi ise kötü örnek kategorisinin ön sırasında.
 </p>
 <p>
  Yanı başımızdaki yangını Brezilya dizisi seyreder gibi takip edenler var. Daha kötüsü ise ‘kendi himmete muhtaç dede’ olduğunu unutup ucuz kahramanlık taslayanlar. 220 milyar dolar bulamazsa seneyi çıkaramayacak ülkede Yunanistan’a el uzatmak türünden fanteziler dolaşıma sokuluyor. Emeklisine 8 Euro zam verip indirimli maaşı 800 Euro olan Yunanistanlı emekliyi kurtarma pozlarına giriyoruz.
 </p>
 <p>
  ABD son zamanların en büyük mali krizini emlak piyasasındaki suni büyüme ve balon yüzünden yaşadı. İspanya, uçurumun kenarına konut çılgınlığı ile geldi. Fiyatlarda oluşan köpük ve ihtiyaç fazlası üretim kredi sağlayıcı bankacılık sistemini depresyona soktu. Düşen konut fiyatları, ödenemeyen krediler ve peşi peşine hacizler İspanyollara ağır bedel ödetti. Hiçbirinden ders almadık hiç olmazsa Yunanistan gözümüzü açsa. Ekonomi büyümüyor, ihracat eksilerde, sanayinin ekonomideki payı küçülüyor ve biz hâlâ bulduğumuz boş alana konut yapmaya devam ediyoruz. Rant ekonomisinden şikâyet eden Başbakan Yardımcısı Ali Babacan aksini gerçekleştirmek için en küçük girişimde bulunmadan bakanlıktan ayrılıyor. Kentsel dönüşüm ise tam facia. Mahalledeki ‘şanslı’ müteahhidin fazladan kat çıkma karşılığında eski binayı yıkıp yenilemesine bu adı veriyoruz.
 </p>
 <p>
  Krizler sınırlarımızı aşındırırken, istifa etmiş hükümet, iktidara talip olma cesareti olmayan muhalefet ve kişisel hırslarını her şeyin önüne koymuş yöneticilerle oyalanıyoruz. Allah sonumuzu hayır etsin.
 </p>
</div>


Kaynak: [www.aksiyon.com.tr](http://www.aksiyon.com.tr/editor/zengin-kiz-fakir-oglan_551450), [web.archive.org (arşiv bağlantısı)](http://web.archive.org/web/20150728235607/http://www.aksiyon.com.tr/editor/zengin-kiz-fakir-oglan_551450)
