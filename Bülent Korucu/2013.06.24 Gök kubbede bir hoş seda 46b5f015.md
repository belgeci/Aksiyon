# Gök kubbede bir hoş seda

*Bülent Korucu 2013.06.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkçe Olimpiyatları için 140 ülkeden gelen çocuklar içimize tarifsiz bir hoşluk bırakarak gitti. Tek tesellimiz yeniden gelecek olmaları. Niye bu kadar sahiplendik? Onları böylesine çoşkulu kılan neydi?
  </font>
 </div>
 <div id="newsText">
  <font class="detail-text">
   <p>
    Adına ister Dil ve Kültür Şöleni deyin, isterseniz bilenen şekliyle Türkçe Olimpiyatı; son birkaç hafta rüya gibi anlar yaşadık. Muhteşem kapanış töreninden sonra aramızdan ayrıldıklarında tarifsiz bir boşluk bıraktılar. Tek tesellimiz yine gelecek olmaları. 55 ilde 99 sahnede ve onlarca saate tekabül eden televizyon yayınlarında seyrettik ama doymadık. Bu duyguyu sergiledikleri gösteriler, kabiliyetleri ve başarılarıyla izah etmek mümkün değil. Saydığım şeyler elbette önemli; hepimizi hayrette bırakacak ölçüde başarılılar. Ama bütün ülkeyi tesiri altına alan tılsım başka. Sahnede, ekranda gördüklerimiz bir aks-i seda yani sesimizin yankısı… Siz bir şarkı mırıldanıyorsunuz ve Tibet yaylalarından, Afrika ormanlarından, Avrupa şehirlerinden, Latin Amerika’dan, Uzak Asya’dan yankılanıyor. Duyduğumuz ses kendi sesimiz aslında. Güney Koreli Sou Yong Çe, Boş Bardak şarkısını söylerken, üzerindeki millî kıyafeti, duruşu ve tavrıyla o yankıyı temsil ediyor. Aynı şarkıyı Türk sanatçılardan üst üste o kadar çok dinleyemezsiniz. Şarkı -türkü değil yani mesele. Millî Şair Mehmet Akif’in “Bir yok diyecek sadâ da yokmuş” diye tarif ettiği yalnızlık günlerinden sonra çölde su bulmuş gibi sevinçliyiz. Ve Anadolu irfanı, horon seyrederken bunun için gözyaşı döküyor. ‘Gök kubbede baki kalan hoş sada’lar mevsiminin yeniden açıldığını görüyor.
    <p>
     Hâlâ kafamızın içinde beyaz ceketli siyahî çocuk zıplayıp duruyor: Tanzanya’nın yolları da, Kilimanjero dağları… Bu parçanın bu seneki şölene damgasını vurduğunu söylesek abartı olmaz. Müziğin ritmi, sahnelenme başarısı, şarkıyı söyleyen Tanzanyalı Abdülkadir ve ona eşlik eden dünya karmasının olağanüstü performansı muhteşemdi. Ancak yol metaforunun payını unutmamak lazım. Gitmek için de yol, dönmek için de… götürürken de yol, getirirken de… bir gittin ama bin döndük; Anadolu’yu götürdük, dünyayı getirdik. Tanzanya’nın yollarına düştük, iyi ki de düşmüşüz, yoksa Abdülkadir’leri nasıl tanıyacaktık?
     <p>
      Bu şölenin bizdeki yansımaları kadar muhatap ülkelerdeki akisleri de önemli. Filminde denildiği gibi “kılıçla geleni söküp atarsın, ama selamla gelene selamla mukabele edersin.” Önümüzdeki tablo selamın karşılığını bulduğunu gösteriyor. Hepimizi hayran bırakan coşku ve heyecan ne zorla ne de para pulla elde edilebilir.
      <p>
       Çıkarılacak mühim neticelerden biri de ev sahibinin kucaklayıcılığı olmalı. Türkçe Olimpiyatları küçük bir zümrenin etkinliği değil, bütün Türkiye’ye mal olmuş bir şölen. Cumhurbaşkanı ve Başbakan başta olmak üzere devletin en üst düzeyde sahiplenmesi; iş dünyasının imecede yer alması ve tabii ki milyonlarca insanın statları doldurması… Bunların hepsi halk nezdinde yapılan işe duyulan güvenin ve o işin parçası olma arzusunun göstergesi. Allah bu hoş sadayı gök kubbemizden eksik etmesin.
      </p>
      <p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-35854-gok-kubbede-bir-hos-seda.html), [web.archive.org (arşiv bağlantısı)](http://web.archive.org/web/20131120183707/http://www.aksiyon.com.tr:80/aksiyon/haber-35854-gok-kubbede-bir-hos-seda.html)
