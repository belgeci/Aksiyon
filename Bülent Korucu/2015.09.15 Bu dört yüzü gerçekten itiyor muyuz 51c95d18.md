# Bu dört yüzü gerçekten itiyor muyuz?

*Bülent Korucu 2015.09.15*

<div class="pNewsDetailMainContent" itemprop="articleBody">
 <p>
  “Ben sınır dışına çıkanların oranı yüzde 15’tir dedim, onlar da teyit etti. 8 aydır bir sükûnet var. Hazmedilemeyen bazı olaylara katlanarak operasyon yapmadılar.” Dönemin başbakanı Recep T. Erdoğan bu sözleri sarf ettiğinde takvimler 22 Ağustos 2013’ü gösteriyordu. Çözüm Süreci’nin henüz ilk aylarıydı ama gidişatı gösteren işaretler gözden kaçmıyordu. Bir grup militanın Türkiye’den ayrılışı ve Kandil’e varışını medyatik şova dönüştüren terör örgütü PKK’nın beklenen adımları atmadığı anlaşılıyordu.
 </p>
 <p>
  Erdoğan’ın bu sitemvari sözlerinden daha ağırlarını söyleyenler de vardı. PKK’nın sadece yorgun, hasta ve yaşlı elemanlarını sınır dışına çektiği ileri sürülüyordu. Hiç olmadığı kadar kolay militan devşirdiği, bunları eğittiği ve suça bulaşmamış olanları muhtemel şehir savaşında kullanmak üzere geri gönderdiği belirtiliyordu. Ve hepsinden önemlisi şehirlerin cephanelik hâline geldiği vurgulanıyordu. Bugün ortaya çıkan tablo o tespitlerin eksik bile olduğunu gösteriyor.
 </p>
 <p>
  Yeni bir süreç yaşanıyor. Ülke olarak tam zıt uca sürükleniyoruz. 7 Haziran’dan önce silahlı terörist görmezden gelinerek hata yapıldı. Şimdi bölgedeki bütün halk ve hatta etnik kaygılar dışında HDP’ye oy verenler dahi terörist muamelesine tabi tutuluyor. İtiraf edilen aymazlıkların sorumluluğunu üstlenmek yerine gürültü çıkararak unutturma yoluna gidiliyor. Bu ise daha feci sonuçlar doğurma potansiyeli taşıyor. Yeni terör dalgasının dört yüzü diye özetleyebileceğimiz başlıkları şöyle sıralayabiliriz.
 </p>
 <p>
  Birincisi: Güvenlik riski hiç olmadığı kadar büyüyor. Bir terör örgütü halkı yanına çekmek için uğraşır. Propagandayla veya korkutarak sağlar bunu. HDP’ye oy vermiş 6 milyondan fazla insan zorla PKK saflarına itiliyor. Sempatizan seviyesinde olanlar iyice ötelenerek militanlaşmaları kolaylaştırılıyor. Böyle politikalar bilhassa Güneydoğu’daki terörle mücadeleyi zora sokuyor, neredeyse imkânsız hâle getiriyor.
 </p>
 <p>
  İkincisi: Toplumsal kırılma ve duygusal kopuş hızlandırılıyor. Kobani olayları sırasında ‘Düştü, düşecek’ açıklamasının yol açtığı çatlak kapanmamışken, Kürtlerin tamamını ‘terörist’ diye yaftalamak ateşe benzin dökmekle eşdeğer. Mevziler kazılıp milliyetçi bayraklar burçlara çekildikten sonra bir arada yaşamayı nasıl başaracağız? Kürt şehit babası bir gün önce işyerinin yağmalandığını söylediğinde hiç olmazsa şapkayı önümüze koyup düşünmemiz gerekiyor.
 </p>
 <p>
  Üçüncüsü: Siyaset kurumu bitiriliyor, işlevsiz hâle getiriliyor. Oysa çözümün yegâne adresi parlamento içi ve dışı siyaset olmalı. AK Parti, politik aktörleri minder dışına atarak bindiği dalı kesiyor.
 </p>
 <p>
  Dördüncüsü: Zaten bıçak sırtında duran ekonomi kaosa sürükleniyor. İki yıl içinde dört seçim yapmanın yorgunluğu ve yıpratıcılığının üstüne tekrar seçim yükü bindi. Uluslararası gelişmeler iyi sinyaller çakmıyor. Yetmemiş gibi iç savaşı andıran bir görüntü çiziyoruz. Sermaye ve yatırım şöyle dursun bu ülkeye turist bile getiremezsiniz. Kendi insanımız yatırım yapmaz hatta zaruri harcamalarını ötelemek zorunda kalır. Ekonomi küçülür, istihdam azalır; hikâyesini tüketmiş bir ülke olarak kabuğumuza çekilmek mecburiyeti doğar.
 </p>
 <p>
  Bütün bunları istiyor muyuz gerçekten! O hâlde cinnet hâline dur demenin yolunu bulmalıyız.
 </p>
</div>


Kaynak: [www.aksiyon.com.tr](http://www.aksiyon.com.tr/editor/bu-dort-yuzu-gercekten-itiyor-muyuz_552243), [web.archive.org (arşiv bağlantısı)](http://web.archive.org/web/20150928122523/http://www.aksiyon.com.tr/editor/bu-dort-yuzu-gercekten-itiyor-muyuz_552243)
