# Perşembenin gelişi

*Bülent Korucu 2015.03.10*

<div class="pNewsDetailMainContent" itemprop="articleBody">
 <p>
  Türkiye ekonomisi çalkantılı bir dönemden geçiyor. Merkez Bankası ile Cumhurbaşkanı arasındaki faiz polemiği ve onun tetiklediği doların yükselişi en sıcak gösterge. ‘Dolar’ ve ‘rekor’ kelimelerinin aynı cümlede kullanıldığı haberler rutine bindi. Dolar, her günü yeni rekorla kapatıyor. Döviz odaklı hareketlenme kriz endişesinin somut biçimde dışa vurumu aynı zamanda. Piyasalara da yansıyan tedirginliği ‘kriz tellallığı’ olarak yaftalayıp susturmaya çalışmak ya da kontrol altındaki medyadan iyimserlik pompalamak da iyiye işaret değil. Zira teşhisi erken konulmamış ve reçetesi hazırlanmamış krizler ötelendikçe fatura büyüyor.
 </p>
 <p>
  Çok şükür henüz kriz noktasında değiliz ama son sürat gidiyoruz ve ekonominin dümenindeki kilitlenme panik sebebi. Panik atak şeklinde başlayan hastalığı bir illete dönüştüren şey, ekonomi yönetimine duyulan güvensizlik oluyor. Kısa bir dönem hariç AK Parti hükümetlerinde paranın patronu olan Başbakan Yardımcısı Ali Babacan ve ekibine güven sürüyor. Ancak onların geleceklerine dair güvence yok. Cumhurbaşkanı Recep T. Erdoğan Merkez Bankası Başkanı Erdem Başçı’yı ‘şamar oğlanı’na çevirmek istiyor. Babacan da bu öfkeden nasibini alıyor. Aylardır Hazine’ye müsteşar atayamamış bir ülkeyiz. Erdoğan, Babacan’a ve ekibine duyduğu kızgınlığı çeşitli şekillerde hissettiriyor. Bu ortamda yerli ve yabancı sermayenin kendini güvende hissetmesi imkânsız. Başka hiçbir sebep olmasa bu, kaosu tetiklemeye yetebilir.
 </p>
 <p>
  Söz konusu ayrışma kişisel uyumsuzluktan kaynaklanmıyor. Temel yaklaşımlar konusunda yollar ayrılıyor. Ekonomideki yapısal sorunlara neşter vurmak yerine palyatif tedbirlerle günü kurtarma çabası sürdürülemez noktada. Babacan Ekolü, sanayii ve katma değer üretimini teşvik edecek dönüşümü öneriyor. Erdoğan ve arkasındaki Yiğit Bulut kolu ise inşaat ağırlıklı rant ekonomisinin devamını dayatıyor. Muhtemel krizin derinliğini artıracak nokta da burası. Daha önceki zamanlarda yaşanan finans krizleri şok etkisiyle kendisini hissettiriyordu. Ama telafisi de aynı hızla gerçekleşiyordu. Ülke birkaç yılda toparlanıyordu. Şimdi ise paranın rant ekonomisine kaymasıyla beraber üretim gücü ve altyapısı aşındı. Üretim olmadan ihracat olmuyor, büyüme sağlanamıyor, istihdam oluşturulamıyor, enflasyonu kontrol altında tutmak zorlaşıyor. Allah korusun böyle bir kriz kalıcı hasarlar bırakabilir.
 </p>
 <p>
  Pembe tablolarla siyasi sonuçları ötelemek isteyen iktidar mensupları bir konuda fena yanılıyor. Sanayi Bakanı Fikri Işık, dövizdeki yükselişin hane halkını etkilemediğini öne sürüyor. Sadece petrol ve doğalgazdaki indirimin faturalara yansımaması bile bu tezi çürütmeye yeter. Kaldı ki orta gelir kesiminin harcamalarının ana omurgasını oluşturan gıdada enflasyon, Merkez Bankası verileriyle yüzde 29. Ve buna uzmanlar yoksul enflasyonu diyor. Ortalama enflasyona göre maaş zammı alan ücretli, enflasyon karşısında gittikçe savunmasız hâle geliyor. Hane halkı borç yükü de artış eğiliminde.
 </p>
</div>


Kaynak: [www.aksiyon.com.tr](http://www.aksiyon.com.tr/editor/persembenin-gelisi_550072), [web.archive.org (arşiv bağlantısı)](http://web.archive.org/web/20150706155238/http://www.aksiyon.com.tr/editor/persembenin-gelisi_550072)
