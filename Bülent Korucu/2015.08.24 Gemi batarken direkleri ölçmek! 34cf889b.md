# Gemi batarken direkleri ölçmek!

*Bülent Korucu 2015.08.24*

<div class="pNewsDetailMainContent" itemprop="articleBody">
 <p>
  Millî Eğitim Bakanlığı’nın öncülüğünde bütün kurumların el birliği ile okullarda yaptığı denetlemeler göğsümüzü kabarttı(!). Nasıl müthiş hassasiyet ve müdekkik nazarlarla her şey en ince ayrıntısına kadar inceleniyor. Hummalı bir çalışma; kimisi elinde mezura tabelanın kenarlarını ölçüyor, kimisi ecza dolabındaki yara bantlarının renklerini kontrol ediyor. Okul zilinde hangi melodilerin çaldığından, merdivenlerin kaç adım genişliğinde olduğuna kadar iğneden ipliğe bakılıyor.
  <br>
   Böyle giderse Finlandiya eğitim sistemi yanımızda Ortaçağ gibi kalacak! Son cümlemin doğru olmasını ne kadar isterdim. Ne yazık ki uzak bir hayal bile değil. Devlet okullarında yedi yaşındaki Efe’lerin üzerine düşen lavabolar ölüme sebep oluyor. Büyük şehirlerde dahi sınıf mevcutları dünya standartlarının çok üstünde. Öğrenci başına düşen öğretmeni boş verin, branş öğretmeninden ders almak bir şans. Tablet ve akıllı tahta gibi teknoloji hedeflerinin yüzde 10’u ancak yakalanmış. Hemen her sınavda arıza çıkıyor; yerleştirme skandallarından Gılgamış destanı yazabiliriz. Bakan Nabi Avcı ve müsteşarı Yusuf Tekin sistemi o kadar çok değiştirdi ki, büyük ihtimal son durumu kendileri de tereddütsüz söyleyemez.
   <br>
    Siyasetin en uzak durması lazım gelen bakanlık kuşkusuz eğitim bakanlığı. Ama gelin görün ki bütün doğruları bir siyasi gerekçeye feda eden zihniyet işbaşında. Birinci ve hatta tek önceliği kaliteli eğitim olması gerekirken bakanlık, topluma onaylatmadığı siyasi projeler için çocukları kobay olarak kullanıyor. 66 aylık çocukların okula zorla alınması tek başına günah olarak bu kadroya yeter. 13 yıllık AK Parti iktidarının en istikrarsız, en fazla sistem değiştiren bakanlığı MEB.
    <br>
     Böylesine acınacak hâldeki bakanlık ilk paragrafta anlattığım denetlemelere öncülük ediyor. Bulunduğu şehirlerde eğitim ve bina kalitesi olarak en iyi konumdaki özel okullara yapıyor bunu. Ulusal ve uluslararası yarışmalarda en fazla madalya kazanan kolejler cadı avının muhatabı. Çöp tenekesinin yuvarlak değil dikdörtgen olmasını sorun ediyor; kesikler için mavi renkli yara bandı bulundurulmadığını kayıt altına alıyorlar. Hiçbir okula yapılmadığı şekilde 20-30 kişilik gruplar hâlinde gidiyorlar. Ve yanlarına ‘güvenliği sağlamak’ üzere uzun namlulu silah taşıyan polis alıyorlar. 34 kişinin hayatını kaybettiği patlamayla ülkemizi kana boğan sürecin başlangıç noktası olan Suruç’ta zırhlı araç gitmiş eğitim kurumunun kapısına. Zonguldak’ta anaokulunu basmakta sakınca görmedi ‘polis amca’lar. Psikolojik baskılar, meydanlardan hedef göstermeler işe yaramadığı için böylesine trajikomik yöntemler devreye giriyor. Vatandaş çocuğunun iyi eğitim alabileceği az sayıdaki okullar arasında gördüğü için çocuğunu gönderiyor.
     <br>
      Bakan Avcı o okulları kapattırmak istiyorsa çok kolay bir yolu var. Boko Haram gibi okul basarak ülkemizi rezil etmeden ve çocukların psikolojisini bozmadan halledebilir bu işi. Devlet okullarını söz konusu kolejlerin seviyesine getirsin, ertesi gün ilgisizlikten kapanır hepsi. Millet enayi değil o kadar para verip çocuk okutsun. Bunu başarmaktan âcizsen, gemi batarken direk boyu ölçen bakan olarak tarihe geçersin.
     </br>
    </br>
   </br>
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/editor/gemi-batarken-direkleri-olcmek_552050), [web.archive.org (arşiv bağlantısı)](http://web.archive.org/web/20150910193046/http://www.aksiyon.com.tr/editor/gemi-batarken-direkleri-olcmek_552050)
