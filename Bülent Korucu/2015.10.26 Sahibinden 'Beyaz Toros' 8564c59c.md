# Sahibinden 'Beyaz Toros'

*Bülent Korucu 2015.10.26*

<div class="pNewsDetailMainContent ctx_content" itemprop="articleBody">
 <p>
  AK Parti, 1 Kasım seçimlerine dağınık giriyor. Hatta derli toplu iletişim stratejisi olmadığı bile söylenebilir. 7 Haziran’a kıyasla en bariz fark Cumhurbaşkanı Recep T. Erdoğan’ın daha az görünmesi. Yasal sınırlarına çekildiğini söyleyemeyiz ama ‘çift başlı görüntü kaybettiriyor’ eleştirisine bir miktar hak verdiği anlaşılıyor. Lakin Genel Başkan Ahmet Davutoğlu’nun peş peşe yaptığı gaflar Erdoğan’ın sabrını taşıracağa benziyor. Ahmet Bey, ağır psikolojik baskı altında olduğu izlenimi veren davranışlar sergiliyor. Rakiplerine fazlasıyla malzeme sunuyor bu hâliyle.
 </p>
 <p>
  Davutoğlu’nun insani zaaflardan kaynaklanan hata ve dil sürçmeleri nispeten hoş görülebilir. Ancak Van mitingindeki ‘Biz gidersek ya terör çeteleri ya da beyaz Toroslar geri gelir’ ifadesi skandal nitelemesini hak ediyor. 13 yıldır ülkeyi tek başına yöneten partinin lideri, en önemli konuda başarısızlığını ilan ediyor. Milletin başına bela olan ayrılıkçı terör ve onu bahane eden çeteleşmiş bürokrat terörünün bitirilemediğinin itirafı bu sözler. “PKK/KCK gözümüzün önünde şehirlere bomba doldurmuş” cümlesi ile “Beyaz Toroslar kapının ardında bekliyor” ikrarı birbirinin ikizi.
 </p>
 <p>
  AK Parti’nin 2002’de devraldığı Türkiye’de PKK terörü minimum düzeydeydi. Şimdi tarihinin en güçlü dönemini yaşıyor. Terör dağdan şehre indi. PKK, yollara döşediği bombalar sayesinde sıfır kayıpla eylem yapıyor. Ergenekon ve darbe davaları sırasında kabuğuna çekilen ‘derin devlet’ de aradığı ortamı bulmanın coşkusuyla yeniden piyasaya çıkıyor. Başbakan’ın beyaz Toros imasını sefer görev emri telakki etmişçesine ses vermeye başladılar. 2015 yılında hâlâ Beyaz Toros’la sembolleşen çeteleşmiş devlet zihniyetini yok edememişsek, bu ayıp AK Parti’ye yeter. Daha kötüsü bunu ‘aba altındaki sopa’ olarak kullanıyorsa tek kelimeyle yazık!
 </p>
 <p>
  Her iki terörün de panzehri hukuk ve mücadele kararlılığı. Geldiğimiz noktada yargıyı intikam aracına dönüştürmüş adliye ve kararlılık şöyle dursun mücadele niyeti bile sorgulanan iktidar var. PKK’nın şehirlere yerleştiği ortamda eski kontrgerilla taktiklerine başvurmak ateşe benzin dökmek olacak. 90’lı yılları mumla arayacağımız bir iç savaşın fitili ateşlenir. Oysa devleti diğer silahlı topluluklardan ayıran yegâne şey hukuk. Güvenlik bürokrasisi aynı çukura yeniden düşmemeli. 7 Haziran’dan sonra patlayan terör karşısında bir yanda “Tankları şehre sokmam; sivil kayıpları için dikkatli olmak ve hukuk içinde kalmak zorundayız” diye konuşan bir Genelkurmay Başkanı var. Diğer yanda ölmüş PKK’lıyı sokaklarda sürükleyen cinnet hâli. Başbakan’ın maksadını aşan diye umduğumuz ifadesi, ikinci taifenin gemi azıya almasına yol açabilir.
 </p>
 <p>
  Espriye müsait konu olsa ‘sahibinden, acil ihtiyaçtan, çok kullanılmış, kirli beyaz Toros’ diye makara yapabilirdik. Ne yazık ki durum vahim.
 </p>
</div>


Kaynak: [www.aksiyon.com.tr](http://www.aksiyon.com.tr:80/editor/sahibinden-beyaz-toros_552682), [web.archive.org (arşiv bağlantısı)](http://web.archive.org/web/20151031071528/http://www.aksiyon.com.tr:80/editor/sahibinden-beyaz-toros_552682)
