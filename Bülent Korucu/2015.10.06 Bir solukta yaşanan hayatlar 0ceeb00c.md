# Bir solukta yaşanan hayatlar

*Bülent Korucu 2015.10.06*

<div class="pNewsDetailMainContent" itemprop="articleBody">
 <p>
  Size bu hafta bir hikâye anlatıyoruz. İlk bakışta bilimsel başarı öyküsü sanabilirsiniz; öyle değil. Dört başı mamur insan hikâyesi bu. Aksaray’ın Sarıyahşi ilçesinde başlayan, ABD’de dünyanın en büyük teknoloji markasının ödül töreninde soluklanan bir ‘menkıbe’. Google tarafından yılın ilham veren en iyi öğretmeni seçilen Aydan Meydan’dan bahsediyorum.
 </p>
 <p>
  O bir matematik öğretmeni, Bosna-Hersek’te görev yapıyor. Küçük ülkenin varoş sayılabilecek şehri Tuzla’da yaşıyor. Dünyanın 170 ülkesinde örneğini görebileceğimiz ‘Türk Koleji’nde çocuklara ‘ilham’ vermeye çalışıyor. Öğretmen kelimesinin sınırlarına hapsolmaya itiraz ediyor. Sözlü itirazını eyleme döktüğü için ödüle layık görülmüş. Öğrencileri biyokimya alanında 12 bin kişi arasında ilk 20’ye girmiş. Branş farklılığından dolayı onlara bilimsel katkısı ister istemez sınırlı kalmış. Belki de seçilmesinin sebebi bu: Bilgi yerine ilham vermiş.
 </p>
 <p>
  Google’ın çekip yayımladığı kısa videoda geçen kelimeleri sıraladığınızda gerçek bir ilham meleği ile karşı karşıya olduğunuzu anlıyorsunuz. Öğretmek keşiflere katkıda bulunma sanatıdır, gülümsemek, yeni kapılar açmak, dünyayı değiştirmek, insanlarla iletişim kurmak… O kelimeler sadece dudaklarından dökülmüyor, beden dili daha baskın biçimde söylediklerini teyit ediyor.
 </p>
 <p>
  Aydan öğretmen, lise öğrencisiyken kaldığı yurttaki belletmeninden aldığı ilhamı büyüterek aktaracak Aydan’lar bulmuş. Tekil bir kişilik değil, bir kuşağın, hayat tarzının temsilcisi. Bazen Myanmar’da çıkıyorlar karşımıza, bazen Almanya’da. Kâh Nijer’de gözlerine dolan sarı çöl kumlarını silerken görünüyorlar, kâh Sibirya’da üşüyen ellerini nefesleriyle ısıtmaya çalışırken. ABD şehirlerinde özgüvenle bilim yarıştıran da onlar, bombalanan Yemen’den ayrılmamak için son ana kadar direnen de. ‘Yeni bir dünya kurma’ hayaliyle düşmüşler yola. Yerkürenin tamamını ve bütün insanlığı değiştirebilirler mi? Bilemeyiz. Ama bir şeyi başarıyorlar: Bulundukları yerlerde küçük dünyalar kurabiliyor, huzur adacıkları oluşturabiliyorlar. Az şey değil.
 </p>
 <p>
  “Liseye ilk geldiğim gün, Aydan öğretmenimle karşılaştığımda, çok etkilenmiştim. Benim zihnime doğru yürüdüğünü, konuşarak içimdeki bazı ışıkları yaktığını gördüm ve hayatımda bir değişiklik yapacağını hissettim.” sözleriyle onu anlatan öğrencisinin gözlerine bakın; ‘Bunun için her şeye değer’ diyeceksiniz.
 </p>
</div>


Kaynak: [www.aksiyon.com.tr](http://www.aksiyon.com.tr:80/editor/bir-solukta-yasanan-hayatlar_552426), [web.archive.org (arşiv bağlantısı)](http://web.archive.org/web/20151009024428/http://www.aksiyon.com.tr:80/editor/bir-solukta-yasanan-hayatlar_552426)
