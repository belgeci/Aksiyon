# Oyun sandıkta mı?

*Bülent Korucu 2015.05.26*

<div class="pNewsDetailMainContent" itemprop="articleBody">
 <p>
  Çocukların tekerleme söyleyerek birini seçtiği oyunları hatırlıyor musunuz? Kimde bitsin istiyorsa ne yapar eder sonunda onda durur. Bizde 1950’den önceki seçimler öyle gerçekleşirdi. Adayları seçen irade aslında parlamenterleri atamış olurdu. Çok partili düzene geçilen 46 seçimlerinde ise ‘açık oy gizli sayım’ ucubesiyle ‘tek parti’ CHP bir dönem daha kazandı. 65 yıllık çok partili demokratik düzende epey mesafe katettik. İdeal düzeyde olmasa da belli seviyede adil ve serbest rekabet ortamında seçim yapabiliyoruz. Ama sanki birileri o eski günleri özlüyor gibi.
 </p>
 <p>
  Seçime girmek, meşru muhalefet imkânlarını kullanmak, iktidarı eleştirmek henüz kanunla suç sayılmadı. Lakin bu yöndeki siyasi söylemlerin dozu her geçen gün artıyor. Aynı zamanda bir akademisyen olan Başbakan Ahmet Davutoğlu bile Ekmeleddin İhsanoğlu’nun cumhurbaşkanlığı adaylığını “Çatı adayı denemesi, bir ‘Sisi’ denemesidir” şeklinde niteleyebildi. Seçme ve seçilme hakkının muktedirlerin arzusu rağmına kullanılmasının ‘ihanet’ olarak sunulduğu günler yaşıyoruz. Vergilerimizden partilere dağıtılan hazine yardımının adaletsizliğine rahmet okutacak gelişmeler var. Tarafsızlık üzerine yemin eden Cumhurbaşkanı Erdoğan günde en az iki miting yaparak muhalefete laf yetiştiriyor. Başta TRT olmak üzere bütün devlet kurumları, iktidar partisinin emrinde kampanya yürütüyor. O çok eleştirilen tek parti CHP’si dönemine benzer şekilde valiler il başkanı konumunda. Seçim güvenliğinden sorumlu yargı camiası anahtarları teslim etmiş hâlde. Bu ortamda insanlar haklı olarak sandık güvenliğinden endişe ediyor.
 </p>
 <p>
  Seçimi kazanmayı ölüm kalım meselesine dönüştüren ve bu uğurda anayasayı çiğnemeyi göze alanların sandığa da müdahale edebileceği tedirginliği yaşanıyor. Sandık başına kadar hukuka yok hükmünde muamele edenlerin 7 Haziran günü adalet timsali kesilmesi mümkün değil. Hâl böyle olunca sivil dayanışma platformları ve partilerin fazladan gayret sarf etmesi ve organize olması gerekiyor. Her şeyden önce yenilmişlik psikolojisine düşmemek lazım. ‘Hukuk bitti’ cümlesi bir eleştiri ifadesi olarak dahi kullanılmamalı. Zira kendi hukukunu ikame etmek isteyenlerin arayıp bulamadığı fırsat bu teslimiyet. Yürürlükteki anayasa ve kanunları uygulamayan kim olursa olsun eninde sonunda hesap verir. İhlalleri önlemek için seferber olmak, başarılamadığı noktada ise suçu kayıt altına almak bir vatandaşlık görevi. Yasalar seçme ve seçilme hakkına sahip her bireye bu hak ve yetkiyi veriyor. Biraz cesaret, biraz dikkat, biraz organize olma… Hepsi bu. Aksi hâlde son pişmanlık fayda etmiyor.
 </p>
</div>


Kaynak: [www.aksiyon.com.tr](http://www.aksiyon.com.tr/editor/oyun-sandikta-mi_550985), [web.archive.org (arşiv bağlantısı)](http://web.archive.org/web/20150719021613/http://www.aksiyon.com.tr/editor/oyun-sandikta-mi_550985)
