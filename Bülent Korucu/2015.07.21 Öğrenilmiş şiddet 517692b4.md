# Öğrenilmiş şiddet

*Bülent Korucu 2015.07.21*

<div class="pNewsDetailMainContent" itemprop="articleBody">
 <p>
  Eskiler kuvve-i gadabiye derdi, bugünkü karşılığı öfke herhâlde. İnsana, kendini korumak üzere verilmiş bir savunma mekanizması aslında. Vücut bütünlüğüne yönelen fiziki saldırılar veya ruhunu hedef alan manevi şiddet ve cebre karşı direnme gücü. Orta yolu cesaret, ama bazen iki uca savrulabilir insan. Bedenini ve şahsiyetini korumaktan âciz duruma düşebilir. Ya da bebeğini hunharca katledecek cinnet derecesinde saldırganlaşabilir. Bütün duygularda olduğu üzere iradenin devreye girip kontrolü ele alması gerekiyor. Öfke kontrolü eğitimi, cinnet kıyılarına vuran şiddet eğilimini dizginlemenin yegâne yolu.
 </p>
 <p>
  Toplum olarak şiddet sarmalına kapılmış gidiyoruz. Bir bayrak yarışı gibi kuşaktan kuşağa devrediyoruz. Gittikçe dozu artan ve cinnet sınırını aşan şiddetin en büyük mağduru nispeten daha zayıf olan çocuklar ve kadınlar. Neredeyse her gün medya bültenleri bu tür haberlerle doluyor. En yakınlardan başlayan maddi-manevi (psikolojik) cebir halkası, hayatta ilk kez karşılaşılan kişilere kadar uzanıyor.
 </p>
 <p>
  Şiddet gören biri dozu artırarak aynı şeyi uyguluyor. Bu kısır döngüyü kırıp sağlıklı bir toplum hâline gelmek için hepimize görev düşüyor. Ama herkesten önce Aile ve Sosyal Politikalar Bakanlığı’nın harekete geçmesi lazım. Yas ve teselli bakanlığı gibi cenaze kaldırmaya gitmekten başka şeyler düşünmeli bakanlık. Koruma tedbiri almak da değil işi; onu İçişleri ve Adalet bakanlıkları halletsin. Meselenin kökenine inip eğitimle çözüm üretmeye çalışmalı.
 </p>
 <p>
  Her şeyden önce bir farkındalık süreci başlatmalıyız. Kamuoyu önündeki herkesi bu sosyal problemi daha büyütmemek için çaba göstermeye ikna etmeliyiz. Medyadaki şiddet içerikli yayınlardan haklı şikâyetler var. Fakat filmleri veya oyunları günah keçisi yaparak meseleyi çözemeyiz. Futbol maçı seyrederken alınacak şiddet mesajı bazen mafya filmlerindekinden bile fazla olabilir. Ya da çatık kaşı, sıkılmış yumruğu ile bir siyasetçinin miting konuşması…
 </p>
 <p>
  Çocuklarımıza içlerindeki öfkeyi dizginleme bilinci vermemiz gerekirken tam tersini yapıyoruz. Uygulamalı eğitimle şiddeti öğretiyoruz. ‘Çocuğum amcana bir kafa at!’ kısmı belki en masumu. Bir problem çözme metodu olarak şiddeti her alanda kullanıyoruz. Buna tanıklık eden, çoğunlukla da bizzat hedef olan çocuk potansiyel caniye dönüşüyor. Sonra gelsin Özgecan cinayetleri… Biraz timsah gözyaşı dökerek kendimizi rahatlatıp hayata kaldığımız yerden devam ediyoruz. Özgecan hunharca öldürüldüğü için fark ettik. Oysa her an binlerce Özgecan’ın şahsiyetine, psikolojisine ölümcül yaralar açılıyor ve biz umursamıyoruz. Ve o yaralılar bir merhale sonra şiddetin kaynağı hâline gelince ilgi alanımıza giriyor. İş işten geçtikten sonra...
 </p>
</div>


Kaynak: [www.aksiyon.com.tr](http://www.aksiyon.com.tr/editor/ogrenilmis-siddet_551644), [web.archive.org (arşiv bağlantısı)](http://web.archive.org/web/20150803050715/http://www.aksiyon.com.tr/editor/ogrenilmis-siddet_551644)
