# Termikova!

*Bülent Korucu 2015.02.17*

<div class="pNewsDetailMainContent" itemprop="articleBody">
 <p>
  En verimli tarım alanlarımızdan biri olan Çukurova, sıradağlar gibi termik santraller tarafından kuşatılacak. Birbirine çok yakın mesafede kurulması planlanan 30’dan fazla santralin büyük çevre felaketlerine sebep olabileceği uyarısı yapılıyor. Toprağa, suya ve havaya sirayet edecek zehirli gazlar ve ağır metallerin hayatı olumsuz yönde etkilemesi bekleniyor. Santraller için çekilecek deniz suyunun ekosistem üzerindeki muhtemel tesiri bile tek başına caydırıcı olabilir. Buna atıkların havaya, suya ve toprağa dağılmasını eklediğinizde ürkütücü bir tablo ortaya çıkıyor. Üç yönlü kirlenmenin insan hayatına doğrudan etkisi ve yol açtığı hastalıklar da cabası. Bereketli Çukurova tarımının alacağı darbe ve bunun ülke ekonomisine zararı ile listeyi uzatabiliriz. Allah korusun, yaşanacak ekolojik felaketlerin telafisinin imkânsıza yakın oluşu tablonun vahametini büyütüyor.
  <br>
   Bunun karşılığında öne sürülen gerekçe ülkenin enerji ihtiyacı ve dışa bağımlılığı. Söz konusu gerekçeleri görmezden gelmek ya da hafife almak elbette mümkün değil. Nihayetinde hem günlük hayatı sürdürmek hem de sanayi üretimini gerçekleştirmek için enerjiye ihtiyacımız var. Meşale ışığında mağara hayatına dönmeyi düşünen yok. Dikkat edilmesi gereken ise iki faktör arasındaki dengeyi iyi kurmak. Amerika’yı yeniden keşfetmek de gerekmiyor. Nüfusu ve sanayisi bizden kat kat büyük, dolayısıyla ihtiyacı daha fazla olan ülkeler, bizim gittiğimiz yoldan geri dönüyor. Mesela Almanya temiz ve yenilenebilir enerjiye yönünü çevireli uzun yıllar oldu. Şu anda enerjisinin yüzde 25’ini temiz enerji kaynaklarından sağlıyor. Ki bu oran Türkiye’nin toplam kurulu kapasitesine eşit. Biz neden hâlâ çevre ve sağlık maliyeti yüksek seçeneklere takılıp kalıyoruz?
   <br>
    Kimse mevcut kaynaklarını bir günde sıfırlamıyor; ama yeni yatırımı eski düzene göre yönlendirmiyor. İlla dünyanın terk ettiği türlerde ısrar edilecekse, hiç olmazsa çevre etki değerlendirme raporlarında, yargının talepleri dikkate alınmalı. Her bir santralin tek başına çevreye yapacağı etki ile üçünün beşinin bir araya geldiğindeki durum bir olmayacaktır. Yargının ve insanların isteği toplam etkinin öngörülerek karar verilmesi. Ve bu ekstra bir talep değil olması gereken.
    <br>
     Bu arada siyasilerin enerji konusunda kötü sabıkası olduğunu da unutmamak lazım. Suni elektrik kesintileriyle ölümü gösterip razı ettikleri hastalıkların etkisi devam ediyor. Pahalı doğalgaz anlaşmalarının faturasını aylık ödemelerimizde görüyoruz. Üretimi şekillendirecek ihtiyacın tespitini ihale ve müteahhit lobisinden uzak bağımsız kurullar yapmalı. Termik santrallerle ilgili çevre dışındaki en önemli eleştiri, ağırlıklı olarak ithal kömüre dayanacağı için dışa bağımlılığı azaltmayacağı gerçeği. Enerjimizi böyle ucuz numaralarla israf etmesek keşke.
    </br>
   </br>
  </br>
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/editor/termikova_549020), [web.archive.org (arşiv bağlantısı)](http://web.archive.org/web/20150704222834/http://www.aksiyon.com.tr/editor/termikova_549020)
