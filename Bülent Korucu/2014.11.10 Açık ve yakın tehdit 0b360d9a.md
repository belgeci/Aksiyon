# Açık ve yakın tehdit

*Bülent Korucu 2014.11.10*

<div class="pNewsDetailMainContent" itemprop="articleBody">
 <p>
  <span>
   Gazetecilik mektebinde ‘en’ gibi iddialı ifadeleri kullanırken alabildiğine cimri olmamız öğretildi. Buna rağmen “Hayatta okuduğum en bilgilendirici ama aynı zamanda en acı metinlerden biri Prof. Dr. Zehra Arıkan mülakatı.” diyorum.
  </span>
 </p>
 <p>
  <span>
   Arıkan, uyuşturucu ile mücadeleye hayatını vakfetmiş bir bilim insanı ve geldiğimiz noktaya dair acı tespitleri var. Röportajı ilk okuduğumda biraz üzüntü biraz öfkeyle gözlerim doldu.
  </span>
 </p>
 <p>
  Zehra Hoca’nın şu cümlelerini sayfalarımızda okuyacaksınız ama ben buraya da iktibas etmekten kendimi alamadım:
 </p>
 <p>
  “Bizim mücadelemiz pek yok. Mücadele gayretlerimiz var. Daha önce ulusal bir politika belirlenmişti ama şu an bunun uygulamaya geçmediğini görüyoruz. İllerdeki uyuşturucu toplantılarına katılıyorum. Her iki toplantıda bir, illerin sorumlusu değişiyor. Süreklilik olmuyor.”
 </p>
 <p>
  “Kaçakçılık Dairesi’ne bağlı TUBİM koordinatör olarak çalışıyordu. Birkaç ay önce TUBİM’in işlevsiz hâle geldiğini öğrendim. Çalışanları başka yerlere gönderilmiş. Büyük bir kısmı doktora yapıyordu. Özellikle narkotikteki polislerin hemen hepsi uyuşturucu ve bağımlılıkla ilgili iyi bir eğitim alıyor, doğru bilgilerle donatılıyordu.”
 </p>
 <p>
  “Millî Eğitim Bakanlığı kendini kapattı. Ne yapıyor, ne ediyor, hangi konuda nasıl bir müfredat yapacaklar hiçbir bilgimiz yok. Koruma-önleme yapılacaksa temel yerlerden biri Millî Eğitim olmalı.”
 </p>
 <p>
  “Hastaneler kâr amacı güden işletmeler oldu. Mesela bizim yataklı servisimizi kapattılar. Devlet, uyuşturucu ile mücadeleye bir işletmeci mantığı ile bakıyor. Bağımlılıkla ilgili yatırım yapmak istemiyor; çünkü kâr getirmiyor. Hastanelere yük olarak görülüyor. Ameliyathane açmak istiyorlar çünkü kâr getiriyor.”
 </p>
 <p>
  “Adalet Bakanlığı ile de ortak çalışmalar yaptım. Bunun böyle uygulanamayacağını anlattım. Yüzün üzerinde denetimli serbestliği olan hasta var. Bu demek oluyor ki yüz defa uyuşturucu kullanırken yakalanmış kişi. Bunun en fazla ikincisine göz yumulabilir. Uymazsa ceza yaptırımı uygulanmalı. Bu, uyuşturucuyu legalleştirdi; tedavi cazip gelmedi. Fiyasko ile sonuçlandı.”
 </p>
 <p>
  “Her yere ihbar zorunluğu getirildi. Ben kliniğime gelen hastayı ihbar edeceğim, laboratuvardaki uzman ihbar edecek. Bu nasıl olacak? Bu yasa tedaviden kaçmaya yol açar. İhbar etmezsem benim cezam normal vatandaşınkinden daha fazla olacak.”
 </p>
 <p>
  Başbakan Ahmet Davutoğlu, bu konuda hassasiyetine ve bilimsel yaklaşıma saygısına güvenilebilecek bir isim. Fakat ilk tepkileri meseleyi kanunla çözebileceğine ihtimal verdiği izlenimi oluşturdu. Temennim bu kaygı dolu, donanımlı sese kulak verir ve Türkiye kapımıza kadar gelen uyuşturucu tehdidini bertaraf etmek için doğru adımları atar. Örnek olaylar, en küçük bir boşvermişlik ve gafletin faturasının ağır olacağını gösteriyor. Hem ebeveynler hem de devletin boşa harcayacak dakikası kalmadı.
 </p>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-39913-acik-ve-yakin-tehdit.html), [web.archive.org (arşiv bağlantısı)](http://web.archive.org/web/20141123100408/http://www.aksiyon.com.tr:80/aksiyon/haber-39913-acik-ve-yakin-tehdit.html)
