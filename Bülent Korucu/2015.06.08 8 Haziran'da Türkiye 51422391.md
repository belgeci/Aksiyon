# 8 Haziran'da Türkiye

*Bülent Korucu 2015.06.08*

<div class="pNewsDetailMainContent ctx_content" itemprop="articleBody">
 <blockquote>
  <p>
   Ülkenin yönünü oluşacak parlamento belirleyecek. sandıktan siyasi kriz mi çıkacak yoksa çözümün adresi güçlü ve bağımsız bir meclis mi?
  </p>
 </blockquote>
 <p>
  Klişe bir cümleyle başlayalım: Türkiye yakın tarihin en kritik seçimlerinden birini yaptı. Bu nitelemeyle anmadığımız herhangi bir seçim var mı? Aynı kısır döngünün içinde, hep aynı günü yaşıyor gibiyiz. Bir türlü normalleşemiyoruz. Siyasetin dibe vurduğunu hesaba katarsak, 7 Haziran’a hakikaten ‘en kritik seçim’ diyebiliriz. Önceki seçimlerde siyaset dışı güçlerle politik kurumların mücadelesine tanık oluyorduk. Halk, iradesini ortaya koyarak meşru olanı öne çıkarıyordu. Ekonomi batıyordu, güvenlik riski büyüyordu vs. Nihayetinde siyaset alternatifini üretiyor, halka nefes aldırıyordu. Bu defa tuz koktu, ilaç zehre dönüştü; siyaset sorunun kaynağı hâline geldi. Buradan çıkabilirsek, çözümün adresi siyaset mekanizmasını yeniden kurabilirsek Türkiye, kurtarıcı dönüşümü başarabilir. İzlerini ve işaretlerini görüyoruz ama kolay olmayacağını baştan kabullenmek zorundayız. Uzun günler, haftalar yaşamaya; çalkantılarla boğuşmaya hazırlıklı olmalıyız.
 </p>
 <p>
  8 Haziran’da Türkiye’yi zor bir ekonomi bekliyor. Faturasını öncelikle yoksullar ve sabit gelirliler ödeyecek. Sanayici kesim ve dış ticaret erbabı da aynı şiddette sarsılacak. Sıkıntılı dış politika ve sert uluslararası rekabet sadece diplomatlarımızı terletmeyecek, toplum baskıyı iliklerine kadar hissedecek. Eğitimdeki kaosu, sağlık sisteminin kronikleşen sorunlarını, artan güvenlik riskini yazıp listeyi uzatabiliriz. Kürt meselesinde seçime kurban edilen ‘çözüm süreci’ tekrar diriltilebilir mi sorusu zihinleri kemiriyor. İktidar partisinin seçim kazanmak adına, tabanını sağlamlaştırmak uğruna yükselttiği gerilim nasıl düşecek? Toplumda oluşan yaralar tedavi edilebilir mi? Muhalefeti ‘ihanet ve düşman’ söylemiyle vurmaya çalışmanın sosyal sarsıntıları hasarsız atlatılabilir mi?  Bunun gibi pek çok soru cevabını bekliyor.
 </p>
 <p>
  Bütün soruların muhatabı ve muhtemel çözüm senaryolarının müellifi 8 Haziran sabahı kurulacak parlamento olacak. Sandıklardan bir siyasi kriz mi çıkacak yoksa çözümlerin adresi güçlü ve bağımsız bir Meclis mi? Cevabını aradığımız asıl soru işte bu. Yürütmenin, daha doğrusu cumhurbaşkanının kurşun askeri parlamento, artık en büyük sorunumuz hâline gelmişti. Kuvvetler ayrımının en önemli ayağının parçası olarak kişilikli duruşu gösteremeyen vekiller gitti. Gelenlerin, yetkiyi aldıkları milletle aradaki mesafeyi kapatmaları şart.
 </p>
 <p>
  Cumhurbaşkanı Recep T. Erdoğan 8 Haziran sabahı ülkenin önündeki en büyük problem olacak. Erdoğan’ın bulunduğu makam hakemlik, onun için anayasamız tarafsızlık şartı getirmiş. Kararlarıyla takım kayıran, maça müdahale eden hakem görmüştük; ama top sürüp ‘rakip’ fileleri havalandırmaya çalışana ilk kez şahit oluyoruz. Erdoğan halkın oyuyla seçilen bir cumhurbaşkanı olarak saygın konumda kalmayı seçseydi kendiyle birlikte ülkeye büyük iyilik yapacaktı. Oysa oyuna girmeye kalktı, makamını tartışmalı hâle getirdi.
 </p>
 <p>
  Sandıktan çıkan sonuç ne olursa olsun, Erdoğan tartışmanın odağında yer alacak. Eş genel başkanı gibi davrandığı AK Parti’ye müdahalesini hangi ölçüde sürdürecek? Yetkisi ve hakkı olmadığı hâlde genel başkan değişikliğini zorlayacak mı? AK Parti hükümet kuracak çoğunluğa ulaşamazsa sistemi kilitleme yoluna gider mi? Miting meydanlarında ağır eleştirilerle hedef aldığı muhalefet partileriyle bir cumhurbaşkanı olarak ilişki kurmayı başarabilecek mi? En zor soruyu sona sakladım: AKP yenildiğinde cumhurbaşkanı da yenilmiş sayılmayacak mı? MHP Genel Başkanı Devlet Bahçeli’nin ifadeleri yok sayılabilir mi? Bahçeli, “AKP yüzde 52’nin altında oy alırsa, Erdoğan istifa etmelidir.” diyor. Diğer liderler kadar miting ve seçim çalışması yaparak kendini oylatan cumhurbaşkanı, o eleştirilerin zeminini hazırladı. Alanlarda verdiği “benim istediğim Türkiye, benim kurguladığım zemin için oy verin. Benim için partimi seçin” mesajı çok açıktı. Bu noktadan manevra yapması bir hayli zor olacak. “Halk sana güvenoyu vermedi” eleştirisini karşılamakta sıkıntı çekecek.
 </p>
 <p>
  AKP’nin hükümet kuramayacağı bir tablo çıkarsa, parlamentonun bağımsız ve güçlü bir aktör olarak siyasete ağırlığını koyma imkânı doğar. Meclis, talimatla kanun yapan taşeron imalathane olmaktan çıkıp toplumun ihtiyaçlarını önceleyebilir.  Yukarıda saydığımız sorunlarla mücadele ancak güçlü siyasetle olabilir. Onun da yegâne şartı, güçlü parlamento.
 </p>
 <p>
  Sanılanın aksine AK Parti’ye yenilenme fırsatı bile sunabilir böylesi bir sonuç. Erdoğan’ın vesayetinden kurtulması mümkün hâle gelebilir. O zaman belki başladığı noktaya, kadro partisi olmaya yönelebilir.
 </p>
 <p>
  Ankara’yı hareketli günler, anayasa hukukçularını da yoğun mesai bekliyor. Haydi hayırlısı...
 </p>
</div>


Kaynak: [www.aksiyon.com.tr](http://www.aksiyon.com.tr/bulent-korucu/8-haziranda-turkiye_551183), [web.archive.org (arşiv bağlantısı)](http://web.archive.org/web/20151220002304/http://www.aksiyon.com.tr/bulent-korucu/8-haziranda-turkiye_551183)
