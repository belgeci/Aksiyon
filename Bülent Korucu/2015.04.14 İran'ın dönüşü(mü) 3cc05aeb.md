# İran'ın dönüşü(mü)?

*Bülent Korucu 2015.04.14*

<div class="pNewsDetailMainContent" itemprop="articleBody">
 <p>
  Birleşmiş Milletler’deki beş daimî üye ve Almanya ile İran’ın Lozan’da imzaladığı çerçeve anlaşması Tahran sokaklarında sevinç dalgası oluşturdu. Uzun konvoylarla caddelere taşanların medyaya yansıyan fotoğrafları ince tahlili hak eden cinsten. Anlaşma aslında ABD ile yapılmış denilebilir. Yani devrimden beri ‘büyük şeytan’ olarak anılan en büyük düşmandan söz ediyoruz. Konu da en az muhatap kadar ilgi çekici: Nükleer çalışmaların sınırlandırılması. Nihayetinde İran’ın ideolojik devlet aygıtının en büyük hayali olan nükleer silah teknolojisi arayışlarını dondurmak üzere ‘büyük şeytan’la akdedilen anlaşmaydı bu sevincin sebebi. Artık İran’ın uluslararası sisteme dönüşünü ama aynı zamanda yaşadığı dönüşümü konuşuyoruz.
 </p>
 <p>
  İran’ı ABD önderliğindeki masaya oturmaya zorlayan ve motive eden saikler var. Zorlayan faktörler ekonomi ve onun tetiklediği iç dinamikler. Yeniçağın muharebe şekli diyebileceğimiz ‘kur savaşları’ ve ambargoların faturası ağır oldu. ABD, Arap müttefikleriyle petrol fiyatını yarı yarıya ucuzlatarak gardını düşürdüğü Rusya ve İran’ı ambargo silahıyla iyice güçsüzleştirdi. Ekonomik çözülme devrime ve devlete yönelen büyük gayrimemnun dalgalar oluşturdu. Bilhassa genç kuşakları kaybetme riski belirince belli tavizler içeren paketlerle masaya oturmak kaçınılmaz hâle geldi. Fakat bu sadece bir mecburiyet değildi. Ortadoğu’daki gelişmeler İran’ın önüne yeni fırsatlar çıkarıyordu. Onları kaçırmamanın yolu da ekonomiyi rahatlatmak ve uluslararası sisteme entegre olmaktan geçiyor. Irak ve Suriye’de eli güçlenen İran, IŞİD’e karşı mücadelede Batı’yla birlikte hareket edebileceğini gösterdi. Irak ve Afganistan’da kara savaşlarından ağzı yanmış Batılı ülkelerin arayıp bulamadığı müttefikti, İran.
 </p>
 <p>
  Cumhurbaşkanı Hasan Ruhani, ekonomik rahatlama ile sosyal patlamaları engelleyebilir; en azından geciktirir. Böylece halk tabanındaki gücünü artırır. Sokaklardaki sevinç gösterilerini yelkenlerini dolduran rüzgâra dönüştürebilir. Sünni bloka karşı kazandığı mevzilerle ideolojik devlet aygıtını tatmin edebilir. Uluslararası sermayeye bakir ve zengin kaynaklara sahip bir yatırım alanı sunabilir. ABD Başkanı Obama’ya da tek taşla hem IŞİD’i hem de İran’ın nükleer kapasitesini durdurma kozunu verebilir. Üstelik en düşük maliyetle… Karşılığında sosyoekonomik rahatlama ve diplomatik zaferler alabilir.
 </p>
 <p>
  İran, bölgede oyun kurucu ülke olma yolunda rakipleri Mısır ve Türkiye’nin önüne geçmek üzere. Mısır malum sebeplerle imtiyazlı konumunu sürdürür. Türkiye’ye gelince ‘değerli yanlızlık’ avuntusuyla bir müddet daha idare eder. Petrolü olmadığı ve cari açığını finanse etmek için dışa bağımlılığı da düşünülünce jeostratejik konumunu nakde dönüştürmek adına harekete geçebilir. İran’ın bu hamlesinden sonra altındaki halının çekildiğini ve çok değer kaybettiğini fark ettiğinde iş işten geçmiş olacak.
 </p>
</div>


Kaynak: [www.aksiyon.com.tr](http://www.aksiyon.com.tr/editor/iranin-donusumu_550518), [web.archive.org (arşiv bağlantısı)](http://web.archive.org/web/20150708054044/http://www.aksiyon.com.tr/editor/iranin-donusumu_550518)
