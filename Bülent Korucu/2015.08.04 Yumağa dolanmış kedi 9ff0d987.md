# Yumağa dolanmış kedi

*Bülent Korucu 2015.08.04*

<div class="pNewsDetailMainContent" itemprop="articleBody">
 <p>
  Türkiye yanı başındaki mükellef sofradan uzak tutulabilmek için önüne yün yumağı atılmış kediye benziyor. Eline ayağına dolaşıp kendini kilitlemesine yol açan bir yumak bu. Acıyla örülmüş ve dolandıkça kördüğüme dönüyor. İçinde bulunduğumuz coğrafyayı yeniden kurgulamanın temelleri atılıyor. Biz başka dertteyiz.
 </p>
 <p>
  Ortadoğu coğrafyasında, ekonomi, güç dengesi ve sosyal liderlik taşları yerinden çıkarılıyor. En önemli işareti ise İran’ın ABD önderliğindeki Batı blokuyla barışması. Yeni konumlanmada İran’ın mevcudun ötesinde mevzi edineceği muhakkak. Muhatap olduğu yaptırımlar mengenesine rağmen, Suriye ve Irak’taki etkinliği ile zaten çok gerilerde kalmamıştı. Şimdi ambargolardan kurtulduğunda kasasına yılda fazladan girecek 100 milyar dolar etkinliğini katmerlendirecek. İran’ın kaplayacağı yeni alanın eski mukimleri başında Türkiye geliyor. Suudi Arabistan ise hem ABD’yi cezbeden yüksek alım gücü hem de nispeten istikrarlı yapısıyla kayıplarını minimize edebilir.
 </p>
 <p>
  IŞİD terörüne karşı en önemli müttefik haline gelen İran’ın İslam dünyası adına Batı’nın muhatabı olması da uzak ihtimal değil. Bu görüşün sahibi İpek Üniversitesi Uluslararası İlişkiler Bölüm Başkanı Prof. Dr. Gökhan Bacık, daha karamsar tablolar da çiziyor. İç çalkantılarla boğuşan Türkiye’nin ‘stratejik müttefik’ konumunu kaybedip ‘stratejik nesne’ye dönüştüğü tespitini yapıyor. Apar topar emre amade kıldığımız İncirlik Üssü’nün rantı nereye kadar sürebilir? Erdoğan’ın 10 yıl önce eşbaşkanı olmakla övündüğü Büyük Ortadoğu Projesi yeni senaryo ve aktörlerle sahneleniyor. O günün esas oğlanı Türkiye şimdi koparacağı yardımcı rollere minnet eder pozisyonda.
 </p>
 <p>
  Ortadoğu’da dengeler yeniden şekillendirilirken biz ne yapıyoruz? Seçimde güvenoyu alamamış bir hükümeti yoğun bakım ünitesinde yaşatmaya çalışıyoruz. Hâlbuki o bitkisel hayatta yaşadıkça demokrasi ölüyor, ekonomi can çekişiyor, hukuk devleti vasfı kayboluyor. Sınırlı yetkili geçici hükümet, Anayasa Mahkemesi kararlarını tanımamak üzere kılıf üretiyor. Bürokratların işgal ettiği Adalet ve İçişleri bakanlığı ile 90’lı yılları hatırlatacak işler yapılıyor. PKK terörü gözümüzü başka yöne çevirmemizi engellemek için var gücüyle saldırıyor. Türkiye içine kapandıkça zayıflıyor, defalarca tecrübe ettik. Yine aynı delikten ısırılıyoruz. Kendi derdine düşmüş, önündeki yumağa dolanmış, trajikomik bir ülke olmaya doğru son sürat gidiyoruz. O yumağı fırlatıp atmaktan başka çaremiz yok; ama onu yapabilecek sağduyu ve siyasi akıl da yok. Bu kadar yoklar içinde nasıl var olabiliriz ki?
 </p>
</div>


Kaynak: [www.aksiyon.com.tr](http://www.aksiyon.com.tr/editor/yumaga-dolanmis-kedi_551788), [web.archive.org (arşiv bağlantısı)](http://web.archive.org/web/20150811143038/http://www.aksiyon.com.tr/editor/yumaga-dolanmis-kedi_551788)
