# Medyanın sır küplerinden biri: Enis Berberoğlu

*Bülent Korucu 2015.04.27*

<div class="pNewsDetailMainContent" itemprop="articleBody">
 <p>
  Enis Berberoğlu çok önemli zamanların şahidi. AK Parti dönemini hem Ankara Temsilcisi hem de Genel Yayın Yönetmeni olarak Hürriyet Gazetesi’nde takip etme imkânı buldu. Şimdi ise bir politikacı, CHP Genel Başkan Yardımcısı ve gazetecilik birikimini de katarak siyaseti gözlemlemeye devam ediyor. Yakın siyasi tarihle ilgili tanıklığı ve Hürriyet’e dair söyleyecekleri önemliydi. İfade ettikleri gelecekte tarih yazıcıları için önemli dipnotlar niteliğinde.
 </p>
 <p>
  Ergenekon Davalarını eleştirmiş bir gazeteci olarak ‘2004’te darbe girişimi olduğu çok bariz’ sözleri kayda değer. Hele AK Partililer ‘Millî orduya kumpas’ noktasına savrulmuşken; o davaların savcısı olmakla övünen Cumhurbaşkanı Recep T. Erdoğan ‘üzgünüm, aldatıldık’ diye günah çıkarmaya çalışırken…
 </p>
 <p>
  Berberoğlu, 1 Mart Tezkeresi-nin reddedilmesiyle AKP’nin önünün açıldığını savunuyor. ABD’nin geleneksel müttefikleri ordu, yargı ve medya ile arasının bozulduğunu ve onlara bedel ödettiğini anlatıyor. Ergenekon dava dosyalarında gördüğü ayrıntılar onu “askerin içindeki rekabet bazen çok çirkinleşebiliyordu” değerlendirmesine götürmüş. “Bir silah arkadaşında bu paşa ile ilgili o bilgilerin ne işi var?” diye soruyor.
 </p>
 <p>
  Erdoğan’ın partiyi birlikte kurduğu dört ismi birer birer ekarte ederek tek adamlığa yöneldiğini vurgularken önemli bir tahmini de paylaşıyor. Ona göre ‘Erdoğan ile cemaat gerilimi 2007’de başladı.’ Gül karşıtı gelişmelerin bizzat Erdoğan’a yakın isimler tarafından paylaşıldığını ve adaylık sürecinin sancılı geçtiğini belirten Berberoğlu şunları söylüyor: “Abdullah Gül’ün, AKP’nin cumhurbaşkanı adayı olacağı kanaatinde değildim. Bu kanaatimi de besleyen yine başbakanlıktı. İntibalar, açık bilgiler. Hatta eski bakanlardan biri, yine hükümete çok yakın bir spor adamı ve bir işadamı heyet hâlinde İstanbul’a gelip tek tek büyük patronların hepsini dolaşarak, Abdullah Gül’ü ikna edip adaylıktan çekilmesi konusunda yardım istemişti. Cemaatin Abdullah Gül’ün yanında yer aldığını ben teşhis ettim. Bu da dikkatle not edildi bir tarafa. Yani orada adayın kimliğinden çok adaylıktan geri çekilmesinin yaratacağı sonuç itibariyle itiraz ettiler. O, Tayyip Bey’in çok işine gelmedi.”
 </p>
 <p>
  Berberoğlu, Hürriyet’in eskiden olduğu gibi AK Parti döneminde de devletten gelen ricalara uyduğunu söylüyor. Çeşitli tanımlarla anlattığı ‘müesses nizam’ın devamı için çalıştıklarını ikrar ediyor. Medyada tartışılacak bir söylem ve Hürriyet’i eleştirenlerin çok kullanacakları bir malzeme. Eski gazeteci çiçeği burnunda siyasetçi Berberoğlu, ‘medyanın bir dönem hükümet kurmaca oynadığını’ özeleştiri sadedinde dile getiriyor. Tansu Çiller-Mesut Yılmaz kavgasını örnek gösteriyor.
 </p>
 <p>
  Hürriyet’ten ayrıldıktan sonraki en kapsamlı röportajını veren Berberoğlu, politikacı olarak eski meslektaşlarının atış menziline de böylece giriyor.
 </p>
</div>


Kaynak: [www.aksiyon.com.tr](http://www.aksiyon.com.tr/editor/medyanin-sir-kuplerinden-biri-enis-berberoglu_550686), [web.archive.org (arşiv bağlantısı)](http://web.archive.org/web/20150714070653/http://www.aksiyon.com.tr/editor/medyanin-sir-kuplerinden-biri-enis-berberoglu_550686)
