# Hesap Zamanı

*Bülent Korucu 2015.07.28*

<div class="pNewsDetailMainContent" itemprop="articleBody">
 <p>
  Normal bir ülkede asırlara sığacak hadiseyi haftada yaşamayı başardık yine! Suruç’ta 32 kişinin hayatını kaybettiği canlı bomba saldırısının ardından baş döndürücü trafik başladı. PKK, düğmeye basılmış gibi asker ve polisi hedef alan saldırılar yapıyor. Onunla yetinmiyor, IŞİD’çi olduğu gerekçesiyle evler basıp çocuklarının önünde sivil katlediyor. IŞİD ise sanki Türkiye’yi müdahaleye mahkûm etmek istercesine sınırdaki askerlere ateş açıp astsubay şehit ediyor. Hem PKK’yla sürdürülen Çözüm Süreci’nde hem de Suriye politikasında hayati geri dönüşler yaşanıyor. Üstelik bütün bunlara vekâleten görevde bulunan geçici hükümet karar veriyor.
 </p>
 <p>
  İktidara yönelen eleştirilerin kaynağı, şeffaflıktan ve katılımcılıktan uzak süreçlerle karar alınmasıydı. Şimdi keskin U dönüşü de aynı usul ve üslupla kotarılıyor. Aslında taban tabana zıt politikalar başarısızlığın itirafı. AK Parti’nin Çözüm Süreci ve Suriye’deki büyük hatalarının faturasını halk ödüyor. AKP ve politikaların esas mimarı Cumhurbaşkanı Recep T. Erdoğan ise buradan bile kendilerine mağduriyet çıkarma peşinde. 13 yıldır ülkeyi tek başına yöneten kadro, bugün ödediğimiz faturadan payına düşeni almak yerine üste çıkmaya çalışıyor.
 </p>
 <p>
  Suriye konusundaki hataları analiz etmek için derin dış politika dehlizlerine dalmaya gerek yok. Fotoğraf çok net; Esed hâlâ işbaşında ve gitme ihtimali yok. Suriye halkıyla birlikte en büyük bedeli biz ödüyoruz. Ağır ekonomik ve sosyal maliyetin üstüne güvenlik açığı binmeye başladı. Risk analizlerinin yanlışlığını uygulamalı öğreniyoruz! IŞİD, 40 gün arayla iki benzeş saldırıyı kolayca gerçekleştirdi. Herkes boşaltırken, ‘bize dokunmazlar’ zannıyla kaldığımız Musul’da başımıza gelenler ders olmadı. Konsolosluğumuz işgal edildi, personelini 3 ay sonra kur-tardık ama ne karşılığında olduğunu bilmiyoruz. Meclis devre dışı, halka kimse gerçek bilgiyi vermiyor. Şu anda savaşta mıyız? Bu konuda dahi fikir sahibi değiliz.
 </p>
 <p>
  PKK ile sürdürülen Çözüm Süreci’nde de manzara farklı görünmüyor. Hangi şartlarda, ne tür tavizlerle başladığını öğrenemeden bitiş düdüğü çaldı. Dün denecek kadar yakın zamanda bırakın siyasi kanadı, eli silahlı örgüt yöneticileri devletin meşru muhatabı gibiydi. İmralı’da tutuklu bulunan Abdullah Öcalan ile Kandil’deki örgütü arasında metinler gidip geliyordu. Terör örgütü, silah bırakmak şöyle dursun sınır dışına bile çıkmıyordu. Sokak ortasında kurşunlanan emniyet müdürleri, eşinin yanında şehit edilen genç subaylar görmezden geliniyordu. Bir sabah uyandık ve uğruna nelere katlanılan çözüm sürecinin bittiğini öğrendik! Görünürdeki tek sebep HDP’nin AK Parti’nin tek parti iktidarının bitirilmesine katkı sağlaması.
 </p>
 <p>
  Savaş baltaları tekrar ele alındı. Adım adım 90’lı yıllara gidiyoruz. Bir o uca, bir bu uca savrulup duruyoruz. Dünkü politikalar eksikti, bugün planlananlar vahim. Denetime kapalı ve ortak akıldan yararlanmayan kararların neye mal olduğunu gördük. Ama aynı çizgi devam ediyor. Ve hesap vermesi gerekenler hesap sormaya kalkıyor. Umarız yanılırız fakat iyiye gitmiyor ülke.
 </p>
</div>


Kaynak: [www.aksiyon.com.tr](http://www.aksiyon.com.tr/editor/hesap-zamani_551770), [web.archive.org (arşiv bağlantısı)](http://web.archive.org/web/20150805233539/http://www.aksiyon.com.tr/editor/hesap-zamani_551770)
