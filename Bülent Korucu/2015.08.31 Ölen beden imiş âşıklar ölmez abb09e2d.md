# Ölen beden imiş, âşıklar ölmez

*Bülent Korucu 2015.08.31*

<div class="pNewsDetailMainContent" itemprop="articleBody">
 <p>
  Yunus Emre’nin muhteşem Yusuf’u kaybettim Kenan İlinde şiirinin son mısraıdır: Ölen beden imiş âşıklar ölmez.
 </p>
 <p>
  Ya aşk ölürse…
 </p>
 <p>
  7 Haziran seçimlerinden sonra düğmeye basılmış gibi patlayan terör can yakmaya devam ediyor. Şehit cenazeleri geliyor birbiri ardına. İlk defa olmuyor bu. Osmanlı’nın yıkılışına şahit olmuş nesillere yetiştik. Seferberlik zamanı, Balkan Harbi, Yemen, Sarıkamış… Liste uzayıp gidiyor. İliklere kadar hissedilen acı ve her şeye rağmen ayakta kalışın tanıkları ise türkülerimiz. ‘Büyüttüm besledim asker eyledim’ diyen; cevabını bildiği soruyu ‘Giden gelmiyor acep nedendir?’ diye soran türkülerimiz. Sonra Kurtuluş Savaşı, Kore’den dönmeyenler, Kıbrıs çıkarması ve 30 yıldır devam eden terörle mücadele yılları…
 </p>
 <p>
  Bu kez farklı bir şey var, şehit ailelerinin acısını büyüten; onları isyan surlarına çıkmaya zorlayan. Terörden ve Moğol istilasından bile daha büyük bir tehlike, karşımızda duran. İçimizdeki aşk yaralandı ve bir an evvel tedavi edilmezse kaybetmemiz mukadder.
 </p>
 <p>
  “Savaş ise hep beraber gidelim. Birinci Dünya Savaşı’nda, Çanakkale Savaşı’nda nice kadınlarımız gitti. Biz de gideriz. Ama savaş yok, bir şey yok ortada, herkes koltuğunda rahat oturacak diye neden bizim çocuklarımız ölsün?” isyanını bastıramayan asker anasına ikna edici bir şeyler söylemek zorundayız. Ama bu kesinlikle Cumhurbaşkanı Erdoğan’ın dediği iddia edilen ‘O da başka meslek seçseydi’ olmamalı.
 </p>
 <p>
  Yine o şiirde Yunus, “Aşkın pazarında canlar satılır” diyor. Canların ‘aşk pazarı’nda yitirildiğine dair inançlar zayıflıyor. Birilerinin ucuz alışverişine kurban gidildiği kanaati bir salgın gibi hızla yayılıyor. Her ülkenin vatanseveri gerektiğinde ölür. Mümkünse gerekmesin ya da vatan için öldüğümüze inandırın bizi.
 </p>
 <p>
  Aşk ölüyor aşk!
  <br>
   Görmüyor musunuz?
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/editor/olen-beden-imis-asiklar-olmez_552077), [web.archive.org (arşiv bağlantısı)](http://web.archive.org/web/20150913181409/http://www.aksiyon.com.tr/editor/olen-beden-imis-asiklar-olmez_552077)
