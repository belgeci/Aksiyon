# 7 Şubat efsaneleri

*Bülent Korucu 2015.02.02*

<div class="pNewsDetailMainContent" itemprop="articleBody">
 <p>
  Yine mevsimi geldi. 7 Şubat efsaneleri ısıtılıp gündeme sunuluyor, eski beyanatlar arşivden çıkarılıp tarihi değiştirilerek yayına veriliyor. Hâl böyle olunca temcit pilavına ışık tutmak ve bazı gerçekleri hatırlamak gerekiyor.
 </p>
 <p>
  Öncelikle hafızaları tazelemekte fayda olacak. 7 Şubat 2012 akşamı Hürriyet Gazetesi’nin internet sitesine ‘bomba haber’ düştü. MİT Müsteşarı Hakan Fidan, eski Müsteşar Emre Taner ve Yardımcısı Afet Güneş ile iki personel ifadeye çağırılmıştı. Suçlamalar ağırdı; KCK’ya sızan MİT personeli terör suçunun bir parçası hâline gelmiş ve bir kısmı eylemlerde suçüstü yakalanmıştı. İddiaları eski ve yeni yöneticilere sormak ve eldeki delillerle ilgili savunmalarını almak istiyordu savcı. Telefonla bizzat yapılan çağrı nasıl olmuşsa medyaya sızmıştı. Söz konusu gelişmeyi kestiremeyen savcılık hazırlıksız yakalanmış ve zor durumda kalmıştı. Şimdi sorulara geçebiliriz.
 </p>
 <p>
  <strong>
   7 Şubat'ta sorgulanan neydi?
  </strong>
 </p>
 <p>
  En çok kafa karışıklığı olan sorulardan biri bu. Bilinçli iki çarpıtma yapılıyor: Oslo görüşmeleri sorgulanıyordu deniyor; diğeri de KCK’ya sızmış MİT elemanlarının deşifre edildiği iddiası. İlkinden başlayalım, Oslo’yu sızdıran PKK beklentisinin aksine AK Parti zor durumda kalmadı. Toplum, terörün bitirilmesi için gerektiğinde terör örgütüyle bile masaya oturulmasına hazır olduğu mesajını verdi. Zaten bugün çözüm süreci yürütülebiliyorsa oradan alınan kredi iledir. Ayrıca Oslo görüşmeleri biri CHP milletvekili olmak üzere 23 kişinin suç duyurusu üzerine Ankara’da soruşturuldu ve takipsizlik verildi. 7 Şubat savcıları da kesin bir dille bu iddiayı yalanladı. İkinci suçlamaya cevabı rahmetli Mehmet Ali Birand’ın köşesinden okuyalım. Birand savcılarla görüşmesini köşesine taşımıştı. “Biz seni deşifre etmedik. Sen orada çalışırken seni alıp çıkartmadık. Sen molotof kokteyli atarken yakalandığın için ben senin yakana yapıştım...” diye savunmuştu savcılar kendini. Birand, “Emniyetten savcılığa yollanmış olan suç listesi de epey kabarık. Listeyi gördükten sonra ‘Ne yapalım şimdi?’ diye sorduklarında yanıt veremiyorsunuz.” cümlesiyle de şaşkınlığını paylaşıyordu.
 </p>
 <p>
  ‘Molotof atma’ ifadesi önemli zira artık yüksek sesle Serap Eser cinayetinin failleri arasında istihbarat elemanlarının bulunduğu ileri sürülüyor. HDP’li Hasip Kaplan ve Selahattin Demirtaş’ın Meclis tutanaklarına geçen sözlerinden sonra eski İçişleri Bakanı İdris Naim Şahin de iddiaları teyit eder şekilde konuştu. Tatmin edici açıklama henüz yapılmış değil. Başka bir olayda molotof atarken yakalanan A.S. isimli şahsın teşkilata çalıştığını, MİT mahkemeye gönderdiği bilgiyle doğrulamıştı.
 </p>
 <p>
  O günlerde Hürriyet’te Mehmet Yılmaz da iki konuyu ayırmak gerektiğini vurguluyordu: “Bunlar çok ciddi iddialardır. Ve ciddiyetiyle orantılı olarak soruşturulması gerekiyor. MİT yetkililerinin, hükümetin talimatıyla PKK’nın yöneticileri ile çatışmaların durdurulması için görüşmeleri, bazı anlaşmalar yapmaları başka şeydir, iddia edilen suçlar başka şey! İstihbarat toplama ve hükümetin talimatıyla devlet adına görüşme faaliyetlerinin dışına çıkıldıysa, bunun neden yapıldığını da öğrenmek gerekir.”
 </p>
 <p>
  <img alt="" src="http://web.archive.org/web/20150703011906im_/http://medya.aksiyon.com.tr//aksiyon/2015/02/02/552704.jpg "/>
 </p>
 <p>
  <strong>
   Ya erdoğan 15 dakika önce ameliyata girseydi?
  </strong>
 </p>
 <p>
  Algı operasyonun’un en dramatik bölümü Erdoğan’ın sağlığı ile ilgili. Emniyet İstihbarat Daire Başkanı Sabri Uzun da kitabında aynı senaryoyu gerçek gibi tekrarlamış. “İlginçtir, o ifade saatinde, Başbakan Erdoğan ameliyat masasında olacaktı. Ameliyat 15 dakika gecikince Başbakan, ifadeye çağırma konusundan haberdar oldu.” diyor Uzun. Oysa dönemin başbakanı Recep Tayyip Erdoğan, tam 74 gün önce 26 Kasım’da ameliyat olmuştu. 7 Şubat tam aksine Erdoğan’ın en yoğun günlerinden biriydi. Meclis Grubu’nda her zamanki gibi uzun konuştu. Ardından İstanbul’a geçerek ikindi namazında İbrahim Subaşı’nın cenazesine katıldı, tabutunu taşıdı. Sonra tekrar Ankara’ya döndü, çünkü ertesi gün önceden planlanmış önemli bir toplantısı vardı. Ankara’da valileri toplayarak terörle mücadele konusunda durum değerlendirmesi yaptı. BDP ve Ergenekon’a yüklendi, faili meçhullerin ucunun buralara ulaştığını söyledi. 9 Şubat’ta yoğun görüşme trafiği MİT krizi odaklıydı. Bakanlarıyla ve MİT Müsteşarı Hakan Fidan’la görüştü. Köşk’e çıkıp Cumhurbaşkanı Abdullah Gül ile bir araya geldi. Önceden belirlenmiş programını da aksatmadı: Genelkurmay Başkanı Necdet Özel, Türk Ocakları Genel Başkanı Nuri Gürgür ve İmam Hatip Mezunları Derneği üyelerini ayrı ayrı kabul etti. 10 Şubat günü diğer çalışmaların yanında Tarihçi Yılmaz Öztuna’nın cenazesine katıldı. Akşamın ilerleyen saatlerinde İstanbul’da Medipol hastanesine giderek 26 Kasım’da yapılan operasyonun son aşamasını gerçekleştirdi. Başbakanlık yaptığı yazılı açıklamada “işlemin 30 dakika sürdüğünü” vurguladı. Makam arabasıyla hastaneden ayrılan Erdoğan’ın doktorlarla birlikte Fenerbahçe- Karabük maçını seyretmek için hastanede bir müddet daha beklediği belirtildi. Görüldüğü gibi “narkozcu doktor 15 dakika erken gelseydi…” diye başlayan cümleler tamamen uydurma.
 </p>
 <p>
  Ortaya çıkan yeni bilgiler de var. Mesela dönemin Terörle Mücadele Şube Müdürü Yurt Atayün mahkemede verdiği ifadesinde “Erdoğan ile yapmış olduğum görüşmede PKK-KCK operasyonları ve kamuoyunda 7 Şubat krizi olarak adlandırılan çalışmalarda suça karıştığı tespit edilen MİT mensupları hakkında dosya kapsamında bizzat şahsım brifing vermiştir.” dedi. Atayün, dönemin İstanbul Valisi Hüseyin Avni Mutlu ve Emniyet Müdürü Hüseyin Çapkın’ı da şahit gösterdi. Erdoğan bu ifadeyi yalanlamadığı gibi, operasyonu engellemek için neden girişimde bulunmadığı hakkında da açıklama yapmadı. Kimse ‘yargı bağımsız’ türünden laflar etmesin, zira Erdoğan’ın soruşturma deşifre edildikten sonra yaptıklarından dolayı inandırıcı olmaz.
 </p>
 <p>
  <img alt="" src="http://web.archive.org/web/20150703011906im_/http://medya.aksiyon.com.tr//aksiyon/2015/02/02/552705.jpg "/>
 </p>
 <p>
  <strong>
   Hakan Fidan'a yakalama kararı çıkarıldı mı?
  </strong>
 </p>
 <p>
  Sürecin en etkili yalanlarından biri karşımızda. Aslında sadece o günkü gazetelere bakarak bile birçok çarpıtılmış bilginin doğrusuna ulaşılabilir. Savcı’nın Müsteşar Hakan Fidan’ı ‘telefonla bizzat arayarak’ ifadeye davet ettiği ilk günden ortaya çıkmıştı. Ardından dosya deşifre olup kriz büyüyünce diğer görevlilere yakalama çıkarıldı, Fidan’ın ise İstanbul’a gelmeden ifade verebilmesi için Ankara Başsavcılığı’na yazı yazıldı. Buna rağmen hâlâ Fidan’a yakalama hatta tutuklama kararı çıktı diye yazanlar/konuşanlar bulunuyor.
 </p>
 <p>
  <strong>
   Başbakan Erdoğan tutuklanacak mıydı?
  </strong>
 </p>
 <p>
  <img alt="" src="http://web.archive.org/web/20150703011906im_/http://medya.aksiyon.com.tr//aksiyon/2015/02/02/552706.jpg "/>
 </p>
 <p>
  17-25 Aralık yolsuzluk ve rüşvet soruşturması süreci, 7 Şubat’a dair bu efsaneyi de bitirdi. Zaten anayasa ve kanunları bilenler ‘Erdoğan tutuklanacaktı” cümlesinin komik olduğunun farkındaydı. Meclis Soruşturma Komisyonu süreci yaşanmadan ve Genel Kurul, Yüce Divan’a sevk etmeden herhangi bakanın/başbakanın bırakın tutuklanmasını, mahkeme önüne çıkarılması bile imkânsız. Bütün zorlu süreçlerden sonra da çıkacağı mahkeme sadece Anayasa Mahkemesi olabilir. Egemen Bağış’a bile kıyamayan AK Parti Grubu’nun Başbakan Erdoğan’ı Yüce Divan’a göndereceğini düşünmek ortalama zekâ ile nasıl izah ediliyor, merak ediyorum.
 </p>
 <p>
  Bakalım bu 7 Şubat haftasında ‘narkozcu medya’ yeni bir ürün ortaya koyabilecek mi? Pek zannetmiyorum, eskileri boyayıp satacaklar yine.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/7-subat-efsaneleri_541204), [web.archive.org (arşiv bağlantısı)](http://web.archive.org/web/20150703011906/http://www.aksiyon.com.tr/dosyalar/7-subat-efsaneleri_541204)
