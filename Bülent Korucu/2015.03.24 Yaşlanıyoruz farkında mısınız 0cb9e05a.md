# Yaşlanıyoruz, farkında mısınız?

*Bülent Korucu 2015.03.24*

<div class="pNewsDetailMainContent" itemprop="articleBody">
 <p>
  Nüfus artış hızının düşmesi ve sağlık hizmetlerinin yaygınlaşması sonucu dünya nüfusu yaşlanıyor. Monaco, Japonya ve Almanya gibi zengin ülkelerde yaşlıların oranı yüzde 20’lerin üzerinde. Bizde ise yüzde 10’a doğru yükselişte. 65 yaşın üzeri insan sayımız birkaç yıl sonra bu sınırı aşmış olacak. Ülkemizde yaşlanma meselesi sadece ekonomi penceresinden değerlendiriliyor. Çalışabilir yani üretebilir kuşağın azalmasının riskleri üzerinde duruluyor (Hoş, çalışabilene de iş veremiyoruz ya; işsizlik yüzde 10’u, genç işsizlik yüzde 20’yi geçti). Hâlbuki yaşlanmanın düşünülmesi gereken başka önemli yönleri daha var.
 </p>
 <p>
  Bu haftaki kapak dosyamızda emeklilerin sorunlarına mercek tutuyoruz. Açıyı biraz genişlettiğimizde yaşlanma politikası eksikliği ortaya çıkıyor. Emekliler dediğimizde bir sosyal güvenlik uygulaması içinde çalışıp yaşlanan kişi akla geliyor. Böyle bir imkânı olmayan epeyce vatandaşımız da var. Doğal olarak problem ve beklentileri ortak. Öncelikle insana yakışır bir hayat standardı sunmakla yükümlüyüz. Gıda, barınma ve belki de en önemlisi sağlık ihtiyaçlarına kolay ulaşılabilir kılmalıyız.
 </p>
 <p>
  1991’de DYP-SHP koalisyonuyla kurulan Süleyman Demirel Hükümeti popülist bir yaklaşımla emeklilik yaşını 38’e kadar indirdi. Bütçede yama tutmayan delikler açan bu aşırılığı telafi etmek için çıkarılan kanunlar can yakıyor. O da ayrı bir aşırılığa savruldu. Eskiler ifrat ve tefrit derdi, tam öyle oldu. Açlık sınırının altında, asgari ücrete bile yetişemeyen maaşla insani ihtiyaçların karşılanması mümkün değil. Ve daha acısı yeni emeklilerde durum kötüye gidiyor. Şu anda emekliliğe 600 liranın altında maaşla başlayan var. Tedbir alınmazsa ilerleyen yıllarda 380 liraya kadar düşeceği uyarısı yabana atılmamalı. Kıdem tazminatı almanın neredeyse istisnai bir imtiyaza dönüştüğü düşünüldüğünde, emeklilerin işinin zorluğu anlaşılıyor. Bu açığı sosyal yardımlarla kapatmak doğru değil. İnsanların hakkını lütuf gibi vermek incitici. Ayrıca partizanlık ve ayırımcılığın karışma riski yüksek. Sosyal yaraya dönüşme ve patlama ihtimaline dikkat çekmek istiyoruz.
 </p>
 <p>
  Düşük maaşların üstüne yapılan komik zamlar büyük tepki doğurdu. Hele de devlet adamı ciddiyetinden uzak ve alay eder gibi yapılan açıklamalar kırgınlığı artırıyor. Halktan arındırılmış ortamlarda ya da seçilmiş kalabalıklarla buluşarak bu nabız tutulmayabilir. Bakan Nabi Avcı’ya Bilecik’te “24 lira 80 kuruşu harcamakta zorlanıyorum!” diye tepki gösteren emekli salondan çıkarıldı. Sorun çözüldü mü? Hayır, dışarıda daha fazlasını söyledi: “Kendilerine 1530 lira, emekliye 24 lira 80 kuruş verdiler.” dedi. Emekli alarm zillerini çaldırıyor. Ankara duyuyor mu?
 </p>
</div>


Kaynak: [www.aksiyon.com.tr](http://www.aksiyon.com.tr/editor/yaslaniyoruz-farkinda-misiniz_550236), [web.archive.org (arşiv bağlantısı)](http://web.archive.org/web/20150707045725/http://www.aksiyon.com.tr/editor/yaslaniyoruz-farkinda-misiniz_550236)
