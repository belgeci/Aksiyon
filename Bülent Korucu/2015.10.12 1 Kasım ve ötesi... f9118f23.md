# 1 Kasım ve ötesi...

*Bülent Korucu 2015.10.12*

<div class="pNewsDetailMainContent ctx_content" itemprop="articleBody">
 <p>
  Türkiye siyasetinde sık kullanılan klişelerden biridir; ‘en hayati seçim’ ifadesi. Normalleşemeyen, hatta normalden gittikçe uzaklaşan bir ülke olarak bu cümleyi daha çok kuracak gibiyiz. 7 Haziran böyleydi, 1 Kasım onu bile gölgede bırakacak görünüyor. Tahminler ‘ikiz’ seçimler olacakları yönünde ama küçük farklar büyük sonuçlar doğuracak. Herkes bunun bilincinde ve o küçük farkların peşinde.
 </p>
 <p>
  2011’in yüzde 50’lik sonucuna güvenen AK Parti, 7 Haziran’da koyduğu çıtanın altında ezildi. 2023 ve 2071 benzeri uzun vadeli ve fazlasıyla kibir kokan hayaller yerini hazmı zor gerçeklere bıraktı. Önceki seçime ekonomi ve vaatler damgasını vurmuştu. Çok değil birkaç ay önce “Her şey güllük gülistanlık, muhalefetin vaatleri ise hem uçuk hem de ülkeyi batıracak cinsten” tezini savunan AK Parti kendini tekzip etti. Seçmenin gönlünü kazanmak için benzer paketler açıklamaları ‘hani kaynak yoktu’ takılmalarına yol açtı. Taklit edilmek muhalefetin keyfini yerine getirdi. Gündem belirleme inisiyatifini AK Parti’den almanın yanında, emekli, çiftçi ve asgari ücretlilere yapılacak iyileştirmelerin müsebbibi unvanını kazandı. Başbakan Ahmet Davutoğlu, 7 Haziran’ın iyi bir analizini yaptırdığı işaretlerini veriyordu. Ancak çıkan sonuçları hayata geçirmekte yine zorlandı. Yapabildiği şeyler Ali Babacan’ı adaylık için ikna etmek ve birkaç ‘yeni yetme’ Saray vekilinin üzerini çizmekle sınırlı kaldı.
 </p>
 <p>
  Çözüm sürecinde bilgisi ve dahli mahdut bulunan Davutoğlu, 7 Haziran’dan sonra patlayan terör olaylarına müdahalede de ikinci planda duruyor. Süreç boyunca silahla doldurulan şehirlerden gelen şehit haberleri 1 Kasım seçimlerine damgayı vuracak. AK Parti ise sadece HDP düşmanlığı yaparak sonuç alabileceğini sanıyor. Oysa HDP’nin valilere ‘operasyon yapmayın’ emri verme yetkisi yoktu!
 </p>
 <p>
  Suriye politikalarının iyice sarpa sarması ile tecessüm eden dış politika başarısızlığı AK Parti’nin diğer handikabı. Ölümden kaçıp Türkiye’ye sığınan göçmenlerin artık kalıcı olmaya başlaması ve bu süreci yönetecek entegrasyon politikaları geliştirilmemesi tepki çekiyor. Kimimizin acıyarak bazılarının öfkeyle baktığı sokaklarımızdaki Suriye, olayı yalnızca uzmanların bildiği bir konu olmaktan çıkardı. Suriye kahvehane entellerinin de öncelikli mevzuu. Esed’in gitmesi bir yana Erdoğan’ın en sıkı dostu olarak sunulan Rus lider Putin’in savaşa fiilen bizim karşımızda girmesi de aksülâmel büyütüyor.
 </p>
 <p>
  İktidarı mı yoksa sağladığı rantları mı bırakmak zor geliyor AK Partililere? Herhâlde ikisi de. Kayırmacılık, belediyelerdeki hoşnutsuzluk ve kibir onların da tespit edip üzerine gidemediği gündemler. ‘Özümüze döndük’ taahhütleri seçmende makes buldu mu, yakında göreceğiz. Benzer sonuç çıktığında ülkenin çok kıymetli aylarının heba edilmesinin hesabı da öncelikle AK Parti’ye sorulacak. 1 Kasım yeni bir siyasi iklim ve iktidar çıkarabilirse bu yeni bir AK Parti anlamına da gelecek.
 </p>
 <p>
  CHP yakın tarihteki en avantajlı seçimine giriyor. Geçiş sürecindeki yapıcı tavrı toplum tarafından not edildi. Hep öteki konumunda tutulan muhafazakâr kitleyle yakınlaşma artı puan olarak kayıtlarda. Laikliği dinsizlik biçiminde algıladığına dair ön yargıları yıkmak istemesi de takip ediliyor. Ancak tek parti döneminin bagajı bir türlü yakasını bırakmıyor. Değişim samimiyetinin, iktidar ateşinde test edilmesi gerekiyor. Ondan sonra belki klasik oy oranını aşarak tek başına iktidar alternatifi hâline gelebilir. CHP, 7 Haziran’daki ekonomik vaatleriyle halkla iletişim kurabilecek frekansı yakaladı; doğru yere vurmaya devam ediyor. Lakin terörle mücadele ve Kürt sorununun demokratik çözümü konusunda net ve projelendirilmiş bir duruşu gösteremiyor. Bu konuları geçiştiriyor intibaı uyandırıyor. 1 Kasım’da koalisyonda yer almasına kesin gözüyle bakılan tek parti, zira diğerlerinin hiçbiriyle kan davası yok. Bu imaj da yükselişine katkı sağlayabilir.
 </p>
 <p>
  Milliyetçiliğin kalesi MHP, tapulu arazisinden AK Parti’ye ‘kaptırmama’ mücadelesi veriyor. Artan terör olayları normal şartlarda MHP’ye yarar. Ancak AK Parti, oy kazanabileceği ilk adres olan MHP’ye ortak çıkma çabasında. Devlet Bahçeli ve ekibinin avantajı iktidar partisi yetkililerinin çözüm süreci hakkındaki itirafları. 7 Haziran sonrasının kaybedeni MHP diyenler, tezini Meclis Başkanlığı seçimi ve koalisyon konusundaki uzlaşmaz tavrıyla destekliyor. MHP’liler ise asıl sorumlunun ortak cumhurbaşkanı adayı Ekmelettin İhsanoğlu’na sahip çıkmayan CHP olduğunu savunuyor. TBMM Başkanı olarak İhsanoğlu etrafında birleşilmesi gerektiği üzerinde ısrarlılar. Haksız sayılmazlar. Koalisyon konusunda ise daha şimdiden ‘ben varım’ deklarasyonu yaparak, uzlaşmaz imajını temizlemeye çalışıyor. Yaşanan iç tasfiyeleri izahtaki zorluk ve farklı kesimlere açılmadaki isteksizlik partinin büyümesini engelliyor. 1 Kasım iktidar getirirse sorunları ötelemek imkân dâhilinde; aksi hâlde bir iç hesaplaşma ve muhtemel yeni merkez partiye kadro kaptırma gündeme gelebilir.
 </p>
 <p>
  HDP rakamsal olmasa da moral açıdan 7 Haziran’ın en büyük kazananıydı. Oy oranındaki tarihî zirvenin yanında AKP iktidarını deviren parti unvanını elde ettiler. Bu durum hem AK Parti’nin hem de siyasete alan kaptırmama çabasındaki PKK’nın hışmına sebep oldu. 7 Haziran’dan sonra örgüt mantığı içinde dahi izahı olmayacak şekilde ateşlenen teröre tavır almakta yeterince hızlı değiller. İktidarın devasa propaganda makinasına direnmek adına politika üretemediler. Genel Başkan Selahattin Demirtaş’ın popülaritesine fazlasıyla güveniyorlar ama o da bir yere kadar. 7 Haziran’da gelen seçmenin dönmesi için ortada neden görünmüyor. Baraj sorunu artık gündemden düşmek üzere. 1 Kasım’dan sonra olmak ya da olmamak mücadelesi veriyorlar diyebiliriz. Aynı başarıyı tekrarlarsa Kandil ve İmralı’ya güçlü ve meşru bir ortak gelmiş demektir. Silahın gölgesinden çıkıp ayakları üzerinde durabildikleri tescil edilecek.
 </p>
 <p>
  Saadet ve Büyük Birlik Partisi, AK Parti’nin baskın ve bulunduğu alanda ot bitirmeyen tavrının kurbanı. İktidar, bir yandan iki partinin tabanını çekerken öte yandan adaletsiz propaganda imkânlarıyla alternatif hâline gelmelerini engelliyor. Kamuoyundaki karşılıkları aldıkları oydan fazla; fakat sandığa yansıtmakta zorlanıyorlar. 1 Kasım’da AK Parti zayıflarsa en kazançlı bu partiler çıkacak. İktidardan muhtemel kopmalarda gidilen adresler arasına girecekler. Sonraki seçimlerde baraj sorunu böylece aşılırsa siyasetteki nitel ve nicel etkileri katlanarak artacak.
 </p>
 <p>
  Bugüne kadarki kasım seçimleri büyük dönüşümleri tetikledi, siyasete keskin virajlar aldırdı. Bakalım bu kasımda da seçim başka olacak mı?
 </p>
 <p>
  <a href="http://web.archive.org/web/20160204071016/http://www.aksiyon.com.tr/siyaset/ak-parti-7-hazirani-arayabilir_552552" target="_blank">
   <img alt="" src="http://web.archive.org/web/20160204071016im_/http://medya.aksiyon.com.tr//aksiyon/2015/10/12/572129.jpg"/>
  </a>
 </p>
 <p>
  <a href="http://web.archive.org/web/20160204071016/http://www.aksiyon.com.tr/siyaset/chpde-halka-inme-tecrubesi_552553" target="_blank">
   <img alt="" src="http://web.archive.org/web/20160204071016im_/http://medya.aksiyon.com.tr//aksiyon/2015/10/12/572130.jpg"/>
  </a>
 </p>
 <p>
  <a href="http://web.archive.org/web/20160204071016/http://http//www.aksiyon.com.tr/siyaset/1-kasimin-en-kritik-partisi-mhp_552554" target="_blank">
   <img alt="" src="http://web.archive.org/web/20160204071016im_/http://medya.aksiyon.com.tr//aksiyon/2015/10/12/572131.jpg"/>
  </a>
 </p>
 <p>
  <a href="http://web.archive.org/web/20160204071016/http://www.aksiyon.com.tr/siyaset/kandil-ile-akp-arasinda-sikisan-hdp-cikis-ariyor_552555" target="_blank">
   <img alt="" src="http://web.archive.org/web/20160204071016im_/http://medya.aksiyon.com.tr//aksiyon/2015/10/12/572132.jpg"/>
  </a>
 </p>
 <p>
  <a href="http://web.archive.org/web/20160204071016/http://www.aksiyon.com.tr/siyaset/memnuniyetsizlerin-oyu-nereye-gidecek_552556" target="_blank">
   <img alt="" src="http://web.archive.org/web/20160204071016im_/http://medya.aksiyon.com.tr//aksiyon/2015/10/12/572133.jpg"/>
  </a>
 </p>
</div>


Kaynak: [www.aksiyon.com.tr](http://www.aksiyon.com.tr/bulent-korucu/1-kasim-ve-otesi_552549), [web.archive.org (arşiv bağlantısı)](http://web.archive.org/web/20160204071016/http://www.aksiyon.com.tr/bulent-korucu/1-kasim-ve-otesi_552549)
