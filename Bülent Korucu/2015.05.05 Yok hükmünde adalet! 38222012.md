# Yok hükmünde adalet!

*Bülent Korucu 2015.05.05*

<div class="pNewsDetailMainContent" itemprop="articleBody">
 <blockquote>
  <p>
   <span>
    ‘Sizi buraya tıkan irade böyle istiyor’ günlerine geri döndük. Yargı bağımsızlığı, hâkimlik teminatı gibi temel hukuk ilkeleri ve anayasa ayak altında. İki yargıç, imzalı kararları delil gösterilerek tutuklandı. Yeni türkiye’de endişe verici bir aşamaya geçtik.
   </span>
  </p>
 </blockquote>
 <p>
  Bunu da gördük; iki yargıç verdikleri kararlar yüzünden tutuklandı. İstanbul asliye ceza yargıçları Mustafa Başer ve Metin Özçelik, üst mahkeme olan ağır cezanın önlerine koyduğu dosyayı muktedirlerin istediği gibi sonuçlandırmadığı için cezalandırılıyor. Evrensel hukuk metinlerinin üzerinde hassasiyetle durduğu meselelerin başında ‘yargı’ geliyor. Yargı erkinin bağımsızlığı ve bunu sağlayan diğer düzenlemeler en önemli bölümler olarak anayasamızda da yer alıyor. Yaklaşık 10 gündür ülkeyi esir alan ve kısaca ‘tahliye krizi’ diyebileceğimiz süreç bu konudaki endişeleri vahim boyutlara taşıdı. Samanyolu Yayın Grubu Başkanı Hidayet Karaca ve 63 emniyet görevlisinin tahliyesi kararı sonrasında yaşananlar Türkiye’nin geldiği noktayı işaretlemesi açısından manidar. Aylardır matbu ve genel geçer gerekçelerle tahliye taleplerini savsaklayan sulh ceza hâkimlikleri (SCH) hakkında redd-i hâkim talebi işleme kondu. İddia edildiği gibi ‘bir gecede’ değil, üç aya yayılmış bir süreçten bahsediyoruz.
 </p>
 <p>
  Avukatlar, kanunun açık emrine rağmen delilsiz tutuklama ve gerekçesiz uzatma kararlarından dolayı SCH’den müşteki. Kuruluş aşamasındaki tartışmalar ve adliye içine yerleştirilen gecekondu yapısı hukuk üstadlarınca eleştiriliyor. Türkiye’nin önde gelen ceza ve anayasa hukukçuları ‘tabii hâkim ilkesine aykırılık ve dar alanda kendi içinde dönen mekanizması’ yüzünden SCH’nin iptalini istiyordu. Prof. Dr. Ergun Özbudun, Prof. Dr. Kemal Gözler başta olmak üzere birçok anayasa hocası ve ceza hukukumuzun mimarlarından Prof. Dr. İzzet Özgenç gibi isimler, aykırı ve sorunlu yapının ortadan kalkması ve SCH’lerin iptal edilmesi yönünde ısrarlılar. Cumhurbaşkanı Recep T. Erdoğan’ın daha kurulmadan proje olarak ‘müjdelediği’ bir kurumdan söz ediyoruz. Bu bile başlı başına redd-i hâkim için yeterli sebep olabilecekken, teori eleştirilerinin haklılığı fiiliyatta da görüldü.
 </p>
 <p>
  <img alt="" src="http://web.archive.org/web/20150811162915im_/http://medya.aksiyon.com.tr//aksiyon/2015/05/05/568202.jpg "/>
  Redd-i hâkim hakkını kullanan avukatlar önce SCH’lerin yolunu tuttu. Alınan yetkisizlik beyanı üzerine asliye ceza mahkemelerinin kapısı çalındı. Onlar da ilk etapta bu ateş topunu eline almak istemedi. İlginçtir, tahliye kararını verdiği için tutuklanan Mustafa Başer, avukatları boş çevirenlerden biri. Fakat uyuşmazlık üzerine üst mahkeme olan ağır ceza mahkemesi oy birliği ile asliye cezaları yetkili kılınca dosya önlerine geri geldi. Başer yaşadıklarını ve bugünkü çelişkiyi şöyle özetliyor: “Şubat ayında yine aynı şüpheliler redd-i hâkim talebinde bulunmuştu. O zaman ret kararı vermiştim. Bugün ise tahliye kararı verdiğim için bunlar oluyor. Beni merci olarak görevlendirdikten sonra yapmam gereken yargıç olarak kararı verdim. Bu noktada kararı vermeden bırakamazdım. Ya tutukluluk halinin devamı ya da tahliye kararı. Başka seçeneğim yoktu. Ve baktım, vicdanen dosyada tutuklanmasını gerektirir herhangi bir şey olmadığı için tahliye kararı vermek durumunda kaldım.”
 </p>
 <p>
  Yeni Türkiye’nin ne olduğu ve nereye gittiğini gösteren gelişmeler yaşıyoruz. Asliye ceza mahkemesinin verdiği kararları uygulamayan savcılar var. Yargıçlar, kararlarından dolayı cumhurbaşkanı tarafından hedef gösteriliyor. Hâkimler ve Savcılar Yüksek Kurulu, jet hızıyla yargıçları açığa alıyor. Erdoğan’ın ‘Geç kaldılar’ azarı üzerine daire başkanı üstüne bir de özür diliyor. Adliyeye gelmesine rağmen ‘kaçma şüphesi’ ile tutuklananlar kervanına yargıçlar da katılıyor. Hepsi bir yana en ihtimal dışı şey gerçekleşiyor, yargıçlar imzalı kararları delil kabul edilerek tutuklanıyor.
 </p>
 <p>
  Sözün bittiği yerdeyiz. Yargıçların hatalı kararları bile uygulanır. Usul ve esasta ihlal varsa yine kanunlarda tarif edilen şekilde yetkili kurumlar eliyle karar bozulur. İtiraz, temyiz ve kanun yararına bozma dışında bu kararların geri dönüşü yoktur. Yargıtay ve Danıştay’dan dönen kararlar yüzde 40-50’ye varan oranları buluyor. Bazen yüksek mahkemedeki dairenin kararını genel kurul bozuyor. Hatalı karar tutuklama gerekçesi olsa ortada yargıç kalmazdı.
 </p>
 <p>
  Hâkim Mustafa Başer’in adliye girişinde söylediği gibi burada söz konusu olan onların kişisel mağduriyeti veya bağımsızlığı değil. Daha önemlisi halkın adil, tarafsız ve bağımsız yargı hakkı elinden alınıyor. Anayasa 138. Madde “Hiçbir organ, makam, merci veya kişi, yargı yetkisinin kullanılmasında mahkeme ve hâkimlere emir ve talimat veremez; genelge gönderemez; tavsiye ve telkinde bulunamaz.” diyor. Bu bir fantezi veya lüks değil, asgari şart. Bu saatten sonra hukuk güvenliğinden söz edilemez. Muktedirlerle uyuşmazlık yaşayan hiç kimse adalet bekleyemez. 139. Madde ‘hâkimlik teminatı’nı düzenler: “Hâkim-savcı azlolunamaz, istemedikçe yaş haddinden önce emekli edilemez…” Yeni Türkiye’de hepsi oluyor, üstüne bir de tutuklanıyor bile.
 </p>
 <p>
  <img alt="" src="http://web.archive.org/web/20150811162915im_/http://medya.aksiyon.com.tr//aksiyon/2015/05/05/568203.jpg "/>
  Hükümete yakın olduğu iddia edilen Yargıtay Başkanı Rüştü Cirit dahi bütün sınırları zorlayarak “Yetkisiz bir olaydı o. Ancak bu nedir, görevi kötüye kullanmak veya bu şekilde değerlendirilebilir.” diyebildi. Ağır cezalık suçüstü hâli olmadan, üzeri aranamayan, gözaltına alınamayan yargıç, imzalı kararı delil kabul edilerek tutuklanıyor. Ve bunun kimin arzu ve dayatmasıyla yapıldığını herkes biliyor. 27 Mayıs hukukunun, zihniyetinin hortladığını söylemek abartı olmaz. “Sizi buraya tıkan irade böyle istiyor” günlerine geri döndük. Sadece yargıçlara değil, bütün topluma gözdağı veriliyor. Tahliye kararı konu olan kişiler özelinde düşünürsek yargılanmadan mahkûm oldukları tespitini yapabiliriz. Hangi yargıç aynı muameleyi göze alarak tahliye kararı verebilir? Diğer vatandaşlar da “hâkimlere bunu reva gören bana her şey yapabilir” diye düşünecek. Yargı muktedirlere karşı vatandaşın sığınağı idi; o işgal altında!
 </p>
 <p>
  Hukuktan, adaletten bahsetmenin gittikçe zorlaştığı ortada. Ama daha kötüsü yenilgiyi kabul etmek olur. Muktedirlerin istediği de bu; umutsuzluk ve sinmişlik içinde başımıza geleceklere rıza göstermemiz. Yassıada Mahkemesi Başkanlığını kabul etmeyen ve Cemal Gürsel’in huzurunda hukukun üstünlüğünü savunan efsanevi Yargıtay Başkanı Ahmet Recai Seçkin gibi hukukçular var olmaya devam ettikçe umudu yükseltebiliriz. Tarihi konuşmasında şunları söylemişti Seçkin: “Hâkim, hukuk esasları ve vicdanı yerine, idare adamlarının veya davada ilgili olanlardan birisinin etkisi altında kalarak karar verirse verdiği karar, açıklamaya lüzum yoktur ki, özünde adaletle ilgisi bulunmayan bir belge, daha açıkçası bir zulüm belgesinden ibaret kalır. Yurttaş haklı olarak aynı felaketin bir gün kendi başına da geleceğini düşünür.”
 </p>
 <p>
  Kararından dolayı tutuklanan Hâkim Metin Özçelik’in kendisini tutuklayan hâkime söylediği sözler umutsuzluğa yer olmadığını gösteriyor. Ne diyordu Özçelik: “Sizin yerinizde olmaktansa burada olmayı tercih ederim. Ben verdiğim kararın arkasındayım. Umarım siz de bu kararın arkasında durabilirsiniz.”
 </p>
</div>


Kaynak: [www.aksiyon.com.tr](http://www.aksiyon.com.tr/bulent-korucu/yok-hukmunde-adalet_550757), [web.archive.org (arşiv bağlantısı)](http://web.archive.org/web/20150811162915/http://www.aksiyon.com.tr/bulent-korucu/yok-hukmunde-adalet_550757)
