# Why hâlimize!

*Bülent Korucu 2015.03.17*

<div class="pNewsDetailMainContent" itemprop="articleBody">
 <p>
  Eğitim sistemi, daha doğru ifadeyle sistemsizliği Türkiye’nin en büyük açmazı. Son 25 yılda neredeyse her kuşakta farklı sistem denendi. Kısa ömürlü koalisyon hükümetlerinde bu durum biraz anlaşılabilirdi. Ancak 13 yıldır ülkeyi tek başına yöneten AK Parti’nin en sık bakan değiştirdiği alanın eğitim olması iyiye işaret değil. Her bakanın, selefinin tamamen tersi şeyler yaptığına dahi şahit olduk. Başarılı ülkelere baktığımızda, partiler üstü bakış açısıyla, geniş tartışma platformlarında pişirerek mesafe alındığını görüyoruz. Bizde çocuklar deneme tahtasına döndü. Sistem, reform manyağı oldu. Veli, öğrenci ve öğretmenler reform yorgunluğundan bitap düştü. Millî Eğitim Bakanlığı, ayıbını örtme adına her sene şapkadan yeni bir tavşan çıkarıyor. ÖSYM, sıfır çekenler ve ‘sakıncalı’ şampiyonları gizleyebilmek için yüksek yargı ile cedelleşip soruları gizliyor.
  <br>
   AK Parti bilhassa bedava kitap projesi ve millî eğitime ayırdığı bütçeleri yükselterek ilk dönemlerinde göz doldurmuştu. Fakat genel gidişteki gerileme en fazla eğitimi vurdu. Bilhassa toplum mühendisliği aracına dönüştürdüğü andan itibaren aşağıya ivme hızlandı. Bu eğitim yılı başında çocukların okullara yerleştirilmesi bile skandala dönüştü. Önümüzdeki sezon yeni bir devrimin ‘müjdesi’ verildi. Yabancı dil eğitiminde sistem değişiyormuş. Zaten yerlerde sürünen bir konu bu. ‘Daha kötüsü olamaz’ diye rehavete kapılmayın; bizimkiler başarır! 1296 saat ders gösterip dil öğretmemeyi başaran sistem bilimsel çalışma konusu olarak masaya yatırılmayı hak ediyor.
  </br>
 </p>
 <p>
  28 Şubat’ta ülkeye en büyük zarar eğitim alanında verildi. İmam hatip liselerini bitirme uğruna bütün düzen altüst edildi. İHL öğrencilerinin mağduriyetinin yanına meslek liseleri ve Anadolu liseleri de eklendi. Dil öğretilen ender okullardan Anadolu liseleri, çoğu fakir aile çocuklarının yükselme rampasıydı. Boğaziçi gibi üniversiteleri kazanıp hatta hazırlık sınıfını okumadan geçebiliyorlardı. İHL’lere itibarını iade eden iktidar aynı şeyi Anadolu liselerine çok gördü. Neredeyse bütün okullara ‘Anadolu’ tabelası asarak kendini ve milleti kandırdı.
 </p>
 <p>
  Yenilenecek sistemimiz bakalım kaç sezon dayanabilecek? Sadece değişeceğini duyduk. Çalıştay yapılmadı, sahada vazife üstlenen öğretmenlerin görüşü alınmadı. Uzun müzakereler sonunda ortak akılla karar verilmeli; uygulayacak öğreticiler için eğitici faaliyetler düzenlenmeliydi. Henüz bir kıpırdanma yok. Son yıllarda gelenek hâline gelen son dakika devrimlerinden biri açıklanacak. Ne doküman ne de öğretmen hazır olacak. Ölü doğmuş bir proje bir müddet bitkisel hayatta yaşatılacak; sonra fişi çekilecek. Bizim neslin yazgısı hâline gelen ‘What dedin gulüm!’ İngilizcesini çocuklarımıza miras bırakacağız böyle giderse...
 </p>
</div>


Kaynak: [www.aksiyon.com.tr](http://www.aksiyon.com.tr/editor/why-halimize_550159), [web.archive.org (arşiv bağlantısı)](http://web.archive.org/web/20150707075946/http://www.aksiyon.com.tr/editor/why-halimize_550159)
