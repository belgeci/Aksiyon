# 28 Şubat hortladı mı?

*Bülent Korucu 2015.02.24*

<div class="pNewsDetailMainContent" itemprop="articleBody">
 <p>
  “Bugünkü yaşananlar 28 Şubat’tan da beter” cümlesini daha sık duymaya başladık. Her darbe öncekilerden parçalar taşıyor; onun için baktığınız yere göre seleflerinden birine benzetebilirsiniz. 27 Mayıs’ı, 12 Mart’ı anlamadan 12 Eylül’ü analiz etmek kolay olmuyor. Hepsine bütüncül bakmadığınızda 1993’te başlayan ve 28 Şubat’ta son noktası konan postmodern müdahaleyi kavramak mümkün değil. Şimdiki zamanı adlandırmak için sivil darbe nitelemesi kullanılıyor. Belki de parametreleri ortaya koyup kararı kamu vicdanı ve tarihe bırakmak; kişilerden bağımsız, eylemlere odaklanarak düşünmek daha doğru. Böylece taraftarlık psikolojisi aşılabilir ve doğru tanımlar elde edilebilir. O zaman nitelikler üzerinden gidelim.
 </p>
 <p>
  Güdümlü medya, 28 Şubat’ın en mümeyyiz vasfı gibiydi. Manşetler, Genelkurmay Karargâhı’nda hazırlanırdı ve ‘Bugün ne yazalım paşam’ cümlesi mesleğin parçası hâline gelmişti. Ülkenin başbakanının ‘iç düşman’ konseptine alındığı, sermaye ve sivil toplumun renklerle dost/düşman diye tasnif edildiği günlerdi. Olağan şüpheli işadamları devletin bütün imkânları seferber edilerek batırılmaya çalışılırdı. Hizaya gelmeyen, ‘ama’ diyen, hukuku hatırlatmaya cüret eden Cengiz Çandar ve Mehmet Ali Birand gibi gazeteciler andıçlanır, hain ilan edilirdi. Yandaş işadamlarına bol keseden ihaleler dağıtılır, onlara gazete aldırılır ve tetikçi olarak kullanılırdı.
 </p>
 <p>
  Yargı emre amadeydi, esas duruşta beklerdi. Muktedirler kimlere hangi maddelerden dava açılması gerektiğini buyururdu. Aldığı brifinglerin coşkusuyla ayağa fırlayan yargıçlara arkalarından yazılı talimatlar gönderilirdi. Bir kısmı ‘irticacı’ damgası yememek için, bazıları da darbecilerin gölgesinde kutsanıp yükselmek adına emredileni yapardı.
 </p>
 <p>
  Meclis, ısmarlama kanun çıkaran bir fabrikaya dönüşmüştü. Yanlış olduğu biline biline eğitim sistemini altüst eden kanunlar çıkarıldı. İrticanın arka bahçesi şeklinde suçlanan imam hatip liseleri paravan yapılarak meslek liseleri, yetenek eğitimi ve hatta çıraklık merkezlerine bile darbe indirildi. Özel eğitim imkânından mahrum gariban çocuklarının yükselme rampası Anadolu liseleri de fırtınadan payına düşeni aldı.
 </p>
 <p>
  Muktedirlerin dili Ortaçağ despotlarınınkinden farksızdı. MGK’nın Kırmızı Kitap’ta iç düşman olarak belirlediği ‘irticacılar’ hakkında hakaretler savurmak aklanmanın ilk şartıydı. ‘Habis ur, kan emici vampir’ gibi nitelemeler iddianamelere dahi yazılırdı. Temel demokratik haklarını kullanan insanlar devlet ve rejim düşmanı darbeciler olarak mimlenir; işlerini hatta özgürlüklerini kaybederdi.
 </p>
 <p>
  Listeyi uzatmak mümkün lakin bu kadarı da fikir vermeye yeter. Ne dersiniz bugün yaşadıklarımız size de 28 Şubat’ı hatırlatmıyor mu?
 </p>
</div>


Kaynak: [www.aksiyon.com.tr](http://www.aksiyon.com.tr/editor/28-subat-hortladi-mi_549082), [web.archive.org (arşiv bağlantısı)](http://web.archive.org/web/20150705205453/http://www.aksiyon.com.tr/editor/28-subat-hortladi-mi_549082)
