# Sessizlik...

*Bülent Korucu 2014.11.03*

<div class="pNewsDetailMainContent" itemprop="articleBody">
 <p>
  Açıkçası hangisine ait olduğundan tam emin değilim ama ikisine de çok yakışıyor. Aliya İzzetbegoviç veya Martin Luther King’in şöyle dediği rivayet olunuyor:
 </p>
 <p>
  “Her şey bittiğinde, hatırlayacağımız şey; düşmanlarımızın sözleri değil, dostlarımızın sessizliği olacaktır.”Türkiye zor bir dönemden geçiyor. Açılan yaraların sosyal dokuda bırakacağı izlerin derinliğini kestirmek zor. Kendisinden beklendiği üzre sesi çok çıkanlar değil ama hayal kırıklığı oluşturacak şekilde sessizliği tercih edenler bu yaraları açıyor. Nedendir bu cansız bekleyiş ve ölü taklidi yapma hâli?
 </p>
 <p>
  Akla ilk gelen korku duvarları… Evet o duvarları yıkmaya güç yetiremeyeceğini düşünenler, yenilgiyi baştan kabul edenler susuyor. Sözü de üç maymun taklidini de nakde çevirenler sadedimiz dışında. Dilsiz şeytana dönüşmenin ne demek olduğunu bilenlerle işimiz.
 </p>
 <p>
  Bir işadamı ‘Trilyonluk ceza kesebilirler, bunu ödeyebilirim ama teklif ettikleri onursuzlukla yaşayamam’ dedi. Belki Martin Luther King’in “Yaşamımız önem verdiğimiz olaylara karşı sessiz kaldığımız gün son bulmaya başlar.” ifadesini şöyle dönüştürebiliriz: “Hayat, değer verdiğimiz şeyler için konuşmayı göze aldığımızda başlar.” Bu çerçeveden baktığımızda seçtiğimiz şey aslında var olmak ya da olmamak. Yaşayan ölüler olmak ya da öldükten sonra bile yaşamak, yol tam da burada ayrılıyor.
 </p>
 <p>
  Fırtına dindiğinde, ‘anlayın bizi, hem en azından susmuştuk’ demenin yatırımını yapanlar da var; çaresizce yutkunanlar da. Bir de zor zamanda konuşabilenler… Boğazındaki düğümleri tenhalarda çözenlerin hâli “Ki, sükûtunda intizar inler.” (Fâik Ali) diye özetlenebilir. Ama en güzeli ve doğrusu zor zamanda konuşmak olmalı… Tıpkı İsmet Özel’in dediği gibi. Tıpkı Hakan Şükür’ün yaptığı gibi. Mehmet Akif’in isyan ettiği “Bir ‘yok’ diyecek sada da yokmuş” sınırına yaklaşıyoruz.
 </p>
 <p>
  Hakan Şükür, bu sükûtu analiz eden bir sessiz çığlık olarak konuşuyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-39852-sessizlik.html), [web.archive.org (arşiv bağlantısı)](http://web.archive.org/web/20141120070735/http://www.aksiyon.com.tr:80/aksiyon/haber-39852-sessizlik.html)
