# Diplomasi krizde

*Bülent Korucu 2015.11.30*

<div class="pNewsDetailMainContent ctx_content" itemprop="articleBody">
 <p>
  Rusya ile yaşadığımız uçak krizi olağanüstü durumları yönetme konusundaki zayıflığımızı ortaya çıkardı. Suriye hududunda düşürdüğümüz uçak, iki ülke arasında sinir harbi doğurdu. Savaşın sınırlarımız içine taşınmaması adına ilan ettiğimiz ‘angajman’ kurallarına uyduk ve uluslararası hukuk önünde haklıyız. Ama karşımızdaki ülke süper güç bakiyesi Rusya olunca ve kriz yönetimini doğru dürüst yapamayınca zor durumda kaldık.
 </p>
 <p>
  Bir müddettir Esed muhaliflerini bombaladığı için Rus uçaklarının bu tarz ihlaller yapmasının ihtimal dâhilinde olduğu biliniyordu. İhlal gerçekleştiği andan itibaren bunun adı uluslararası krizdir ve nasıl yönetileceğine dair senaryolar çalışılmalıydı. Genelkurmay’ın ‘kimliği belirsiz uçak’ nitelemesi fren ve manevra mesafesi sağlamak adına doğru yaklaşımdı. Fakat altyapı ve gerçeklikten uzak abartılı özgüven, o opsiyonu elimizden aldı. Sosyal medya ve iktidara yakın yayın kuruluşları zafer naraları ile bir çuval inciri berbat etti. Cumhurbaşkanlığı’nın hem de bu medyayı referans göstererek yaptığı yanlış açıklama tuz-biber oldu.
 </p>
 <p>
  Rus devleti bir orkestra gibi farklı enstrümanlarla aynı notayı çalmayı başarıyor. Çalışılmış bir senaryo olduğu çok belli. Ankara’nın zayıflığı ve dağınıklığı onları iyice agresifleştiriyor. Dozu gittikçe artan şekilde itham yüklü ve tahkir edici oldular. Rus Devlet Başkanı Putin konuyla alakalı neredeyse bütün açıklamalarını bir mevkidaşıyla basın toplantısı sırasında yaptı. ‘Sırtımızdan hançerlendik’ açıklamasını Ürdün Kralı Abdullah’la görüşmesinde söyledi. İki hafta önce kanlı IŞİD terörünün hedefi olan Fransa Cumhurbaşkanı Hollande ile toplantısını bütün dünya izlerken Putin, Türkiye’ye ağır suçlamalarda bulundu. “IŞİD petrolü canlı boru hatlarıyla taşınıyor ve biz bunu uydudan görüyoruz.” bile dedi. Cumhurbaşkanı Erdoğan ise cevaplarını ya muhtar toplantısında ya da Bayburt mitinginde verdi. Bu bile doğru dürüst bir iletişim stratejisi olmadığını gösteriyor. Kamu diplomasisini iç piyasa manipülasyonu zannedenler için deniz bitti.
 </p>
 <p>
  <em>
   <strong>
    VEDA
   </strong>
  </em>
 </p>
 <p>
  <em>
   712. sayı ile size merhaba demiştik. Yaklaşık 8 yıl geçti. “Teslim aldığımız diyemeyeceğim, teslim olduğumuz bir görev Aksiyon. Sizin desteğiniz, yapıcı tepkileriniz önümüzdeki deniz feneri olacak. İlginiz ve bu ilginin göstergesi olan tepkilerinizle yolumuzu kaybetmemeye çalışacağız. Sözün özü burası sizin, biz sadece emanetçiyiz. Gözünüz olmaya çalışacak Aksiyon’a gözünüz gibi bakın…” cümleleriyle başlamıştık. Şimdi ayrılık vakti. Umarım başlangıçtaki ahde sadık kalmışızdır. Elimizden gelenin en iyisini yapmaya çabaladık. Bayrağı, mesleğe başladığımda önümde görüp, örnek aldığım tecrübeli bir gazeteciye bırakıyorum. İdris Gürsoy, gazetecilik diye nitelenecek her birimde görev yapan başarılı bir isim. Önümüzdeki sayıdan itibaren Genel Yayın Yönetmeni koltuğuna o oturacak. Ona en içten başarılar diliyorum. Aksiyon ailesini hep hatırlayacağım.
  </em>
 </p>
</div>


Kaynak: [www.aksiyon.com.tr](http://www.aksiyon.com.tr/editor/diplomasi-krizde_553071), [web.archive.org (arşiv bağlantısı)](http://web.archive.org/web/20151212163608/http://www.aksiyon.com.tr/editor/diplomasi-krizde_553071)
