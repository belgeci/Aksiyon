# Matbaada korsan arama

*Bülent Korucu 2015.11.16*

<div class="pNewsDetailMainContent ctx_content" itemprop="articleBody">
 <p>
  Çarşamba akşamı yine bir heyecan dalgası yayıldı binaya. Ama bu seferki başkaydı. toma, helikopter ve otobüslerle çevik kuvvet kapıya dayanmıştı. Durumu anlama çabalarına tahminî senaryolar eşlik ediyordu.
 </p>
 <p>
  Önceden birkaç dosya okuyayım, dergiyi matbaaya zamanında ve rahat vakitte hazırlanmış şekilde gönderelim diye başladığım akşam, hayatımın heyecanlı gecelerinden biri olarak sona erdi. Geçen hafta çarşamba gününden bahsediyorum. Artık aşina hâle gelen bir heyecan dalgası yayıldı binaya. ‘Yine polis gelmiş’ dedi ve hızlı adımlarla yürüdü birisi. Camdan baktığımda bu seferkinin başkalığı hemen anlaşılıyordu. Öncekilerden farklı olarak TOMA, helikopter ve otobüslerle çevik kuvvet kapıya dayanmıştı. Durumu anlama çabalarına, tahminî senaryolar eşlik ediyordu. Birkaç dakika içinde bahçe kapısına varmıştık. Güvenlik departmanı, avukatlar gelip meseleyi anlayana kadar kapıyı açmaya yanaşmıyordu ve haklılardı. Kısa sürede intikal eden avukatlar da konuyu anlamlandırmakta zorlanıyordu.
 </p>
 <p>
  Eldeki kararda, Özgür Bugün Gazetesi’nin Feza Gazetecilik A.Ş.nin matbaa tesislerinde basılıp basılmadığının anlaşılması ve basılıyorsa üç nüshaya delil olarak el konulması isteniyordu. Kayyuma devredilen Bugün Gazetesi ile işini kaybeden bağımsız gazetecilerin çıkardığı Özgür Bugün arasında bir marka uzlaşmazlığı yaşanıyordu ve iş mahkemeye intikal etmişti. Ancak hâlâ problemi anlamakta zorlanıyorduk; zira Özgür Bugün’ün burada basıldığı sır değildi. Gazetenin künyesinde matbaanın ismi ve açık adresi yazıyordu. Ayrıca basılan her nüshadan ikişer adet, İstanbul Valiliği Basın Bürosu’na ve Basın Savcılığı’na tutanak karşılığında elden teslim ediliyordu. TOMA, helikopter ve çevik kuvvetle baskına gelen kayyum avukatları bunu nasıl bilmezler! Bayiden aldıkları gazeteden kestikleri künyeyi mahkemeye ibraz etmeleri yetecekti oysa. İki gazete arasındaki marka uyuşmazlığında taraf olmayan ve yasalar çerçevesinde ticari baskı yapan bir matbaanın suçlanması iyi niyetli görünmüyordu. Her gün gazete künyesinden ilan ve resmî birimlere ibraz edilen bir bilgiyi öğrenmek için baskın yapmak, sadece hukuka değil, ortalama akla da sığmıyordu.
 </p>
 <p>
  Kısa bir müzakereden sonra polisler ve kayyum avukatlarıyla matbaaya geçildi. O saatte Zaman Gazetesi’nin baskısı dönüyordu; tutanakla tespit edildi. Matbaada tuvaletler dâhil bütün odalara girildi, bulunan Özgür Bugün nüshalarına el konuldu. Bu arada birileri, yandaş gazetelere ‘baskın’ temalı fotoğraflar ve ‘korsan yayın ele geçti’ türü yalan haberler servis ediyordu. Bu sebeple aramaya eşlik eden gazeteciler ile kayyum avukatları arasında zaman zaman gerilim yaşanıyordu. Avukatların bahçe önünde sorunsuz biçimde yayın yapan yandaş kanallara çıkıp tutanaktaki imzalarıyla çelişen beyanatlar vermesi de gerginlik nedenleri arasındaydı.
 </p>
 <p>
  Gecenin sürprizi, kayyum avukatlarının yönlendirmesindeki polislerin farklı binalarda faaliyet yürüten yayın organlarına da girmek istemesiydi. Karar ‘Feza Gazetecilik A.Ş. tesislerinde marka hakkına tecavüz suçu işlenip işlenmediği’nin araştırılmasını öngörüyordu. Ama gelin görün ki Zaman ve Todays Zaman gazeteleriyle Aksiyon Dergisi de aranacaktı. “Editör masalarında, muhabir çekmecelerinde matbaa mı arıyorsunuz?” itirazları sonuç vermedi ve polis, gazeteciliğin en özel ve korunaklı alanı olan Yazı İşleri’ne girdi. Doğal olarak, işini yapmaya çalışan gazetecilerin tepkileriyle karşılaştı. Kısa süreli gerginliklerden sonra çekmecelerden gizli matbaa çıkmayınca haber alanları terk edildi. Bu arada bahçedeki kamyonlarda arama yapan ekip ‘evraka evraka’ nidalarıyla Özgür Bugün balyalarına ulaştı. Matbaa yetkilileri gazeteyi açıp künyedeki “Feza Gazetecilik A.Ş. tesislerinde basılmaktadır” ibaresini gösterdi. Ardından valilik ve savcılığa teslim edilen gazetelerin tutanakları getirildi. Böylece bir ergen heyecanıyla korsan baskını yapmaya gelenlerin hevesi kursağında kaldı.
 </p>
 <p>
  Devlet, elindeki bilgiden ve arşivlerindeki gazeteden bihaber, medya binasına baskın yapıyor. Hem de G20 zirvesi arifesinde... Dünyanın gözü üzerimizdeyken bu fotoğraf veriliyor. Binlerce polis İstanbul sokaklarında muhtemel provokatif saldırılara karşı operasyon yaparken, gazete aramaya TOMA ve onlarca çevik kuvvet gönderiliyor.
 </p>
 <p>
  İşin acı tarafı sadece hukukun ve basın özgürlüğünün yıkılması değil, 2015 dünyasında hâlâ sansür yapabileceğini düşünenlerce yönetiliyor olmak. İletişim teknolojilerinin böylesine yaygın, ucuz ve kolay ulaşılabilir olduğu bir çağda gazetecileri susturabileceğini sanmak ne büyük yanılgı. Yeter ki söyleyecek sözün; savunmaya değer, uğrunda bedel ödemeyi göze alabildiğin fikrin olsun! Dumanla da kendini ifade edebilirsin, bir kuşun kanadına emanet ederek de muhatabına ulaştırabilirsin. Hatta en etkilisi hiç araçsız, aracısız kulaktan kulağa yayılması nefesinin… Seni duyabilecek, söylediğini anlayacak, fikrini paylaşmasa bile taşıyabilecek bir vicdan sahibi bul kâfi. Boşa kürek çekiyorlar.
 </p>
</div>


Kaynak: [www.aksiyon.com.tr](http://www.aksiyon.com.tr/bulent-korucu/matbaada-korsan-arama_552966), [web.archive.org (arşiv bağlantısı)](http://web.archive.org/web/20151118151021/http://www.aksiyon.com.tr/bulent-korucu/matbaada-korsan-arama_552966)
