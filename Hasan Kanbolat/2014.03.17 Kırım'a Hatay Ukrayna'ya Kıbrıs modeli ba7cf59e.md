# Kırım’a Hatay Ukrayna’ya Kıbrıs modeli

*Hasan Kanbolat 2014.03.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Rusya, Kırım’da Türkiye’nin Hatay’daki modelini uyguluyor. Batı ise Ukrayna’ya Kıbrıs modeli uygulamaya hazırlanıyor. Yani Kıbrıs’ın toprak bütünlüğü sağlanmadan AB’ye alındığı gibi Ukrayna da Kırım sorunu çözülmeden NATO ve AB’ye tam üye yapılabilir.
  </font>
 </div>
 <div id="newsText">
  <font class="detail-text">
   <p>
    Rusların Matruşka bebeklerini bilirsiniz. Bu el yapımı bebekler ortasından açıldığında başka bir bebek çıkar, onu açtığınızda yine başka bir bebek... Tek anne figürünün içerisine iç içe yerleştirilmiş beş veya yedi bebek vardır. Doğurganlığın simgesi olan Matruşka, günümüzde sorun içinde sorunu yansıtmak için kullanılan bir terim oldu. Ankara da Matruşka gibi sorun içinde sorunla karşı karşıya. Türkiye’nin güney sınırlarından (Irak, Suriye) sonra kuzey sınırlarında da (Ukrayna) istikrar, güvenlik ve siyaset alanlarında güç boşluğu oluşuyor. Bu durum Ankara’yı günden güne daha fazla etkiliyor. Peki, kuzey sınırlarında da yeni sorunlarla karşı karşıya olan Ankara, Ukrayna’yı Mısır’da olduğu gibi darbe olarak mı yoksa demokratik bir dönüşüm olarak mı okuyacak?
    <p>
     Eğer darbe olarak okursa Moskova’nın çok hoşuna gider ama Batı’nın hoşuna gitmez. Demokratik dönüşüm olarak okursa bundan sonraki benzer anti-demokratik silahlı dönüşüm hareketlerine Ankara’dan vize vermiş olur. Kırım’da Ukrayna’ya açık desteğini sürdürse son beş asrın en iyi siyasi, ekonomik, sosyal ve kültürel ilişkilerini yaşamaya başladığı Moskova’yı üzecek. Ukrayna’ya desteğini azaltsa parçası olduğu Batı ile arası daha fazla gerilecek. İki arada bir derede kalan Ankara’ya Ukrayna ve Kırım meselesi ile ilgili ziyaretçi akışı giderek artıyor. Rusya Federasyonu Federal Meclisi Devlet Duması Başkanı Sergey Narışkin ve Polonya Cumhurbaşkanı Bronislaw Komorowski’nin Ankara ziyaretlerini de Ukrayna ve Kırım üzerinden değerlendirmek gerekiyor.
     <p>
      Ukrayna neden önemli?
      <p>
       Ukrayna’daki iktidar dönüşümü çok önemli. Türk halkı ve Ankara iç meselelere fazla kapandığı için bu dönüşümün önemini göremiyor. Ukrayna neden önemli? Sovyetler Birliği coğrafyasında renkli devrimlerden sonra Kiev’de meydan, yeni bir ‘iktidarın el değiştirmesi modeli’ ortaya koydu.
       <p>
        Gürcistan’da Gül, Ukrayna’da Turuncu, Kırgızistan’da Lale Devrimi başarılı olmuştu. Devlet başkanlığı sisteminden Batı yanlısı parlamenter sisteme geçilmişti. Fakat bu devrimlerle gelen Batı yanlısı yönetimlerin yavaş yavaş parlamenter sistem içerisinde yerini Rusya’nın desteklediği yönetimlere bıraktığı yeni bir dönemi yaşamaya başlamıştık.
        <p>
         Kiev’de sadece gençlerin ve aydınların değil, radikal milliyetçilerin de sokağa çıktığı, silahların kullanıldığı, kan döküldüğü, bunların sonucunda yönetimin antidemokratik olarak değiştirildiği yeni bir modele geçildi. Artık radikal milliyetçiliğin güçlenmesini beklemeliyiz. “Bu değişim, Ukrayna’da demokrasiyi getirecek” demek için henüz çok erken. Ukraynalı oligarklar ve radikal milliyetçiler kazandı. Refahını, gelir düzeyini artırmak isteyen Ukrayna halkının ve aydınlarının kazanıp kazanmadığı henüz belirsiz. Ukrayna’da oligarkların yönetimi var. Meydandaki hareketin ana gücü Ukraynalı oligarklar. Bugün Ukrayna’da yeni yönetimin belediye başkanları, valileri Ukrayna oligarklarından seçiliyor. Halkın talepleri dinlenmiyor. Bu oligarkların Batı tipi parlamenter bir demokrasiyi ne kadar isteyeceği sorusunun cevabı henüz belirsiz. “Bu model diğer eski Sovyetler Birliği cumhuriyetlerinde denenecek mi, uygulanacak mı?” sorusunu sormaya başlamalıyız.
         <p>
          Eski Sovyetler Birliği’nin diğer cumhuriyetlerinde de bu model denenebilir. Kırgızistan’da, Kazakistan’da, Özbekistan’da, Türkmenistan’da, Belarus’ta veya Rusya Federasyonu’nda.
          <p>
           Kanın dökülmediği, sivil toplumun organize edilip başkentlerde değişimin yapıldığı renkli devrimler modelinden, artık radikal milliyetçilerin de sokağa döküldüğü, silahın kullanıldığı, insanların öldürüldüğü ve bunun sonucunda yönetimin değiştirildiği bir modele geçildi. Bu yeni bir iktidar değişim dalgası. Şimdiden Orta Asya ülkelerinde muhalif kanatlarda bir dalgalanmanın başladığını görüyoruz. Ukrayna’dan sonra ilk önce Belarus’ta denenebilir. Sovyetler Birliği’nin Avrupa kıtası topraklarında Rusya Federasyonu’nu saymazsak Batı’ya uzak kalmış tek ülke Belarus kaldı. Belarus’ta renkli devrim denenmiş ancak başarılı olmamıştı.
           <p>
            Ukrayna’daki iktidar değişiminin daha önemli bir sonucu, tarihte ilk defa Batı dünyası kalıcı olarak Moskova’ya bu kadar yakın olmaktadır. Ukrayna sınırı ile Moskova arasındaki uzaklık yaklaşık üç yüz kilometredir. Napolyon’un Rusya’yı işgali, Birinci ve İkinci Dünya Savaşlarında bile püskürtülebilen Batı ilk defa kalıcı olarak Ukrayna’ya yerleşmeye hazırlanıyor. Rusya’nın son üç yüz yıldır bölgeyi yöneten, bölgeyi şekillendiren güç olduğunu unutmamamız gerekiyor. Rusya dışında bölgeye hâkim olmaya çalışan bütün güçler çekilmek zorunda kaldı. Bu nedenle sadece bugün değil, gelecek on yıllarda rekabet olacaktır.
            <p>
             Rusya Batı’nın rakibi değil!
             <p>
              Ancak, Soğuk Savaş’ın Ukrayna nedeniyle yeniden gündeme geleceğini beklememiz gerekiyor. ABD, Kırım nedeniyle Rusya Federasyonu ile bir çatışmaya girmez. Geniş bir ambargoya da gitmez. Rusya Federasyonu, üç bin civarı oligarkın yönetimindedir. Oligarkların sermayeleri, paraları Batı bankalarında yatıyor. Rus sanayisi giderek tasfiye oluyor. Rusya artık Batı’nın müttefiki, rakibi değil. ABD’nin ilgi alanı da Asya-Pasifik bölgesine kaydı. Bu nedenle Kırım meselesinde de bölgenin eski sahibi ve kabadayısı Rusya’yı üzmeyecek, Batı’yı da memnun edecek bir ara çözüm arayışı vardır.
              <p>
               Rusya, Kırım’da Türkiye’nin Hatay modelini uyguluyor. İlk önce Ukrayna’ya bağlı Kırım Özerk Cumhuriyeti bağımsızlık kararı aldı. Sonra Rusya’ya bağlanmak için 16 Mart’ta referanduma gidildi. Referandum sonuçlandıktan sonra bağlanma kararını Moskova’nın hızla tanıması bekleniyor. Böylece Ukrayna olayları Kırım’ın Rusya tarafından yutulması ile yeni bir boyut kazanacak. Batı da Ukrayna’ya Kıbrıs modeli uygulamaya hazırlanıyor. Yani Kıbrıs’ın toprak bütünlüğü sağlanmadan AB’ye alındığı gibi Ukrayna da Kırım sorunu çözülmeden NATO ve AB’ye tam üye yapılabilir. Türkiye içe kapanırken Karadeniz’in kuzeyini yeni gelişmeler bekliyor.
               <p>
                (*) Rusya Uzmanı, ‘Değişen Karadeniz Jeopolitiğinde Türkiye-Ukrayna İlişkileri’ kitabının yazarı
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38102-kirima--hatay-ukraynaya-kibris--modeli.html), [web.archive.org (arşiv bağlantısı)](http://web.archive.org/web/20140716055308/http://www.aksiyon.com.tr:80/aksiyon/haber-38102-kirima--hatay-ukraynaya-kibris--modeli.html)
