# Sezer Tansuğ

*Beşir Ayvazoğlu 1998.03.21*

<div class="pNewsDetailMainContent" itemprop="articleBody">
 Sezer Tansuğ ismiyle ilk defa Türkiye Defteri dergisinde karşılaştım; Kemal Tahir'in görüşlerine bağlı bir aydın grubunca çıkarıldığı için bizim de ilgimizi çeken bu derginin 1975 sayılarında iki bölüm halinde yayımlanan Anadolu Türk Sanatında Soyutlama Giriş Denemesi başlıklı makalesini, o tarihlerde ilgi duyduğum bazı konulara farklı bir yaklaşım getirdiği için birkaç defa büyük bir dikkatle okumuştum. Ancak itiraf ederim Sezer Bey'in söylemini, daha doğrusu özel jargonunu çözünceye kadar, hem sözünü ettiğim makale, hem de daha sonra okuduğum yazı ve kitapları, mesela Şenlikname Düzeni bana fazla bir şey söylemedi. Sanki başka bir dil konuşuyordu; Marksist değildi, bunu seziyordum, fakat fikrî faaliyetini Marksist çevrelerde sürdürdüğü ve bu çevrelerce yayımlanan dergilerde yazıp çizdiği için dili ve üslubu da ona göre teşekkül etmişti. Zamanla, Sezer Bey'in yazılarında, doğrudan ifade edilmeyen, ancak satır aralarına gizlenmiş ciddi bir gerilimin ve sancının varlığını hissetmeye başladım. Kendine göre tarif ettiği bir yerliliğin peşinde, yerlilik temeline dayalı bir eleştiri tarzı geliştirmeye çalışan, ancak bu eleştiriyi mevcut sanat ortamında uygulayacak bir zemin bulamadığı için hırçın, yalnız ve anlaşılmamış bir adam..
 <br>
  <br>
   İlk kitabım olan Aşk Estetiği üzerinde çalışırken, Sezer Bey hakkındaki bu kanaatim henüz ham bir sezgi halindeydi ve onun İslam sanatıyla ilgili yaklaşımını birkaç cümleyle geçiştirmiş, hatta "entellektüel fantezisi" diyerek kolayca harcamıştım. Ve Aşk Estetiği'nin makale formatında bir özeti, İslam Sanatlarında Gerçekliğin Kavranışı başlığıyla Hareket dergisinin Eylül '81 sayısında yayımlandı; sağda ve solda hiç beklemediğim bir ilgiyle karşılanan bu makaleden, "olumlu kanaatler ızhar edilerek haberdar" olan Sezer Bey, kendi yaklaşımının fantezi olarak değerlendirilmesine bir hayli içerlemiş olmalıydı. Nitekim Varlık dergisinin Kasım '81 sayısında bir eleştiri yayımladı; İslam Sanatında Gerçeklik Sorunu başlığını taşıyan bu eleştiride, benim makalem "bol tedarikle deve üstünde yapılmış bir çöl seyahati" ve "mistik fantezisi" olarak nitelendiriliyordu; ama satır aralarından Sezer Bey'in yazdıklarımı aslında ciddiye aldığını anlamıştım, bunun için cevap vermedim.
   <br>
    <br>
     Tuhaftır, ilk defa nerede karşılaştığımızı hatırlamıyorum; muhtemelen bir sergide tanıştık. İlk uzun görüşmemiz de yanılmıyorsam Ayşe Şasa'nın evindeki bir buluşmada gerçekleşmişti. Daha sonra kendisiyle Dergâh dergisinde yayımlanan uzun bir röportaj yaptım, hatta ressam Sarkis'le kavgasında birkaç yazıyla onu destekledim. Dostluğumuz 1990'ların başında bir hayli ilerlemişti. Derken Zaman gazetesinin kültür sayfasında buluştuk. Gerçekten yalnız bir adamdı ve genç Zamancıların samimi ilgisi onu son derece mutlu ediyordu. Böylesine sıcak bir dost çevresine sahip olmanın ne demek olduğunu, hastalığına kanser teşhisi konulduktan sonra anladı. Kültür sayfasının genç çalışanları, onu hastalığının hiç bir safhasında yalnız bırakmadıkları gibi, hastahaneye rahat gidip gelebilmesi için gazete tarafından bir arabanın tahsis edilmesini bile sağladılar; son günlerini yaşadığı Vakıf Gureba Hastanesi'nde yanından hiç ayrılmamış, her türlü ihtiyacını karşılamış, hatta adını yaşatmak için Sezer Tansuğ Sanat Vakfı'nı kurmuşlardı.
     <br>
      <br>
       Sezer Bey'i Vakıf Gureba'da yazık ki sadece iki defa ziyaret edebildim; geçen hafta çarşamba günü yaptığım ikinci ziyaretteki amacım, kendisiyle görüşmek ve daha sonra portresini yazmaktı. Ölüm haberini aldığımda, onun da okumuş olmasını çok istediğim bu yazıyla meşguldüm ve çalışma masamın üzerindeki bütün kitapların üzerinde Sezer Tansuğ imzası vardı. Şunu hemen belirtmeliyim ki, Sezer Bey'in çok yakında geleceğini bildiği ölüm karşısındaki metaneti hayranlık vericiydi; rahmetli Ayhan Songar gibi o da gazetedeki köşesini boş bırakmamak için son ânına kadar yazmaya devam etmişti. Sorularımı, sık sık öksürük nöbetine tutulduğu halde, büyük bir istekle cevaplandırdı; ailesinden, çocukluğundan, öğrencilik yıllarından, kavgalarından bahsetti. Babası Ahmet Sıtkı Bey subay olduğu için hayatının ilk yıllarını Anadolu'nun çeşitli il ve ilçelerinde yaşamıştı; aile Üsküdarlıydı, ama o Erzurum'da doğdu (7 Temmuz 1930), ilk çocukluğunu Hopa, Trabzon, Bayburt ve Havza'da yaşadı. Zonguldak'ta başladığı ilkokulu Bursa'da, Antakya'da başladığı ortaokulu İstanbul Beşiktaş 1. Ortaokulu'nda bitirdi. Ardından Haydarpaşa Lisesi ve 1950 yılında İstanbul Üniversitesi Edebiyat Fakültesi Sanat Tarihi Bölümü.
       <br/>
       <br/>
       Üniversite sıralarında atak ve sorgulayıcı bir öğrenci olarak dikkati çeken Sezer Tansuğ, daha sonra asistanı olduğu Mazhar Şevket İbşiroğlu ile sürekli çatışmıştı; felsefe disiplininden gelen ve sanat tarihine yorumcu bir yaklaşım getirmeye çalışan hocasını bu yönüyle takdir ediyor, ancak aşırı batıcılığını ve Heinrich Wölfflin'in kategorilerini Türk sanatına uygulamaya kalkışmasını eleştiriyordu. Onun Sabahattin Eyüboğlu'yla birlikte yazdığı Avrupa Resminde Gerçek Duygusu ve Fatih Albümüne Bir Bakış adlı eserlerinde uyguladığı metod, Sezer Bey'e göre temelden yanlıştı; Wölfflin'in metoduna saplanıp kaldığı yoğun ilgisine rağmen Osmanlı sanatıyla ilgili problemlerin temel sebeplerine inemiyordu. Ancak Sezer Bey'in Osmanlı sanatına duyduğu ilginin bir tutkuya dönüşmesinde, hiç şüphesiz, İbşiroğlu'nun kendisine doktora tezi olarak Surnâmei Murâdiye minyatürlerini vermiş olmasının büyük rolü vardır.
       <br/>
       <br/>
       Sezer Bey, galiba bir aşk hikâyesinin ardından gelen bazı olaylar sonucunda üniversitedeki görevinden ayrılmak zorunda kalmıştı. Bununla beraber Surnâmei Murâdiye'den kopmamış, Şenlikname Düzeni (1961) adlı küçük, fakat ünlü kitabını yazarak "Türk minyatüründe gerçekçi duyuş ve gelişme" konusunda ilginç bir yaklaşım geliştirmiştir. Bir ara yoğun bir biçimde sinemayla da ilgilenen Sezer Bey, zamanla plastik sanatlar alanında piyasayı bile etkileyebilen güçlü bir eleştirmen olarak temayüz edecek, çok sayıda telif ve tercüme eser verecektir. Üslubundaki hırçınlık ve hatır gönül dinlemezlik, onun en dikkati çeken hususiyetlerinden biridir. Bu yüzden sık sık polemiklere girer ve düşüncelerini ateşli bir biçimde savunurdu. En ünlü kavgalarından biri, Sanat Çevresi dergisinde yayımladığı "Köfteci Kaptan Hakkında" başlıklı yazısının ardından Sarkis Zabunyan adı etrafında cereyan eden ve mahkemeye düşmesine yol açan kavgadır.
       <br/>
       <br/>
       Sözkonusu yazıda, yıllar önce postu Paris'e seren İstanbullu ressam Sarkis Zabunyan'ın Ermeni propagandasına âlet olduğu, Türk sanatçılarının yolunu keserek kendi çıkarlarını kolladığı ve Türkiye'ye karşı düşmanca bir yaklaşımı benimsediği iddia ediliyordu. Vay sen misin böyle yazan? Tam seksen dokuz aydının imzasını taşıyan zehir zemberek bir kınama bildirisi yayımlandı. "Aşağıda imzaları bulunan ve insan haklarına, sanatın ayırıcı değil birleştirici gücüne inanan, ırk, dil, din, renk, cinsiyet ve milliyet ayrımına karşı olan bizler..." diye başlayan bu bildiride Sezer Tansuğ, ırkçı, şoven ve gerici olmakla suçlanıyordu. Açıkçası, Türklüğün vurgulanmasından her nedense büyük rahatsızlık duyan bazı aydınlar, Paris'te Türk düşmanlığını kullanarak "vatansız sürgün" rolü oynayan ve ırkçılık yapan Sarkis'e değil, onu bu yüzden eleştiren Sezer Tansuğ'a ateş püskürüyorlardı. Ancak o kuru gürültüye pabuç bırakacak cinsten bir adam değildi; kavgasına kararlı bir biçimde devam etmiş ve yüzde yüz haklı olduğuna inandığı için iddiasından hiç vazgeçmemişti.
       <br/>
       <br/>
       Mensup oldukları toplumdan tiksinen ve kültürünü küçümseyen snob sanat çevreleriyle sürekli mücadele eden Sezer Tansuğ, Batı düşüncesine hakim olan bakış açılarını "babadan kalma mal"mış gibi Türk düşünce ve sanat ortamına empoze etmek isteyen Batıcıların aslında Batı'yı bize karşı baskı aracı olarak kullandıklarını düşünüyordu; halbuki Batı'yı asıl mânâsında benimsemek, onunla ciddi bir şekilde hesaplaşmakla mümkündü. Şenlikname Düzeni'nden itibaren bütün yazdıklarında bu hesaplaşma gayreti içinde görünen Sezer Bey, bir ara Beyoğlu Aslıhan Çarşısı'nda açtığı küçük sahhaf dükkânına gelip giden ressam dostlarından Türkİslam klasiklerini resim diliyle yorumlamalarını istemişti. Bu teklifi "ilginç" bulan ressamlar, Kutadgu Bilig, Divanü Lügati'tTürk, Mantuku'tTayr, Mesnevi, Hüsnü Aşk gibi, belki de daha önce adını bile duymadıkları eserlerle bir süre haşır neşir olarak birer resim yaptılar; böylece önce sergilenen, ardından Büyükşehir Belediyesi Kültür İşleri Daire Başkanlığı tarafından kitaplaştırılan 66 Kare adlı resim dizisi doğdu. Sezer Bey, şunuş yazısında, 66 Karelik diziyle asıl gayesinin son yıllarda daha çok Batı'ya programlanmış medya ortamının unutturmayı ve küçümsetmeyi başardığı "geleneksel kültürümüze" yeniden ilgi ve sevgi uyandırmak olduğunu söylüyordu. Aslında 66 Kareye katılan ressamlardan bazılarının, resim diliyle yorumlamaya çalıştıkları eserlerin adlarını telaffuz bile edemeyeceklerini, ortaya çıkan resimlerin hiç bir şekilde bu eserlerin ruhunu ifade etmediğini çok iyi biliyordu; ama kırk üç ressam, okudukları kolejlerde ve Akademi'de küçümsemeye şartlandırıldıkları Türkİslam kültürünün bazı eserleriyle az çok tanışmış ve içinde yaşadıkları toplumun da bir kültürü bulunduğunu hatırlamış olacaktı; az şey miydi?
       <br/>
       <br/>
       Sezer Bey, türkü söylemesini bilen bir yerliydi; geçen haftaki son görüşmemizde çocukluğunu anlatırken, birgün Reyhaniye'de ot biçen askerleri seyrettiğini ve o gün duyduğu taze ot kokusunu hâlâ burnunun ucunda hissettiğini söylemişti. Kimbilir, belki de o güzel kokuyu şimdi toprağın altında daha yakından duyuyordu.
       <br/>
       <br/>
       Rahmetle anıyorum.
       <br/>
      </br>
     </br>
    </br>
   </br>
  </br>
 </br>
</div>


Kaynak: [www.aksiyon.com.tr](http://www.aksiyon.com.tr/yazarlar/sezer-tansug_503577), [web.archive.org (arşiv bağlantısı)](http://web.archive.org/web/20150402124649/http://www.aksiyon.com.tr/yazarlar/sezer-tansug_503577)
