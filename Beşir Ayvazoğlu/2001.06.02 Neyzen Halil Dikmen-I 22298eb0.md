# Neyzen Halil Dikmen-I

*Beşir Ayvazoğlu 2001.06.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Halil Dikmen'in aynı zamanda kudretli bir neyzen olduğunu galiba Kütahyalı ressam ve neyzen Ahmet Yakupoğlu ile 1980'lerin sonunda yaptığım bir röportaj sırasında öğrenmiştim. Yakupoğlu, ney hocasından o kadar büyük bir saygıyla ve hayranlıkla söz etmişti ki, meraka kapılmamak imkânsızdı.
  </font>
 </div>
 <div id="newsText">
  <font class="detail-text">
   Neyzen Niyazi Sayın'la Mimar Turgut Cansever'in de onun "rahlei tedris"inden geçtiklerini öğrenince merakım yazma arzusuna dönüştü. Evet, Halil Dikmen'i yazmalıydım, ama nasıl? İlk yazma denemem hayal kırıklığıyla sonuçlanmıştı; İstanbul Devlet Resim ve Heykel Müzesi'nde yıllarca müdürlük yapan, hayatının son yıllarında da Güzel Sanatlar Genel Müdürü olarak ciddi faaliyetlere imza atan bu büyük sanatkâr, Türk resim tarihiyle ilgili kitaplarda birkaç paragrafla geçiştiriliyordu; hiç kimse "Halil Dikmen kimdir, neyin nesidir, ne yapmıştır?" diye merak edip doğru dürüst araştırmamıştı.
   <br/>
   <br/>
   Bir gün Akademi Mimarlık ve Sanat koleksiyonunu tararken Haziran 1965 tarihli sayısında Nurullah Berk'in "Halil Dikmen" başlığını taşıyan yazısını görünce ne kadar sevindiğimi tahmin edebilirsiniz. Arka sayfalarda da Ahmet Kutsi Tecer'in sözkonusu sergide yaptığı açış konuşmasının metni ile birkaç kısa yazı yer alıyordu. Derhal bu yazıların fotokopilerini alıp arşivimdeki ilgili dosyaya yerleştirdim. Aradan birkaç yıl geçti; okuduğunuz bu yazıları yazmak için evine gittiğimde, Niyazi Sayın, Konservatuvar'daki öğrencilerinden birinin hocası hakkında bir mezuniyet tezi hazırladığını söyledi ve kütüphanesindeki nüshayı çıkarıp verdi. Hızlı bir şekilde gözden geçirdiğim tezde benim de ulaştığım yazılar toplanıp bir araya getirilmişti; fazla olarak Dikmen'in ablası Halide Dikmen ve yeğeni Mefkure Öktem'le yapılmış, başka türlü ulaşılamayacak bilgilerin yer aldığı kısa röportajlar vardı.
   <br/>
   <br/>
   Halide Dikmen, üç kardeş olduklarını ve Fatih'te, bahçeli bir evde dünyaya geldiklerini söylüyordu; dayıların, teyzelerin ve dedenin de yaşadığı büyük, kalabalık bir ev. Babaları Mehmet Haşim Bey, güzel sesli, Leon Hanciyan'dan uzun süre ders almış bir musiki sevdalısıydı ve yaz mevsimlerinde bahçede sık sık musiki toplantıları düzenlerdi. Halil, bu toplantıları evin penceresinden hayranlıkla seyrediyor, özellikle Neyzen İhsan Hoca'nın ney üfleyişini dikkatle takip ediyordu. Ve birgün ilgisi farkedilince ney dersleri başlayıverdi. Bir süre İhsan Hoca'nın hediye ettiği ney'le haşır neşir olduktan sonra babasının Kapalıçarşı'dan aldığı ney'e aşkla bağlanıp bu sazı âdeta uzviyetinin bir parçası haline getiren ve Eyyubî Ali Rıza Bey'den de nazariyat dersleri alan Halil Dikmen, on dörton beş yaşlarına geldiğinde enikonu ney üflüyordu.
   <br/>
   <br/>
   Musikiye böylesine aşkla bağlanan Halil Dikmen, eğitimine niçin bu alanda değil, Sanayii Nefise'de devam etmişti, daha doğrusu, bu tercih kendisine mi, ailesine mi aitti, bilmiyoruz. Bildiğimiz Harbiye Nezareti'nde görevli bir asker olan dayısı, Halil'i elinden tutup Sanayii Nefise Mektebi'ne götürmüş ve "Alın, size küçük bir arkadaş getirdim" diyerek Hikmet Onat'ın sınıfına sokmuştur. Yıl 1923 olduğuna göre, on yedi yaşına basmış olması gereken Halil (1906'da doğmuştur), sınıf arkadaşlarından heykeltıraş Zühdü Müridoğlu'nun tarifine göre, ince uzun boylu, zayıf, sarışın ve yaşından küçük gösteren sevimli bir çocuktu. Bu görüşünden ve sesinin güzelliğinden dolayı "Florya" lâkabı ona muhtemelen o günlerde sınıf arkadaşları tarafından takılmıştır.
   <br/>
   <br/>
   Halil Dikmen'in Sanayii Nefise Mektebi'ndeki öğrencilik hayatı hakkında fazla bilgimiz yok. Ancak çok başarılı bir öğrenci olduğu, mektebi birincilikle bitirmesinden anlaşılıyor. 1927 yılında Avrupa'ya gönderilecek öğrencileri seçmek için yapılan imtihanda da Yangın adlı tablosuyla birinciliği o kazanmıştır. Hocası İbrahim Çallı'nın bu tablo hakkında "Halil'in resminde belli bir kişilik ve modern bir hava var" dediği söylenir. Kendisi gibi seçilmiş bir grup genç ressamla birlikte daha yüksek bir resim eğitimi almak üzere Paris'e giden genç Halil, neyini ve eski musikimizin Hamparsum notasıyla yazılmış seçkin eserlerini yanına almayı ihmal etmemiştir.
   <br/>
   <br/>
   İstanbul'da öğrenciliği sırasında yaptığı peyzajlarda renkçi görünse de, Albert Laurens'den ayrılıp Andre Lhote Atelyesi'ne geçtikten sonra valörcü bir anlayışı benimseyen ve sanat hayatı boyunca, Nurullah Berk'in ifadesiyle "renkten fazla desene, desenden fazla da ışıkgölge kombinezonlarına" önem veren Halil Dikmen, Louvre Müzesi'ni gezerken önemli tabloları kompozisyon bakımından dikkatle inceliyor, kroki defterine taslaklar çizerek Tiziano, Tinteretto, Raphael, Leonardo gibi büyük ressamların ışıkgölge problemlerini nasıl çözdüklerini anlamaya çalışıyor ve düşündüklerini kaydediyordu. Zor olana talipti ve müthiş bir çalışma azmi vardı; Paris'te alabileceği her şeyi almak niyetindeydi. Salon D'Automme'da resimleri sergilenen ilk Türk ressamı olması, gözünü diktiği hedefe ulaştığını göstermektedir. Bu büyük başarıyı kazandığı 1929 yılında, Guimet Müzesi'nde oryantalistlere Türk musikisi hakkında bir konferans vermiş ve ney'le örnekler seslendirmiştir. Bir gün de bir sanat gecesinde bilinmeyen bir şark sazı çalan Türkiyeli gençten sazını icra etmesi istenir; dinleyenler on dakika süren taksimi o kadar beğenirler ki hararetli alkışlarla tekrar etmesini rica eder, sonra genç sanatkârın etrafını merakla çevirip ney'i ellerine alır, inceler, ses çıkarmaya çalışırlar. Başaramayınca yardımcı bir âlet kullanıp kullanmadığını anlamak için Halil Dikmen'in ağzını kontrol ederler. Hâsılı, bu kadar basit bir sazdan bu etkileyici sesin nasıl çıkabildiğini bir türlü akılları almaz.
   <br/>
   <br/>
   Halil Dikmen, kalbini ülkesine ve kültürüne gizli tellerle bağlayarak hayatına ayrı bir anlam kazandıran ve belki de Fransa'daki günlerini yaşanır kılan eski musikiyi hiç ihmal etmemiş, kaldığı bütün otel ve pansiyon odalarını Fransızlar tarafından Bach'ın müziğine ve org sesine benzetilen ney sadalarıyla inletmişti.
   <br/>
   <br/>
   Paris'teki eğitimini başarıyla tamamlayarak 1931 yılında yurda dönen Halil Dikmen bambaşka bir Türkiye ile karşılaştı. Harf inkılabı yapılmış; musikimizin hayat kaynaklarından biri olan tekkelerin kapılarına kilit vurulduğu gibi Darülelhan konservatuvara dönüştürülerek Türk Musikisi Bölümü kapatılmıştı; Türk musikisi aleyhinde de ağır bir hava esiyordu. Halil Dikmen, bir neyzen olarak, yurda dönünce bu ortamdan olumsuz etkilenmiş olmalıdır; ancak bize öyle geliyor ki, kısa bir süre sonra, Paris'teki eğitiminin bir devamı olmak üzere Almanya, Avusturya ve İtalya'ya gönderilmesi, şoku hafif atlatmasını sağlamıştır.
   <br/>
   <br/>
   Altı ay boyunca üç ülkede bütün önemli müzeleri gezerek özellikle Rönesans ressamlarının eserlerini inceleyen Halil Dikmen, bu seyahati tamamladıktan sonra kendini Kayseri Lisesi'nde "resim muallimi" olarak buldu. 1930'ların Türkiyesi, bütün olumsuz şartlara rağmen ciddi bir kaynak ayrılarak Paris'te eğitim görmeleri sağlanan genç ressamlara, yurda döndüklerinde, İstanbul yahut Anadolu liselerinde resim öğretmenliğinden başka imkân sunamıyordu. Paris'te üç yıl boyunca resim sanatının çetin problemleriyle boğuşarak kendini yetiştiren Halil Dikmen, "ney'i ve paletiyle Kayseri'nin sessizliğine" gömülmüştü. Her şeye rağmen zengin resim bilgisini ve tecrübesini Anadolu'nun kavruk çocuklarına aktarıp görevini en iyi şekilde başarmak için canla başla çalışan (Nurullah Berk, buna "faydasız bir çaba" diyor) Halil Dikmen, Kayseri'de elbette mutsuzdu ve sanat heyecanını sadece ney üfleyerek dindirebiliyordu. Aynı tarihlerde aynı lisede edebiyat öğretmenliği yapan Abdülbaki Gölpınarlı, yıllar sonra Turgut Cansever'e Kayseri gecelerinde Halil Dikmen'in neyinden dinlediği yakıcı nağmeleri uzun uzun anlatmıştır.
   <br/>
   <br/>
   Ahmet Kutsi Tecer, Halil Dikmen'le Sivas Maarif Müdürü olarak görev yaparken bir vesileyle gittiği Kayseri'de tanışmış ve hemen kaynaşmıştı. Rönesans kültürünü farklı yönlerden inceledikleri için konuşacak çok şey bulduklarını ve Lâhit adlı şiirini, dinç sanat ruhuna ve derin kültürüne hayran olduğu bu büyük sanatkâra o günün hâtırası olarak armağan ettiğini anlatan Ahmet Kutsi, daha sonra Milli Eğitim Bakanlığı Tedrisat Müdürü olacak ve 1936 yılında sevgili dostunun resim öğretmeni olarak Galatasaray Lisesi'ne tayin edilmesini sağlayacaktır. Ancak Halil Dikmen'in bu görevi uzun sürmez. Kızkardeşinin anlattığına göre, Akademi'de yapılan bir toplantıda Atatürk o sırada müdür olan Namık İsmail'e "Bir müzeniz var mı?" diye sorar. "Hayır" cevabını alınca "Derhal bir resim ve heykel müzesi kurulacak!" emrini verir ve etrafına şöyle bir bakındıktan sonra Halil Dikmen'i göstererek ilâve eder: "Bu genç arkadaşımız da kurulacak müzeye müdür olsun!" Bu rivayetin ne derece doğru olduğunu bilmiyoruz; ancak taşradan İstanbul'a yeni gelmiş genç bir resim öğretmeninin birdenbire tecrübe gerektiren bir göreve tayini ancak böyle bir emirle mümkün olabilir. 7 Haziran 1937 tarihinde Devlet Resim ve Heykel Müzesi müdürlüğüne resmen tayin edilen Halil Dikmen, Lepold Levy ve Cemal Tollu'yla birlikte hızlı bir çalışma dönemine girer. Daha çok Dolmabahçe Sarayı koleksiyonlarından seçilerek oluşturulan müze için aynı sarayın Veliahd Dairesi tahsis edilmiştir ve Halil Dikmen ömrünün tam yirmi dört yılını burada geçirecektir.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-7667-34-neyzen-halil-dikmen-i.html), [web.archive.org (arşiv bağlantısı)](http://web.archive.org/web/20130820062848/http://www.aksiyon.com.tr:80/aksiyon/haber-7667-34-neyzen-halil-dikmen-i.html)
