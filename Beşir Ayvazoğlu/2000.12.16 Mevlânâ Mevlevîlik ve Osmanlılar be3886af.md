# Mevlânâ, Mevlevîlik ve Osmanlılar

*Beşir Ayvazoğlu 2000.12.16*

<div>
 <img border="0" src="/web/20010701222837im_/http://www.aksiyon.com.tr/yazar/besirayvazoglu.jpg"/>
 <p class="spot">
  Ahmet Hamdi Tanpınar'a göre, Mevlânâ, Mesnevi'nin ilk on sekiz beytini yazıp dostlarına göstermek üzere sarığının arasına soktuğu zaman "zevkimizin en hâlis tarafı" olan Mevlevî musikisinin Itrî, Dede Efendi ve III. Selim gibi bütün büyük isimleriyle Şeyh Galib'e kadar gelen şairler kafilesi de doğmuş sayılabilirdi.
 </p>
 <p class="metin">
 </p>
 <p class="metin">
  Onun için Yahya Kemal "Şeb—i lâhûtda manzûme—i ecrân gibi / Lafz—ı bişnevle doğan debdebe—i ma'nâyız" derken aslında bir borcu ödüyordu.
 </p>
 <p class="metin">
  Osmanlı'nın temel harcında Mevlânâ ve Yunus'un şiirlerinde çiçeklenen felsefesi vardır, dersek çok yanlış bir şey söylemiş olmayız. Osmanlı fâtihleri, Anadolu'da birliği sağladıktan sonra Balkanlar'da inanılmaz bir hızla ilerlerken, bu felsefeyi safha safha uygulamaya koymuş gibidirler. Osmanlı yüksek kültürüne ve estetik dünyasına Mesnevi'si, Divan—ı Kebir'i ve diğer eserleriyle damgasını vuran Mevlânâ yüksek zümreyi yüzyıllar boyunca ne kadar etkilemişse, Yunus da halk katında o kadar itibar görür.
 </p>
 <p class="metin">
  Mevlânâ ve Osmanlılar
 </p>
 <p class="metin">
  Yunus'un Osmanlı Devleti'nin kuruluş yıllarında şiiri ve düşüncesiyle oynadığı rolün farkına varan Ahmet Hamdi Tanpınar, Orhan Gazi'yi ve onunla beraber İmparatorluğu kuranların hiçbirini Yunus'tan ayırmadığını belirterek, "Ne zaman Orhan Gazi'nin çehresine biraz eğilsem, orada Yunus Divanı'ndan aksetmiş çizgiler görürüm" diyor. Unutmamak gerekir ki, Orhan Gazi'nin kardeşi Alaaddin Bey de bir ahi idi; rivayete göre Mevlevî kıyafetiyle geziyor ve padişahın huzuruna bile bu kıyafetle çıkıyordu. Daha da önemlisi, Osmanlı hânedanı Yıldırım Bayezid devrinde Mevlânâ soyu ile akrabalık kurmuştu. Sultan Veled'in kızı Mutahhare Hatun, Germiyan Bey'i Süleyman Şah'la evlenmiş ve bu evlilikten dünyaya gelen Devlet Hatun, Yıldırım Bayezid'in eşi olmuştu. Bu da, İsa, Musa ve muhtemelen Mehmet Çelebi'lerin anneleri tarafından Mevlânâ'nın torunları oldukları anlamına gelir. Belki bu sebeple, Osmanlılar Mevlevîliğe o tarihlerde Konya'ya hâkim olan Karamanlılardan daha yakın duruyorlardı.
 </p>
 <p class="metin">
  Fatih Sultan Mehmed'in Karamanlı hakimiyetine son verdiği sırada Çelebilik makamını işgal eden Cemaleddin Çelebi, Konya'ya vali olarak tayin edilen Şehzade Mustafa ve daha sonra Cem Sultan'la yakın dostluk kurmuş, ancak siyasî çekişmelerden tarafsız kaldığı için Sultan II. Bâyezid'in takdirini kazanmıştı. Bâyezid'in Mevlânâ'ya hayranlık duyduğu, türbesinin kalem işlerini yaptırttığı ve sandukaların üzerine örtülmek üzere Bursa'da dokunmuş ipekli çatma kadife ve diba gibi kumaşlardan pûşîdeler gönderdiği biliniyor.
 </p>
 <p class="metin">
  Tasavvuf ve tarikatlerden uzak duran —hatta bunlar hakkında ciddi şüpheleri ve endişeleri bulunan— Fâtih'in de Mevlânâ'ya ve Mevlevîlere en azından kötü gözle bakmadığı, fetihten sonra Hristos Akataleptos kilisesinin camiye çevrilerek Mevlevî dervişlerine tahsis edilmesinden bellidir. Kaynaklarda Kalenderhâne Zâviyesi olarak zikredilen bu camide Mevlevî âdab ve erkânı dairesinde âyinler de icra ediliyordu.
 </p>
 <p class="metin">
  Bir terbiye ekolü
 </p>
 <p class="metin">
  Osmanlılar Anadolu'da siyasî birliği sağladıklarında, Mevlevî tarikati çoktan yaygın bir şekilde teşkilatlanıp kendine has gelenekleri bulunan bir müessese haline gelmişti. Kaynaklar, Sultan Veled ve Ulu Ârif Çelebi devirlerinde Mevlevî halifeleri tarafından Anadolu'nun belli başlı şehirlerinde tekkeler ve bunları besleyen vakıflar kurulduğunu bildiriyor. Ancak geleneğin ikinci kurucu saydığı Pir Âdil Çelebi döneminde kaideleri ayrıntılı bir biçimde tesbit edilerek sağlam bir kuruma dönüştürülen bu tarikat, merkezi her zaman Konya olmakla beraber, kendini bir terbiye ekolü ve estetik yaşantı biçimi olarak İstanbul'da inşa edecektir. Tanpınar'ın dediği gibi, Mevlevîlik "teşrifatı, nezâketi, terbiyesi, sülûkun ve âyinin erkânı[yla] tıpkı musikisi gibi daha sonraki zamanın, Osmanlı devrinin ve biraz da İstanbul'undur". Esasen, Osmanlı coğrafyası dışında Mevlevîhane yoktu; bir ara Isfahan'da kurulan dergâh bir istisna teşkil eder.
 </p>
 <p class="metin">
  II. Bayezid devri vezirlerinden İskender Paşa'nın Galata sırtlarında 1491 yılında inşa ettirdiği Kulekapısı Mevlevîhanesi faaliyete geçtiğinde, Mevlevîliğin tarihinde yepyeni bir devir, İstanbul devri başlamış oluyordu. Ancak bu dergâhın Osmanlı aydınlarını ve üst tabakasını etkileyebilmesi için Şârih—i Mesnevî İsmail Rusûhî Dede'nin postnişin olmasını beklemek gerekecektir. İlk postnişin Semaî Dede'nin Hurufî—Kalenderî meşrepte bir şeyh olması ve dergâhı Batınî fikirlerin merkezi haline getirmesi hiç şüphesiz rahatsızlığa ve ciddi tepkilere yol açmıştı. Rusûhi Dede'nin tayini üzerine Kulekapısı'ndan ayrılmak zorunda kalan Sırrî Abdî Dede'nin Kasımpaşa dergâhını kurması, onu Beşiktaş, Eyüp ve Yenikapı dergâhlarının takip etmesi, Mevlevîlik tarihinde önemli bir dönemeçtir.
 </p>
 <p class="metin">
  "Yedi yüz yıl süren hikâye"
 </p>
 <p class="metin">
  Selçuklu irfanını Osmanlı irfanına bağlayan ve giyim kuşamından yürüyüş tarzına, selâmından kullandığı lisana, yeme içme âdâbına kadar, her şeyiyle, yedi yüz yılın süzülmüş inceliğini ve estetiğini yansıtan Mevlevîlik, başlıbaşına bir hayat üslubu, bir duyuş ve düşünüş biçimiydi; insanları "târik—i dünya"lığa ve meskenete değil, üretmeye, meslek sahibi, işinde gücünde insanlar olmaya teşvik ediyordu. Yedi yüzyıl boyunca saraylardan en ücra yerlerdeki köylere kadar, toplumun bütün kesimleriyle sıkı bir ilişkiye giren Mevlevî dergâhları, bir yandan son derece ciddi bir disiplin içinde din, dil, edebiyat, musiki, hat, tezhib vb. eğitimi verirken, diğer yandan yedi yüz yıllık zengin tecrübe ve terbiyenin yeni nesillere aktarıldığı, her biri bir okul niteliği taşıyan kurumlar olarak önemli görevler üstlenmişti.
 </p>
 <p class="metin">
  Mevlevîlik, Bektaşiliğin aksine daha çok okumuşlara, "havass"a ve sanatkârlara hitap etse de, halktan kopuk değildi. Esasen bu Mevlevî terbiyesine aykırıdır; çünkü "nam ü şan" ve "i'tibar"e düşmek geleneğin reddettiği bir şeydi. Ancak okumuş ve zarif insanların bu dergâhlarda kendilerine sığınacak bir yer bulabildikleri, dar görüşlü ulemanın baskısından kaçarak buralarda rahat nefes alabildikleri bir gerçektir. Açıkçası, medeniyetimiz serbestçe gelişme imkânını bu ocakta bulmuştu. Sadece Galata Mevlevîhanesi, dört yüz otuz yıllık tarihinde yetmiş civarında seçkin divan şairi yetiştirmişti. Yenikapı Mevlevîhanesi ise, kelimenin tam mânasıyla bir konservatuvar niteliği taşıyordu.
 </p>
 <p class="metin">
  Mevlânâ'nın hayatında ve oğlu Sultan Veled tarafından kurulan tarikatin geleneğinde musiki ve semanın çok önemli bir yere sahip olması, bütün Mevlevî dergâhlarını bu sanatın hem eğitiminin verildiği, hem de icra edildiği, konservatuvar niteliği taşıyan kurumlar haline gelmesine yol açmıştı. Mevlânâ ve Sultan Veled'in rebab çaldıkları ve ney'den hoşlandıkları biliniyor. Mukabele son şeklini aldıktan sonra mutrıp heyetine başka sazlar da ilâve edildi. Hatta on dokuzuncu yüzyılda Galata Mevlevîhânesi'nde bir ara piyano bile kullanılmıştı.
 </p>
 <p class="metin">
  Ve musiki
 </p>
 <p class="metin">
  Klasik Mukabele'nin olmazsa olmaz şartı olan musiki, Mevlevî dergâhlarını hiç şüphesiz bir cazibe merkezi haline getirmiştir. Mevlevî olsun olmasın, musiki ile ilgilenen herkes bu dergâhlara koşuyordu. XVII. asrın başlarında Mevlânâkapısı'nda bir evde doğan Buhûrîzâde Mustafa Itrî de Yenikapı Mevlevîhanesi'ne devam etmiş, muhtemelen Şeyh Câmî Ahmed Dede'ye intisab ederek Na't—ı Mevlânâ'sı ile Segâh Âyin'ini bu dergâh için bestelemişti. Yenikapı Mevlevîhanesi, klasik musiki geleneğinin üç asır boyunca en süzülmüş biçimiyle yaşandığı, bu geleneğin ve repertuarının geçmişten geleceğe aktarılmasında birinci derecede önemli rol oynayan bir dergâhtı. Sadece Itrî değil, Dede Efendi ve Şeyh Galip de bu dergâhtan feyiz aldılar. Ne yazık ki başı ateşle üç defa derde girdi. Bugünkü hali içler acısıdır.
 </p>
 <p class="metin">
  1925 yılında, bütün tekke ve zaviyeler gibi Mevlevî dergâhları da kapatıldı. Elbette kıyafetinden sembollerine, edebiyatından musikisine kadar bu kurumlarda asırlar içinde oluşan zengin kültür de yasak kapsamındaydı. Ancak eserleri bütün dünya dillerine çevrilen Mevlânâ, istense de yasaklanamazdı; insanlık Mevlânâ'yı seviyor ve ona koşuyordu. Bu yüzden Mevlevîlik üzerindeki yasak zamanla nisbeten gevşetilerek "turistik" bir Mevlânâ imajı yaratılmıştır. Ancak gerçek Mevlânâ eserleriyle ve ruhaniyetiyle hâlâ ışık saçmaya devam ediyor.
 </p>
 <p class="metin">
  Bu büyük insanı, vuslatının 727. yılında saygıyla ve rahmetle anıyorum.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/315/yakinplan/1.htm), [web.archive.org (arşiv bağlantısı)](http://web.archive.org/web/20010701222837/http://www.aksiyon.com.tr:80/2000/315/yakinplan/1.htm)
