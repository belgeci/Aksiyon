# Niyazi Sayın I

*Beşir Ayvazoğlu Bilinmeyen-tarih*

<div>
 <font>
  <img border="0" height="1" src="/web/20050227092846im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20050227092846im_/http://www.aksiyon.com.tr/resim/345/67.jpg" vspace="5"/>
  </p>
 </font>
 <font class="content">
  1990 yılı nisanının son pazarı, Atatürk Kültür Merkezi Konser Salonu her zamanki gibi lebâlebdi. İstanbul Devlet Klasik Türk Müziği Korosu’nun o haftaki konserinin ikinci bölümü başlarken Neyzen Niyazi Sayın ve Kanunî Erol Deran, birlikte sahneye çıktılar ve kendilerini avuçlarını patlatırcasına alkışlayan dinleyicileri selâmlayıp sahnenin önüne yerleştirilen sandalyelere oturdular.
 </font>
 <br/>
 <p>
  <font class="content">
   Alkış sesleri dinince Erol Deran sazını akort etti. Ve başladılar; önce Dede Salih Efendi’nin nefis Acemaşiran Peşrevi, ardından Dede Efendi’nin muhteşem Ferahfeza Âyini’ninden bazı bölümler. Bütün salon nefesini tutmuştu; özellikle yıllardır sahnelerden uzak kalan Niyazi Sayın’ı belli ki çok özlemişlerdi, neyinden çıkan hiçbir nağmeyi kaçırmak istemiyorlardı. İki sanatkâr son notaları da seslendirip susunca beş on saniye kadar süren derin bir sessizliğin ardından müthiş bir alkış koptu.
   <br>
    <br>
     Bu konserden hemen sonra Koro’nun şefi Nevzad Altığ’la Niyazi Sayın’ı bir arada yakalayıp uzunca bir röportaj yapmış ve Tercüman gazetesinin kültür sayfasında yayımlamıştım. Kadim dostuyla yıllardan sonra tekrar buluşmuş olmaktan çok memnun görünen Nevzad Bey, ney gibi fevkalâde zor bir sazda, üslûp olarak erişilmesi neredeyse imkânsız bir seviyeye erişmiş olan bir sanatkârın musiki âlemine daha fazla uzak durmasına gönlünün razı olmadığını söylüyor, “Vefalı dinleyicilerin tezahüratını siz de gördünüz, diyordu, ne kadar özlemişlerdi, değil mi? O coşkun alkışları dinlerken gözlerim doldu. Baktım, Niyazi’nin de yanaklarından yaşlar süzülüyordu!”
     <br>
      <br>
       Nevzad Bey’i gülümseyerek dinleyen Niyazi Sayın, o gün, sahnelerden uzak kalsa da musikiden hiç kopmadığını, nitekim hâlen Türk Musikisi Konservatuvarı’nda Nefesli Sazlar Ana Bilim Dalı Başkanı olarak görev yaptığını ve neyzenler yetiştirmeye devam ettiğini söylemişti. Bunun üzerine Nevzad Bey demişti ki: “Evet, Niyazi, hoca olarak da musikimize çok büyük hizmetler etmiştir. Sadece bizim koromuzda onun yetiştirdiği iki genç neyzen var. Daha yirmi beşine bile gelmemiş bu gençlerin başarıları, sırf kabiliyetlerinin değil, hocalarının sahip olduğu büyük ustalığın bir sonucudur”.
       <br/>
       <br/>
       Niyazi Sayın’ın bu büyük ustalığı nasıl kazandığını merak ettiğinizi biliyorum. İsterseniz hikâyemize en başından başlamak için yetmiş beş yıl öncesinin âsûde Üsküdar’ına kısa bir yolculuk yapabiliriz: Mütevazı bir karakolda polis memuru olarak görev yapan Ömer Hulusi Bey, 1927 yılının 12 şubatında doğan oğluna, amcasının oğlu olan “Kahraman—ı Hürriyet” Resneli Niyazi Bey’in adını vermiştir. Aile Rumelilidir; baba Resneli, anne Necmiye Hanım’sa Manastır’dan. Ancak Doğancılar’da ahşap bir Türk evinde doğan Niyazi Sayın, katıksız bir Üsküdarlı olarak yetişecektir.
       <br/>
       <br/>
       Üsküdar henüz güneşin batarken camlarında ihtişamlı saraylar yarattığı, pek uzun sürmeyen bu saltanatın ardından kendi iç aydınlığına dönen fakir “serviler şehri” ve insanlarda hayırhahlık, sabır, tevekkül olarak tezahür eden bir “mağfiret” iklimidir. Çocukluğunu ve ilk gençliğini bu iklimde ve İkinci Dünya Harbi’nin 1940’larda daha da koyulaştırdığı yoksulluk ortamında yaşayan Niyazi Sayın’ın kulakları evdeki gramofonun borusundan yayılan hüzünlü tanbur ve kemençe nağmeleriyle beslenmektedir. Yakından tanıdığı Tanburî Cemil Bey’in iflah olmaz bir hayranı olan Ömer Hulusi Bey, İkinci Meşrutiyet’i bir şenlik düzenleyerek kutlamak isteyen amca oğlunun, yani Kahraman—ı Hürriyet Niyazi Bey’in arzusu üzerine onu alıp Resne’ye götürmüş ve konserler vermesini sağlamıştır.
       <br/>
       <br/>
       Niyazi Bey, evlerinin havasına Cemil Bey sevgisi sindiği için musikiye merakının çok erken başladığını, bazı günler borulu gramafonun başında toplandıklarını, kardeşlerinden birinin plağı gramofona yerleştirmekle, diğerinin zemberek kolunu kurmakla görevli olduğunu, kendisine de iğneyi takmak gibi çok zevk aldığı bir işin kaldığını, borudan çıkıp bütün evi saran tanbur ve kemençe nağmelerini dinlerken babasının gözyaşlarını tutamadığını anlatıyor. Bu gözyaşlarının sebebini yıllar sonra anlayabildiğini söyleyen Niyazi Bey, bazı yönlerden çok benzediği bu sanatkârın plaklarının eksiksiz bir koleksiyonuna sahip olmak için yıllarını verecek, daha da önemlisi, ney icrasında, onun tanburda yaptığı yeniliğin bir benzerini gerçekleştirecektir.
       <br/>
       <br/>
       Niyazi Bey’in evde Tanburî Cemil Bey’i dinleyerek edindiği müzik zevki, Haydar Paşa Lisesi’nde okuduğu yıllarda hafif müziğe doğru kayar. İyi ağız armonikası çalmaktadır. Esasen başarılı olduğu üç dersten biri müziktir; diğerleri ise edebiyat ve spor. Sporun bazı branşlarında hatırı sayılır başarılar bile kazanmıştır. Koşma, barfiks, yüzme, masa tenisi ve futbol, bilhassa futbol. Lefter’in Fenerbahçe’ye geldiği yıl, devrin en önemli antrenörü Molnar tarafından genç takım için yapılan seçmeler sırasında, attığı üç golle seçilen ilk eleman olmuş ve bir süre Fenerbahçe Gençler Takımı’nda oynamıştır. Ne var ki müzik ve spor tutkusu genç Niyazi’nin diğer dersleri ihmal etmesine sebep olacaktır; bununla beraber başarısızlığının arkasında babasının vefatı, savaş yıllarının sıkıntıları ve ev geçindirme mecburiyeti de vardır. Başarısızlık, naklini yaptırdığı Beyoğlu Lisesi’nde de devam eder. Müzik ve sporla keyfince uğraşamamak ve para kazanma yollarını aramak, genç Niyazi’yi sınıfın pencerelerinden dışarı bakıp bakıp ağlatacak kadar bunaltmıştır. Sonuç: İki dersten belge aldığı için liseyi bitiremez.
       <br/>
       <br/>
       Plastik sanatlara da büyük ilgisi ve kabiliyeti bulunan Niyazi Bey’in çocukluğunda en büyük zevklerinden biri, mahalleden bazı arkadaşlarıyla birlikte resim ve ağaçları oyarak küçük heykeller yapmaktır. Bunun için Güzel Sanatlar Akademisi’ni çok ister, ama bu artık mümkün değildir. Liseyi bitirememiş olmak, Güzel Sanatlar hayalinin de sonu anlamına gelmektedir. Şimdi büyük bir arayış içindedir; 1947 yılında, bir gün mahalle camiinin minaresinde bir ikindi vakti okunan ezanla sarsılır. Her kimse, o kadar güzel okumaktadır ki, büyük bir meraka kapılarak camiin kapısına kadar gider, namaz bittikten sonra dışarı çıkanlar arasında mahallenin büyüklerinden Mustafa Düzgünman’ı görür ve ezanı kimin okuduğunu sorar.
       <br/>
       <br/>
       Her insanın hayatında böyle şaşırtıcı tesadüfler vardır: Düzgünman, ezanı kendisinin okuduğunu söyledikten sonra, “Bizim evde dinî eser meşk ediyoruz, eğer istersen sen de gel!” deyiverir. Bu davet, Niyazi Sayın için yepyeni bir âleme, musiki âlemine açılan kapı olacaktır. Geniş bir makam bilgisine ve “kontraltoya yaklaşan lâtif bir tenor sesine sahip” olan Mustafa Düzgünman, nota bilmese de, besteleri usul tutarak mükemmelen icra edebilen müstesna bir şahsiyettir ve en büyük zevklerinden biri, evinde ilâhi meşk ettiği grupla Ramazan aylarında müezzinlik yapmaktır. Çocukluğunda Tanburî Cemil Bey’i dinleyerek geliştirdiği musiki zevki ve terbiye ettiği kulakları sayesinde hiç acemilik çekmeyen Niyazi Sayın, kısa sürede bu grubun en başarılı ve çalışkan üyelerinden biri olur. Daha da önemlisi, dinî ve tasavvufî eserleri geçerken bu eserlerde ifadesini bulan duyuş ve düşünüş tarzı ilgisini çekmeye başlamış, güftelerin anlamını çözmeye çalışırken kendini tasavvufun içinde buluvermiştir.
       <br/>
       <br/>
       Niyazi Sayın, bir süre sonra Mustafa Düzgünman’ın Hakimiyet—i Milliye Caddesi’ndeki meşhur attar dükkânında çalışmaya başlar. Böylece üstâdıyla daha fazla birlikte bulunup kendisinden daha fazla istifade etme imkânı kazanır. Sadece Düzgünman’dan değil, dükkânın her biri başlıbaşına bir derya olan ve tatlı sohbetlere dalan müdavimlerinden de başka türlü asla öğrenilemeyecek bilgiler edinmektedir. Prof. Dr. Ahmet Yüksel Özemre’nin Üsküdar’da Bir Attar Dükkânı (1996) adlı zarif kitabında uzun uzun anlattığı bu dükkân, Üsküdar için attar dükkânı olmanın ötesinde bir anlam taşır; burası eski zevkin, estetiğin, terbiyenin, yani Osmanlı irfanının sığındığı, nefes alıp verdiği ve Osmanlı kalıntısı “sırlı” şahsiyetlerin devam ettiği bulunmaz bir mekândır.
       <br/>
       <br/>
       Attarlığın yanısıra, Eşref Efendi’den devraldığı Aziz Mahmud Hüdâî türbedarlığını da büyük bir şevk ve heyecanla yürüten Mustafa Düzgünman, yalnızca kudretli bir musikişinas değil, aynı zamanda dayısı Hezarfen Necmeddin Okyay’dan öğrendiği ebru sanatının en büyük temsilcisidir; ayrıca çok iyi fotoğraf çeker, klasik cilt yapar ve zengin bir tesbih koleksiyonu vardır. Bütün bu meraklarını kısa zamanda genç çırağına da aşılayacak, böylece Niyazi Sayın, bitiremediği lisenin yerine, hayatın, birçok sanatın, tarihin ve tasavvufun öğretildiği çok farklı bir mektepte herkese nasip olmayan bir eğitimden geçecektir. Esasen buna rûhen hazırdır. Aynı günlerde ve aynı muhitte devam ettiği ikinci mektepse, ebruda asıl hocası olan Hezarfen Necmeddin Efendi’nin Toygartepesi’ndeki evidir; bu evde özellikle pazar sabahları ömrünce unutamayacağı saatler geçirmiş ve güzel insanlar tanımıştır. Ney’e de o günlerde birdenbire merak sarar. Önüne geçilemez bir meraktır bu; hemen bir ney sahibi olmak ister ve Üsküdar Musiki Cemiyeti neyzenlerinden Emin Akgöze’ye kendisine yardımcı olması için ricada bulunur. Birlikte Beyazıt’a, Çadırcılar’da Osman Dede’ye gider ve on lira vererek süpürde nısfiye cinsinden bir ney satın alırlar.
       <br/>
       <br/>
       Niyazi Bey, o günün tarihini, hayatının en önemli günlerinden biri olduğu için hiç unutmamıştır. 4 Mart 1948.
       <br/>
      </br>
     </br>
    </br>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=12644), [web.archive.org (arşiv bağlantısı)](http://web.archive.org/web/20050227092846/http://www.aksiyon.com.tr:80/detay.php?id=12644)
