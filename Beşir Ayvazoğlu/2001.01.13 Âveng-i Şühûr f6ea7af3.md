# Âveng-i Şühûr

*Beşir Ayvazoğlu 2001.01.13*

<div>
 <img border="0" src="/web/20020325035800im_/http://www.aksiyon.com.tr/yazar/besirayvazoglu.jpg"/>
 <p class="spot">
  Bir ay kadar önce bir dostum, "Yahu sen bilirsin, şu ay isimleri nereden geliyor?" diye sormaz mı? Hadi bakalım! En iyi bildiğimizi zannettiğimiz şeyleri aslında pek bilmeyiz.
 </p>
 <p class="metin">
 </p>
 <p class="metin">
  Ocak, Ekim ve Aralık, tamam; Türkçe oldukları belli. Mart ve Mayıs Lâtince'ye benziyor. Ağustos adını Roma imparatoru Augustus'tan almış. Peki Şubat, Nisan, Haziran, Temmuz, Eylül? Iııh, sözlük ve ansiklopedilere müracaat etmekten başka çare yok. Ben de öyle yaptım.
 </p>
 <p class="metin">
  Tarihçiler, eski zamanlarda Oniki Hayvanlı Takvim adı verilen ve güneş yılı esasına dayanan bir takvim kullandığımızı söylüyorlar*. Müslüman olduktan sonra, zamanı, esasları Hazreti Ömer devrinde tesbit edilip kullanılmaya başlanan Hicrî takvimle ölçmeye başladık. Ay yılı esasına dayanan bu takvimde yıl üç yüz elli dört gündür; bu yüzden "sene—i devriye"ler mevsimler arasında dolaşır durur, daha da önemlisi, her otuz üç yılda, bir malî yılın kaybolmasına yol açardı. Bu kayıp yıla eskiler Sıvış (veya Siviş) Yılı adını vermişlerdir. XVIII. yüzyıl sonlarında, malî krize karşı alınan tedbirlere bağlı olarak Sıvış Yılı'ndan da faydalanmak isteyen devlet, hazinenin zarara uğradığı gerekçesiyle malî işlerde güneş yılını kabul etti (1790). Artık ödemeler güneş yılına göre yapılıyor ve bunun için yeni ay isimleri gerekiyordu. O tarihte Suriye civarında kullanılmakta olan Rumî Takvim'den Süryanice ay isimleri alındı. Âzer, Nisan, Eyar, Haziran, Temmuz, Âb, Eylül, Tişrin (Teşrîn—i Evvel, Teşrîn—i Sânî) ve Kânun (Kânun—ı Evvel, Kânun—ı Sânî). Fakat nedense Âzer, Eyar ve Âb adlarını beğenmeyip onların yerine Lâtince Mart, Mayıs ve Ağustos'u tercih ettiler. Böylece zamanı iki türlü saymaya başladık. Aradaki on bir günlük fark çok ciddi karışıklıklara yol açıyordu, ama zaman içinde onun da bir kültürü oluştu. İnsanlardan mesela şöyle cümleler duyulabiliyordu: "Filan sene—i hicriyenin martında filan yere gitmiştim!"
 </p>
 <p class="metin">
  Avrupa ile ilişkilerimiz daha sonra Gregoryen (Efrencî) takvimin kullanılmasını zorunlu kılınca işler daha da karışmıştı. Hicrî, Rumî ve Efrencî birlikte kullanılıyor, periodiklerde üç takvime göre belirlenmiş tarihler ayrı ayrı yer alıyordu. Rumî yılbaşının 1 Ocak'a alındığı 1918 yılında ise tuhaf bir durum ortaya çıktı: Birinci Kânun anlamına gelen Kânun—ı Evvel yılın son ayı, İkinci Kânun anlamına gelen Kânun—ı Sani yılın ilk ayı olmuştu. Zaman zaman Birinci Kânun/İlk Kânun ve İkinci Kânun/Son Kânun şekillerinde de kullanılan bu ay adları, 1930'larda Aralık ve Ocak şeklinde Türkçeleştirildi. Ocak, Süryanice Kânun'un Türkçesidir. Kânun—ı Evvel'e hangi gerekçeyle Aralık adının verildiğini bilmiyorum. Ekim ayı olan Teşrîn—i Evvel'e Ekim adı yakışıyor doğrusu. Arapça menşeli bir kelime olan ve Teşrîn—i Sâni yerine kabul edilen Kasım, zaten halk takviminde kullanılıyordu. 8 Kasım'da başlayıp Hıdırellez'e, yani 6 Mayıs'a kadar devam eden döneme Kasım denirdi. Eski inançlara göre lodosla girerse hafif, poyrazla girerse sert geçen ve yüz seksen gün süren Kasım'ın ilk kırk dört gününe Pastırma Yazı denir ki, sucak günlerdir. Kasım'ın 44'ünde Zemherir (bu kelimenin son r'si genellikle telaffuz edilmez) girer. Kırk gün sürdüğü için Erbain de denilen şiddetli soğukların, çat (veya çatır) ayazların yaşandığı bu günler yaşlılar için en tehlikeli günlerdir. Erbain çıkınca kışı sağ selâmet atlattıkları için sevinir, şükreder, helva pişirip kurban keserek kutlarlardı. Erbain'den sonraki elli güne Hamsin adı verilmiştir. Havalar bu elli günde bir hayli kararsız olduğu için "Hamsin, kâh üşü, kâh ısın" denilmiştir.
 </p>
 <p class="metin">
  Kışın hatırı sayılır soğuklarından biri de, Nisan ayında güneşin Boğa Burcu'na girmesiyle başlayan Sitte—i Sevir'dir. Öküz Soğuğu da denen ve fırtınalarıyla meşhur olan bu altı gün için halk "Sitte—i Sevir, kapıyı çevir" der. Derken bir adı da Kocakarı Soğukları olan Berdelacuz sökün eder. Eski Şubat'ın son dört günüyle Mart'ın ilk üç gününde (Miladi 10—17 Mart) odun ve kömür tüketiminde büyük artış olur. Ancak kışın sonu görünmüştür artık. Çünkü ilk cemre havaya düşmüştür; sonra birer hafta arayla suya ve toprağa düşer. Toprağa düştüğünde, eski takvimle tarih 1 Mart'tır. Cemrenin düşmesi, sırasıyla havanın, suyun ve toprağın ısınmaya başlaması anlamına gelir. Ve 9 Mart Nevruz'dur. Baharın ve yeni yılın başlangıcı. Bununla beraber soğuklar henüz tükenmemiştir. Eski Nisan'ın bir adı da —Batı dillerindeki gibi— Abril veya (Avril) Abrul'dur. Abril 5'inde yaşanan soğukla ilgili tekerleme de şöyledir: "Kork abrilin beşinden, ayırır öküzü eşinden".
 </p>
 <p class="metin">
  Halkın Hızır'la İlyas'ın buluştuğu gün olduğuna inandığı Hıdırellez'le başlayan altı aylık yaz mevsimi de Hızır diye adlandırılır. Yazın belirli günlerinden olan Eyyam—ı Bahur, eski Temmuz'un 18'inde, yeni Temmuz'un 31'inde başlardı. Süryanice'den alınan Temmuz, eski Sümerce Dumuzi'den gelmektedir. Sümer mitolojisinde tanrıça İnanna ile evlenen ve Uruk'un ilk kralı olan çobanın adıdır. İbraniceye Tammuz şeklinde geçen Dumuzi, Adonis şekline girerek Yunanca'ya girmiş ve mitolojinin önemli kahramanlarından biri olmuştur.
 </p>
 <p class="metin">
  Şubat, Nisan, Haziran ve Eylül adlarının da mitolojik tasavvurlarla ilişkisi olmalıdır. Bu arada Şubat ayının kısalığından dolayı halk takviminde Gücük diye adlandırıldığını da unutmamak gerekir. Nisan'a gelince, berekettir; tabiata yeniden hayat veren nisan bulutu (ebr—i Nisan) bereketin sembolü olarak kabul edilir. Eski inanışa göre bu ay yağan yağmurdan istiridyelerin (sadef) karnına düşenler inciye, yılanların ağzına düşenlerse zehire dönüşürmüş. Eskilerin Eylül hakkında ne düşündüklerini bilmiyorum; ama genel olarak sonbaharı ve kışı pek sevmezlerdi. Divan şiirinin, hatta Tanzimat edebiyatının gözde mevsimi olan baharın yerini Servet—i Fünûn'da sonbahar almıştır. Hazan, yani sonbahar bir hüzün, zeval, son buluş ve ümitsizlik mevsimidir. Recâîzâde Mahmud Ekrem Bey, bir şiirinde, tabiatın eylülle birlikte hüzne boğulduğunu söyler. Mehmed Rauf'un Eylül adlı romanı, Servet—i Fünûn edebiyatının sonbahara yüklediği bu duygusallığı en iyi yansıtan eserlerden biridir.
 </p>
 <p class="metin">
  Tevfik Fikret de Âveng—i Şühûr (Ayların Hevengi) adındaki uzun manzumesinde aylarla ilgili duygu ve düşüncelerini anlatmıştır. Ona göre mart ayında donuk bakışlı ve soğuk çehreli kış kararsızdır, hem gitmek ister, hem istemez. Örter, açar, bakar, yine örter bulutları. Onun bu şaşkınlığı ve nazlanışı yüzünden zavallı kuşlar serseme döner; aldanarak açılan çiçekler ise aynı anda hem sevinci, hem hüznü yaşarlar. Nisan, çiçekli bir dala konmuş kanatlı bir hülyâya benzer; sarı bir nilüferin dudağından doğmuştur: "Lebinde bir sarı nîlûferin doğan Nîsan". Mayıs, saf, şuh ve sevdalı bir köylü kızıdır; çiçekler onun gülüşünden serpilen parlak renklerdir. Haziran, Fikret'te altın başaklı tarlasının bir kenarını süsleyen ağaçların altında hayâle dalan mutlu bir çiftçi, temmuz ise tarlada mavi yeldirmesinin yenlerine alnını silerek yorgun argın gezinen köylü kadın imajı uyandırır. Ağustos mevsimin "nefes—i vâpesîn"i, yani son nefesidir. Ya Eylül? Fikret bu ayı ölmek üzere olan bir genç kızın son deminde güzel yüzünde dolaşan hüzünlü gülümsemeye benzetir ve "Âah, ben sonbaharı pek severim!" der.
 </p>
 <p class="metin">
  Fikret'in Teşrinleri, yani Ekim ve Kasım aylarını anlattığı bölümlerde derin bir ümitsizlik duygusu hissediliyor. Ve Aralık, her yer beyaz. Toprağın cesedi, kefeni andıran yekpâre beyazlığın altında titremektedir. Ocak, Fikret'te aç ve yoksul insanları temsil eder; yine kar vardır ve işte iki zavallı, yoksulluğun iki timsali gibi, çatlamış elleriyle karıştırdıkları çöplükte yiyecek arıyorlar. Şubatta kar, son kanat çırpınışlarıyla uyuyan toprağa ümit yağdırmakta ve akan seller dağların göğsünü parçalamaktadır. Sonuç?
 </p>
 <p class="metin">
 </p>
 <p class="metin">
  Her mevsimin sukûtu olur başka mevsime
 </p>
 <p class="metin">
  Bir menba—ı nemâ.
 </p>
 <p class="metin">
  Bakdıkça ben zuhûr u sukût—ı mevâsime
 </p>
 <p class="metin">
  Ey tâli'—i beşer
 </p>
 <p class="metin">
  Bilmem niçin teellüm eder ağlarım sana!
 </p>
 <p class="metin">
 </p>
 <p class="metin">
  * On İki Hayvanlı Türk Takvimi, on iki yıllık devrelerden oluşur. Yılların hayvanlardan alınan adları sırasıyla şunlardır: Sıçan, Sığır, Tavşan, Ejder, Yılan, At, Koyun, Maymun, Tavuk, İt, Domuz. Her yılın adını aldığı hayvanın özelliklerini taşıdığına inanılırdı. 2001, yılan yılıdır. Bu takvim hakkında en kapsamlı araştırma Prof. Dr. Osman Turan tarafından yapılmıştı: On İki Hayvanlı Türk Takvimi, İstanbul 1941.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/319/yakinplan/1.htm), [web.archive.org (arşiv bağlantısı)](http://web.archive.org/web/20020325035800/http://www.aksiyon.com.tr:80/2001/319/yakinplan/1.htm)
