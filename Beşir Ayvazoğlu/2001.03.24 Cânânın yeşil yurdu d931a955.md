# Cânânın yeşil yurdu

*Beşir Ayvazoğlu 2001.03.24*

<div>
 <img border="0" src="/web/20020325031825im_/http://www.aksiyon.com.tr/yazar/besirayvazoglu.jpg"/>
 <p class="spot">
  Geçenlerde üzerinde çalıştığım bir konu hakkında bazı ipuçları yakalamak amacıyla Zeytin Dağı'nı okudum. Birinci Dünya Harbi sırasında Suriye ve Filistin'de yedek subay olarak Cemal Paşa' nın kâtipliğini yapan Falih Rıfkı, hayatının bu dönemine âit hâtıralarını 1932 yılında yayımlanan Zeytin Dağı'nda anlatmıştır.
 </p>
 <p class="metin">
 </p>
 <p class="metin">
  Geçen asrın başlarında Osmanlı Devleti'nin Arap yarımadasındaki durumu hakkında fikir edinmek için mutlaka gözden geçirilmesi gerektiğine inandığım bu kitabın "Muhammed'in Mezarı" başlıklı bölümünü okurken ister istemez rahmetli Mehmed Âkif'in Necid Çöllerinden Medine'ye adlı hârika manzumesini hatırladım.
 </p>
 <p class="metin">
  Âkif, Birinci Dünya Savaşı yıllarında Teşkilât—ı Mahsûsa'nın arzusu üzerine önce Almanların elindeki Müslüman esirlerle konuşup onlara yanlış cephede savaştıklarını anlatması için Berlin'e, ardından Ceziretü'l—Arab'a gönderildi. 1916 yılının başlarında gerçekleşen ikinci seyahat, Hicaz Emiri Şerif Hüseyin ile oğullarının isyan hazırlıkları dolayısıyla, Osmanlı Devleti'ne sadık kalan İbnürreşid'le görüşmek üzere planlanmıştı. Necid'e doğru yola çıkan ekipte Mehmed Âkif'ten başka Tunuslu Şeyh Salih, Teşkilat—ı Mahsusa Reisi Eşref Sencer Bey ve Enver Paşa'nın başyaveri Mümtaz Bey bulunuyordu. Kızgın çölleri aşarak Riyad'a kadar giden kafile İbnürreşid'le görüştükten sonra Medine'ye geçti. Âkif, adı geçen manzumede, dört beş ay süren bu çetin seyahatte hissettiklerini anlatır.
 </p>
 <p class="metin">
  Aşağı yukarı aynı tarihlerde Harbiye Nâzırı Enver Paşa ile Dördüncü Ordu Kumandanı Cemal Paşa, maiyetleriyle Şam'dan Amman'a geçmiş, oradan trenle Medine'ye gitmişlerdi. Falih Rıfkı, Cemal Paşa'nın kâtibi olarak kendisinin de katıldığı bu seyahati anlatırken Âkif'inkiyle taban tabana zıt bir üslup kullanır. İki metin, bugüne de uzanan iki farklı aydın tipini, iki farklı hassasiyeti ve iki farklı bakış tarzını bütün çıplaklığıyla yansıtması bakımından son derece ibret verici metinlerdir.
 </p>
 <p class="metin">
  Öncelikle Falih Rıfkı'nın çöl manzaralarından hiç zevk almadığını belirtmeliyim. Saatler boyunca tek köyün, tek ağacın bile göze çarpmadığı çöl, bitip tükenmek bilmeyen kavurucu bir kum deryası, bir kafalık bile gölge vermeyen tek tük hurmalar, yırtık ve kirli esvaplı sevimsiz bedeviler, kemik parmaklarını büküp açarak para ve ekmek dilenen çocuklardan başka bir şey değildir. Falih Rıfkı'nın trenle geçtiği bu çölleri deve kervanıyla aşan Âkif de özellikle öğle vakitlerinde çöl güneşinin dehşetli yakıcılığından söz eder; fakat renkleri toplayıp mavi elekten geçirerek çıplak kumların üzerinde bin türlü "bedayi" dokuyan çöl, ona göre, bakmasını ve görmesini bilenlere güzelliklerini de açan bir âlemdir.
 </p>
 <p class="metin">
  Peki Medine? Falih Rıfkı için birkaç boz renkli hurma gövdesiyle kendini belli eden sıradan bir kasabadır; bir zamanlar "hazretsiz, aleyhisselamsız, titremeksizin ve korkmaksızın ismini ağzına alamadığı Peygamber'in şehri" olması onda hiçbir heyecan uyandırmaz; aksine, içinizde böyle bir heyecan varsa bile, Medine'de "peygamber ölüsü ile tüccarlık eden bayağı ve ahlâksız simsarlar yüzünden" büsbütün yok olur. "Her Medineli uzaklardan gelen saf halka, bu harap ve pis çöl köyünün taşını, toprağını, kuyu suyunu kırk defa öptüre öptüre satar".
 </p>
 <p class="metin">
  Hiçbir müslümanın asla kullanmayacağı "peygamber ölüsü" sözünü duysa üzüntüden hastalanacak kadar hassas bir mümin olan Mehmed Âkif ise, bir an önce Medine'ye ulaşmak için çölün çetin şartlarıyla boğuşmaktadır. Falih Rıfkı'nın "pis çöl köyü" dediği Medine, onun için "hayme—i Leyla"dır, "cânânın yeşil yurdu"dur. Kavurucu çölde iki ay kadar süren zorlu bir yolculuktan sonra karşıdan Kubbe—i Hadra görününce kendinden geçer ve "O nasıl heykel—i dîdâr, o nasıl cephe—i nûr!" diye haykırır.
 </p>
 <p class="metin">
  Kubbe—i Hadra, peygamberimizin kabrinin üzerindeki yeşil kubbedir. Âkif'i sevinçten ve heyecandan mecnûna çeviren bu kubbe, Falih Rıfkı için hiçbir şey ifade etmez; gördüklerinden o kadar duygusuz dille söz eder ki, bilmeyen birinin, iki metin yanyana konulsa, aynı mekândan söz edildiğini anlaması imkânsızdır. Duygusuzluk Zeytin Dağı'nda bu ziyaretin anlatıldığı bölümün daha başlığında hissedilir: "Muhammed'in Mezarı". Mescid—i Nebevî'de Cemal Paşa'nın sert sakalı yüzünün mânasını büsbütün saklayan bir maskeye dönüşmüştür. Falih Rıfkı'nın anlattıklarına bakılırsa, "pomatlı Alman bıyıklarının üzerine mübarek gözlerinden yaş damlayan" Enver Paşa bir hayli duygulanmıştır.
 </p>
 <p class="metin">
  Falih Rıfkı, Mescid—i Nebevî'ye girdikten sonra namaza durduklarını, bir aralık önlerinden testisini omuzlamış bir Arabın geçtiğini ve kendisine bir tas su verdiğini, şaşkınlıkla namazı bozduğunu, ellerini tekrar bağladıysa da, Arabın koluna yapışıp para diye tutturduğunu, namazı ikinci defa bozup cebinde bozuk para aradığını, bulamayınca yanında hâlen namazda olan dostundan (Enver Paşa'nın yaverlerinden biri) bozuk para istediğini, yaver sofu biri olduğu için namazı selâm vererek bozduğunu ve Araba birkaç metelik vererek başlarından savdığını, sonra ak sakallı bir hatibin kürsüye çıktığını —o günün cuma ve kıldıklarının cuma namazı olduğunu bu cümleleri okuyunca anlıyoruz— anlatıyor.
 </p>
 <p class="metin">
  Şimdi burada duralım ve Medine'ye İslâm dünyasının dört bir tarafından gelmiş her renkten müslümanın Mescid—i Nebevî'ye nasıl koştuklarına Mehmed Âkif'in gözüyle bakalım. Ezan okunmaya başlayınca mümin mahşeri inleyerek dalgalanmaya başlar. Alınlar birinci "Eşhedü en—lâ—ilâhe illâllah" nidâlarıyla gökyüzüne çevrilirken peygamberin "Merkad—i Pâk"inden de aynı ikrâr derinden gelen âvâzelerle duyulur. Herkes o tarafa yönelmiştir ve artık onun sadâları muhîte hâkimdir. Ezanın üçüncü şehadet cümlesinde peygamberin adı geçince coşan müslümanlar hep bir ağızdan salât ü selâm getirirler. Kabrin civarı şimdi sevgi ve hasret dolu seslerle inlemektedir. O kadar içten bir inleyiştir ki bu, Âkif, "Nasıl uyanmadı bilmem ki uykudan cânân?" diye hayret eder. Ve namaza dururlar. Peygamber sevgisiyle Medine'ye koşan bu gözü yaşlı kalabalık nicedir bir "ümmet—i mazlûme"dir.
 </p>
 <p class="metin">
  Dünyanın dört bir tarafından bin türlü zahmete katlanarak Mekke ve Medine'ye koşan ve Peygamber'in adı anılınca gözyaşlarına boğulan bu —her ırktan ve her renkten— müslümanların görünüşü Falih Rıfkı'nın gözüyle şöyledir:
 </p>
 <p class="metin">
  "Hintli, Buhârâlı, Efganlı, Cavalı.. Medine eşrafının ipek entarisi, bu kimsesiz gurbet adamlarının çürük, yağlı, kokmuş paçavrasına sürtünerek geçiyor. Medine çarşısında ve sokağında Asya, Afrika, Anadolu dilenmektedir. Büyük bir toprak kümesini oyunuz; kurum ve kül yığılmış bir ocağın karşısına kalın hasır ve değnekten iskemle ve peykeler sıralayınız. Ak sakalı kirlenmiş ve porsuk etini bir tahta parçasına dayamış, boynu sarkık, pinekleyen adam, sonra iri, uzun ve zifire bulanmış çubuktan esrar çeken çekik gözlü çocuk ve kahvenin önünde derilerini güneşe seren yarı iskeletler, hep hac yolunda kalmış olanlardır".
 </p>
 <p class="metin">
  Aynı insanlara bir de Mehmed Âkif'in gözüyle bakalım:
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/329/yakinplan/1.htm), [web.archive.org (arşiv bağlantısı)](http://web.archive.org/web/20020325031825/http://www.aksiyon.com.tr:80/2001/329/yakinplan/1.htm)
