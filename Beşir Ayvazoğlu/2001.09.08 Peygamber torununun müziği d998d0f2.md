# “Peygamber torununun müziği”

*Beşir Ayvazoğlu 2001.09.08*

<div>
 <img border="0" src="/web/20020423064513im_/http://www.aksiyon.com.tr/yazar/besirayvazoglu.jpg"/>
 <p class="spot">
  Mehmet Güntekin ismini okuyucularımdan çoğunun bildiğini sanmıyorum. İstanbul Devlet Klasik Türk Müziği Korosu'nda görev yapan bu genç sanatkâr, sadece seçkin bir icracı değil, aynı zamanda Türk musikisi tarihini ve teorisini çok iyi bilen bir müzik eleştirmeni, ciddi bir araştırmacı ve arşivci, daha da önemlisi, geniş birikimini rahatlıkla yazıya dökebilen güçlü bir yazardır. Bütün bu meziyetlerin tek bir insanda bir araya gelmesinin çok zor olduğunu herhalde ayrıca belirtmeye gerek yok.
 </p>
 <p class="metin">
 </p>
 <p class="metin">
  Bu yazıda size Mehmet Güntekin'in bütün meziyetlerini senkronize bir şekilde kullanarak ortaya koyduğu nefis bir "ürün"den, kitapçığıyla birlikte başlıbaşına bir bilgi ve kültür hazinesi olan bir CD'den söz etmek istiyorum: "Şerif Muhiddin Targan / Peygamber Torununun Müziği". Bu nefis albümdeki eserlerin ses kayıtlarının büyük bölümü, Güntekin'in belirttiğine göre, Türk musikisi hakkındaki geniş bilgisi ve arşiviyle tanıdığımız tarihçi—yazar Murat Bardakçı tarafından temin edilmiştir. Şunu rahatlıkla söyleyebilirim: İki önemli araştırmacının birikimlerini birleştiren albüm, musiki ve kültür tarihimize ciddi bir katkı niteliği taşımaktadır.
 </p>
 <p class="metin">
  Orijinal kayıtlardan aktarılmış yirmi eserin yer aldığı albümün kitapçığı, aynı zamanda, Mehmet Güntekin'in arşivinin zenginliğini yansıtıyor. Fotoğraflar, mektuplar, karikatürler ve tabii Mehmet Güntekin tarafından bu zengin malzemeye dayanılarak yazılmış, Şerif Muhiddin hakkında tekrar edilip durulan bazı yanlışların da düzeltildiği bir metin.. Albümdeki ilgi çekici belgelerden biri de, bizzat Şerif Muhiddin tarafından hazırlanmış, Hazret—i peygamberin büyük büyük dedesi Adnan'dan başlayarak Şerif Ali Haydar Paşa'ya ve oğullarına uzanan bir şeceredir.
 </p>
 <p class="metin">
  Şerif Muhiddin, bilindiği gibi, Osmanlı Devleti'nin son Mekke emiri Şerif Ali Haydar Paşa'nın dört oğlundan biridir ve 1892'de İstanbul'da doğmuştur. Bazı kaynaklarda üç yaşındayken piyano, altı yaşında da ud çalmaya başladığı şeklindeki rivayet doğru değilse de, Mehmet Güntekin'in tesbitlerine göre, on üç yaşındayken klasik üsluptaki saz eserlerinden biri olan Hüzzam Saz Semâîsi'ni bestelemiş ve musiki çevrelerinde üstün bir udî olarak tanınmıştı. Zekai Dedezâde Ahmed (Irsoy), Ali Rıfat (Çağatay) ve Rauf Yekta Bey gibi büyük isimlerden aldığı musiki derslerinin yanısıra, birçok konuda seçkin hocalar tarafından eğitilen ve Darülfünun'un Hukuk ve Edebiyat fakültelerinden 1922 yılında pekiyi derece ile mezun olan Şerif Muhiddin, hem Türk musiki tarihinin kaydettiği sayılı ud virtüozlarından biri, hem de büyük bir bestekârdır. Piyano ve viyolonsel gibi Batı sazlarında da usta bir icracı olduğu kabul edilmektedir.
 </p>
 <p class="metin">
  Şerif Muhiddin, Mehmet Âkif'in de yakın dostlarındandı. Nitekim Mehmet Güntekin'in hazırladığı albümde büyük şairin ona gönderdiği "Beyim, efendim" hitabıyla başlayan bir mektubu ve bir fotoğrafı —bu, bilinmeyen bir fotoğraftır— yer alıyor. Eşref Edip'in verdiği bilgiye göre, Şerif Haydar Paşa bir gün oğullarının hocası İsmail Hakkı Bey'e, gıyaben tanıdığı ve şiirlerini büyük bir zevkle okuduğu Mehmet Âkif'le tanışmak istediğini söyler, bunun üzerine İsmail Hakkı Bey yakın dostlarından Âkif'i alıp Çamlıca'daki köşke götürür. O gün udunu ilk defa dinlediği Şerif Muhiddin, Âkif'i farklı mızrabı ve üstün tekniğiyle büyüler. Artık Safahat şairi de, birçok âlim ve sanatkârın uğrak yerlerinden biri olan Çamlıca'daki köşkün müdavimlerindendir ve Şerif Muhiddin'i dinlemekten çok büyük bir zevk almaktadır.
 </p>
 <p class="metin">
  Midhat Cemal'in sözünü ettiği bir mektubundaki şu cümleler, Âkif'in Şerif Muhiddin'e duyduğu sevgi ve hayranlığın temelinde, virtüozitesinin yanısıra peygamber torunu olmasının da rolü bulunduğunu gösteriyor: "Cedd—i muazzamınızın mukaddes namına yemin ederim ki hayatımda muhalled, maddiyattan mücerred bir zevk duydumsa onu sizinle geçen âlemlerde duydum".
 </p>
 <p class="metin">
  Âkif, Şerif Muhiddin'i ömrünün sonuna kadar büyük bir dikkatle takip edecek ve başarılarıyla kendi başarısı gibi gururlanacak, hatta Gölgeler'i, yani yedinci Safahat'ı ona ithaf edecektir. Safahat'a almadığı, Şerif Muhiddin'e mektup olarak yazılmış "Şarkın Yegâne Dâhisine" başlıklı şiirinde, o "biçare Şark'ın Şark'a küsmüş gitmiş evladı"dır. "Bu vîran kubbe", yani dağılmış, paramparça olmuş Şark ses verebilmek için yüksek bir figan istemektedir ve o figan sadece ve sadece "peygamberin fevka'l—beşer evladı"nın, yani Şerif Muhiddin'in ududur:
 </p>
 <p class="metin">
 </p>
 <p class="metin">
  Gel ey Dâvûd—u san'at sûr—ı
 </p>
 <p class="metin">
  mahşerden nevâ göster
 </p>
 <p class="metin">
  Uyansın gel ki mızrâbınla Şark'ın
 </p>
 <p class="metin">
  dalgın eb'âdı,
 </p>
 <p class="metin">
  Kıyâmetler koparsın, her telin bir sesle feryâdı.
 </p>
 <p class="metin">
  Türâb olmuş emeller silkinip çıksın mezârından;
 </p>
 <p class="metin">
  Hayat emvâcı fışkırsın muhîtin rûh—ı zârından
 </p>
 <p class="metin">
  Gönüller cezbelensin, cezbeler Mevlâ'ya
 </p>
 <p class="metin">
  tırmansın
 </p>
 <p class="metin">
  Fezâlar kudretin "Lebbeyk" tûfânıyla çalkansın.
 </p>
 <p class="metin">
  Gel ey peygamberin fevka'l—beşer fıtratta evlâdı,
 </p>
 <p class="metin">
  Bugün bîçâre san'at senden bekliyor imdâdı.
 </p>
 <p class="metin">
 </p>
 <p class="metin">
  Âkif, Sanatkâr adlı şiirinde de Şerif Muhiddin'in sanatını tasvir ve Amerika'da verdiği konserlerindeki başarılarından söz etmiştir. Şerif Muhiddin'i Amerika'da himaye ettiği için Archibald Bullok Roosvelt'e ithaf edilen bu şiir, Âkif'in musikiyle ilgili bazı düşüncelerini ve hassasiyetlerini yansıtması bakımından ayrıca önemlidir:
 </p>
 <p class="metin">
 </p>
 <p class="metin">
  Nasıl bulutlara yangın verir de yaz güneşi,
 </p>
 <p class="metin">
  Yakarsa gökleri şimşeklerin serî ateşi;
 </p>
 <p class="metin">
  Senin de çalmadı parmakların, tutuşturdu
 </p>
 <p class="metin">
  Ziyâ adımları altında haykıran ûdu!
 </p>
 <p class="metin">
 </p>
 <p class="metin">
  Şerif Muhiddin, New York'a 1924 yılında gitmiş, varışından bir hafta sonra piyano virtüozu Leopold Godowski tarafından şerefine bir resepsiyonla sanat çevrelerine takdim edilmişti. Bu resepsiyonda Jasha Heifetz, Ld. Auer, Muscha Elman gibi büyük keman virtüozları Şerif'in udunu dinlemişlerdir. 24 Ağustos 1924 tarihli Herald Tribune'un Magazin kısmında, Targan'ın udu, Godowsky ve Kreisler tarafından Pagannini'nin kemanına eş olarak değerlendirilir. Godowsky'nin Şerif Muhiddin'le İstanbul'da tanıştığını biliyoruz. Midhat Cemal, Âkif'in de onunla tanışıp piyanosunu dinleyemediği için çok üzüldüğünü ve başkalarından çalış farkını anlatması için Şerif Muhiddin'den ricada bulunduğunu kaydeder.
 </p>
 <p class="metin">
  Şerif Muhiddin New York'ta boş durmamış, dört yıl boyunca Vaşka'dan violonsel dersleri almış ve 13 Aralık 1928'de Town Hall'de bir violonsel ve ud resitali vermiştir. Yirmiye yakın müzik eleştirmeninin hazır bulunduğu bu konser de ilki gibi son derece olumlu tepkiler almış ve daha sonra Amerika'nın çeşitli eyaletlerinde tekrarlanmıştır. Âkif, Sanatkâr'ında bu konsere de atıfta bulunur. Manzumenin zikredeceğim bölümünde ud ile cello'yu (viyolonsel) karşılaştırması da ilgi çekicidir:
 </p>
 <p class="metin">
 </p>
 <p class="metin">
  Bu türlü bir viyolonsel işitmedikti, Emîr!
 </p>
 <p class="metin">
  Büyük dehâlar eder böyle nâdiren teshîr,
 </p>
 <p class="metin">
  Küçük dehâları sarsan bu kanlı, canlı sazı,
 </p>
 <p class="metin">
  Şu var ki hârika âlemde; ûdunun tarzı.
 </p>
 <p class="metin">
  Evet bizim çelo gayet belalı, çok müşkil,
 </p>
 <p class="metin">
  Fakat kemâlini bulmuş, bu lâkin öyle değil:
 </p>
 <p class="metin">
  Bütün tekâmüle âsî bir ibtidâî saz;
 </p>
 <p class="metin">
  O çağlayan gibi sesler bu sîneden taşamaz,
 </p>
 <p class="metin">
  Ne olsa nâfile! derken, muhîti susturdun:
 </p>
 <p class="metin">
  Göründü nâ—mütenâhî zaman zaman ûdun.
 </p>
 <p class="metin">
 </p>
 <p class="metin">
  Âkif'in Şerif Muhiddin'e duyduğu hayranlığın sebeplerinden biri de, onun sazında en üstün icra seviyesine ulaşması ve Batılı büyük sanat eleştirmenleri tarafından bir virtüoz olarak kabul edilmesidir. Ancak burada Âkif'in tavrının herhangi bir Batıcı aydının tavrından çok farklı olduğunu özellikle belirtmek isterim. Hiç şüphesiz o, mensup olduğu dinin, içinden çıkıp geldiği tarihin ve medeniyetin üstünlüğüne yürekten inanıyor, yaşadığımız acıklı inkıraz ve izmihlâl yüzünden sorumlu bir aydın şuuruyla derin acılar duyuyordu. Bu bakımdan içimizden çıkıp gelmiş bir sanatkârın Batı'da meslektaşlarıyla eşit seviyede konuşup yarışabilmesi, ona kendi düşüncelerinin isbatı gibi görünmüştü. Eşit seviyede konuşmak, bu önemliydi onun için, çünkü Batı medeniyetinin, dolayısıyla Batı musikisinin büyüklüğünün de farkındaydı. Ancak bu farkında oluş, Midhat Cemal'in "alafranga musikinin alaturka musikiden ne kadar üstün olduğunu gördüğü" anlamında değildir.
 </p>
 <p class="metin">
  Mehmed Güntekin, albüm için hazırladığı metinde, Âkif'in şiirleriyle edebiyatımıza da mal olmuş bu dünya çapında sanatkarın Türkiye'de musiki çevrelerinden nedense lâyık olduğu ilgiyi görmediğini söylüyor. Albümde bu ilgisizliği yansıtan bir de karikatür var. 1934 yılında Akbaba dergisinde Ramiz imzasıyla çıkan bu karikatürde, tıklım tıklım bir salonda konser veren Şerif Muhiddin ve ön planda kulaklarını tıkamış, sırtında "Konservatuvar" yazılı fraklı bir adam görülüyor.
 </p>
 <p class="metin">
  Günümüze kadar devam eden bu ilgisizlik, Mehmet Güntekin'in nefis çalışmasıyla, umarım, büyük bir ilgiye dönüşür. Bütün müzik severler ve Türk kültürüyle ilgilenen herkes "Şerif Muhiddin Targan" albümünü edinmelidir.
 </p>
 <p class="metin">
  Evet, Şerif Muhiddin'i dinleyiniz, hayatınız zenginleşecek.
 </p>
 <p class="metin">
  Not: Albümü, bütün müzik marketlerinden ve KAF Müzik'ten (Nuruziya Sokak No: 41/5 Tunca Apt. Galatasaray İstanbul Tel: 0 212 249 88 85) temin edebilirsiniz.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/353/yakinplan/1.htm), [web.archive.org (arşiv bağlantısı)](http://web.archive.org/web/20020423064513/http://www.aksiyon.com.tr:80/2001/353/yakinplan/1.htm)
