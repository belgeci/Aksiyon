# Nâm-ı diğer Râbia Hâtun-I

*Beşir Ayvazoğlu 2001.01.27*

<div>
 <img border="0" src="/web/20020429104200im_/http://www.aksiyon.com.tr/yazar/besirayvazoglu.jpg"/>
 <p class="spot">
  İlk okuduğum kitaplardan biri, iç kapağına düştüğüm kayda göre, kütüphanemde on dördüncü kitap olarak yerini alan Garp Menbalarına Göre Eski Türk Seciye ve Ahlâkı'dır. İsmail Hâmi Dânişmend'in Avrupalı yazar, tarihçi ve seyyahların atalarımız hakkındaki olumlu gözlemlerini bir araya getirdiği bu kitap, millî duygularımın feyezan halinde olduğu ilk gençlik yıllarımda beni besleyen kaynakların başında gelirdi.
 </p>
 <p class="metin">
 </p>
 <p class="metin">
  Grelot'ların, Ubicini'lerin, Castellan'ların, d'Ohsson'ların, Mathieu'ların eski Türkler hakkındaki övücü sözlerini okudukça içim içime sığmazdı. Dânişmend'in bazı cümleleri "Türk düşmanlığını her vesileyle izhar etmekten âdeta zevk alan.." gibi ifadelerle başlasa da, "Bu adamlar acaba aleyhimizde neler yazmışlar?" sorusu aklım(ız)ın ucundan bile geçmezdi. Sanki yabancıların aleyhimizde yazdıkları önemsizmiş, yani aslında Avrupa bizi çok seviyormuş gibi bir izlenim uyandıran bu kitaptaki alıntılar, gururumu okşuyor ve milliyetçilik duygularımı kabartıyordu.
 </p>
 <p class="metin">
  "Eğer ân Türk—i Şîrâzi"
 </p>
 <p class="metin">
  Birkaç yıl içinde İsmail Hâmi Dânişmend imzasını taşıyan kitapların çoğunu edinmiştim: Türklük Meseleleri, Türk Irkı Niçin Müslüman Olmuştur, Garp Menbalarına Göre Garp Medeniyetinin Menbaı Olan İslâm Medeniyeti, Garp Menbalarına Göre Garp İlminin Kur'ân—ı Kerim Hayranlığı, Garp Menbalarına Göre Eski Türk Demokrasisi vb. Bir kitabı vardı ki, yıllarca peşinde koştuğum halde sahip olamamışımdır. Türklerle Hind—Avrupalıların Menşe Birliği. 1935—36 yıllarında yayımlanan bu iki ciltlik kitabı, Sivas'ta Ziya Bey Kütüphanesi'nde büyük bir iştahla okumuş, hatta 1960'ların sonlarında haftalık Hizmet gazetesinde yayımlanan ilk yazılarımı bu kitaptan edindiğim bilgilerle donatmıştım. Merhum, daha çok "şark menbalarına" dayanarak Türklerin de Ârî ırktan olduğunu iddia ediyordu. İddia doğru değildi ama, kitap bir bilgi hazinesiydi. İran şiirinde Türk kelimesinin mecazen beyaz, güzel, parlak, sevgili gibi anlamlara geldiğini, "Türk—i Çin"in güneşten kinâye olduğunu, merih yıldızına "Türk—i Felek", yedi gezegene "Türkân—ı Çarh" denildiğini ve Hâfız'ın "Eger ân Türk—i Şîrâzi" diye başlayan meşhur beytini ilk defa onda okumuştum. Hâlâ ezbere bildiğim bu beytin Türkçesi şöyledir: "Şiraz'ın o parlak güzeli bizim gönlümüzü hoş tutacak olursa, biz de onun o kara benine Semerkant'la Buhârâ'yı feda ederiz".
 </p>
 <p class="metin">
  İsmail Hâmi, Garp Menbalarına Göre Eski Türk Seciye ve Ahlâkı'na önsöz yerine yazdığı, Türklerle Hind—Avrupalıların, Menşe Birliği'nin kısa bir özeti niteliğini taşıyan "Eski Türk'ün en muhteşem cephesi" başlıklı bölümde, Türk kelimesinin İran şiirinde kazandığı anlamları açıklayıp Hâfız'ın beytini de örnek gösterdikten sonra, bu anlamların Hâfız'a has olmadığını, Hayyam da dahil olmak üzere bütün İran şairlerinin Türk'ü güzelliğin timsali olarak gördüklerini belirtir ve şöyle devam eder:
 </p>
 <p class="metin">
  "Fransa'nın Reşt konsolosu ve Hayyâm'ın Fransız mütercimi J.B. Nicolas'ın Les Quatrains de Khèyam ismindeki eserinin 1876 Paris tab'ının 61'inci sahifesindeki 2 numaralı hâşiyede böyle bir rubâî münâsebetiyle mesele şöyle îzâh edilir: "Türk kadın veyâhut erkeği İranlıların nazarında güzellik timsâlidir".
 </p>
 <p class="metin">
  Millet ve milliyet
 </p>
 <p class="metin">
  Bu cümleleri, biraz da, nev'i şahsına münhasır bir şahsiyet ve benzerlerinden çok farklı bir tarihçi olan İsmail Hâmi'in üslûbu ve kaynaklara nasıl atıfta bulunduğu hakkında fikir vermek için iktibas ettim. Sarsılmaz Türklük sevgisiyle beni ve mensup olduğum nesilden birçok kişiyi derinden etkileyen bu tuhaf —ve sevimli— adam, "ırkçı" olduğunu gizlemez, mesela İzahlı Osmanlı Tarihi Kronolojisi'nde —ki bence her zaman el altında bulundurulması gereken çok önemli, fakat dikkatli kullanılması gereken bir eserdir— Türk asıllı olmayan vezirlere vb. hakaret etmekten ayrı bir zevk alır. Arâisü'l—Kur'an ve Nefâisü'l—Furkan adlı Arapça tefsirinde, Zülkarneyn'in Oğuz Han olduğunu iddia eden Vânî Mehmed Efendi hakkındaki makalesine şu başlığı uygun bulmuştur: "Onyedinci asırda bir Türk ırkçısı".
 </p>
 <p class="metin">
  Bununla beraber, İsmail Hâmi'nin yaklaşımında, "ırk" tek başına yeterli bir kavram değil, "milliyet"in unsurlarından sadece biridir. Birbirine ırk, dil, vatan, kültür ve mezhep gibi rabıtaların yalnız biriyle bağlanmış fertlerden mürekkep topluluklara "millet" denilebilir; ancak bir insan topluluğunun milliyet hüviyetini kazanabilmesi için daha fazlasına sahip olması gerekir. Türk dünyasının merkezi olan bugünkü ana yurdunda bütün Türk tarihinin vârisi ve temsilcisi olan Türk milliyeti, tabiiyet, dil, din, ırk, kültür, ideal ve müşterek tarihle birbirine bağlı fertlerden oluşan bir kütledir ve bu hüviyetiyle gerçek bir milliyet sayılmak gerekir.
 </p>
 <p class="metin">
  Literatüre Türkçü olarak geçen aydınlar arasında İsmail Hâmi Dânişmend adının hiç zikredilmemesi, öyle zannediyorum ki milliyet konusundaki bu farklı görüşü, İslâm'a bağlılığı ve Ortaasya üzerinde pek durmaması yüzündendir. Münevver Ayaşlı, onun "ameli yok"sa da, "Allah'ından korkan, peygamberini çok seven, İmam—ı A'zam Ebû Hanife'ye büyük hayranlığı ve merbutiyeti olan, akidesi tam bir sünnî müslüman" olduğunu söylüyor. Başyazarlığını yaptığı "ırkçı, dilci, kültür ve vatancı" Türklük mecmuasında, Nihal Atsız ve arkadaşlarının imzalarına rastlanmaması, iki Türkçü grup arasındaki farklılığın zannedilenden daha derin olduğunu göstermektedir.
 </p>
 <p class="metin">
  Aristokrat
 </p>
 <p class="metin">
  İsmail Hâmi, hiç şüphesiz kudretli bir tarihçi, Arapça, Farsça, Fransızca, Almanca, Lâtince ve Sümerce bilen bir lisâniyatçı, benzersiz bir entellektüel ve lirik bir şairdi. Dânişmendliler soyundan geldiğine, dolayısıyla asil olduğuna inanırdı. Mütareke devri İstanbul'unda çıkardığı Memleket gazetesinin genç ve cesur başyazarı olarak kazandığı şöhret sayesinde Sivas Kongresi'ne delege olarak katılmıştı; bu kongre sırasında Mustafa Kemal'e, Osmanlı hânedanının ömrünü tamamladığını ve Dânişmendli hânedanının dolayısıyla kendisinin başa geçmesi gerektiğini söylediği rivayet edilir. Mükrimin Halil Yınanç'ın Türkiye Tarihi Selçuklular Devri (1944) adlı eserinde bazı efsanevî rivayetleri yanlış değerlendirerek Dânişmendli devletinin kurucusu Ahmed Dânişmend'e Ermenilik isnat etmesi dolayısıyla 1945 yılında Türk Tarih Kurumu'na yazdığı açık mektup meşhurdur. Altmış altı sayfalık bir broşür olarak yayımlanan bu mektubunda Mükrimin Halil'i fena hırpalayan "Türkçü" İsmail Hâmi'nin uzak atalarını hedef alan bir iftirayı sineye çekmesi elbette düşünülemezdi.
 </p>
 <p class="metin">
  Megalomaniye varacak kadar kendinden emin, tenkitlerinde hatır gönül dinlemeyen, özellikle milliyet meselesinde tavizsiz ve insanların etnik menşeleri konusunda titiz bir adam olduğu için seveninden çok sevmeyeni bulunan İsmail Hâmi'nin Şişli, Fethi Paşa Korusu ve daha sonra Harbiye'de oturduğu evlerde, bir zamanlar, tanınmış entellektüeller bir araya gelirlerdi. Yakın dostu Abdülhak Hâmid öldükten sonra onun Maçka'daki evinde yapılan toplantılar İsmail Hâmi'nin evine taşınmıştır. Eşi Nâzan hanımefendi, İngiliz lâkabıyla da tanınan Eğinli Said Paşa'nın torunuydu. Münevver Ayaşlı onu Boticelli'nin tablolarındaki ince kadınlara benzetir. Çok güzel olmamakla beraber, asâleti ve kibarlığıyla son derece etkileyici bir kadın olan ve ne yazık ki genç yaşta ölen Nâzan Danişmend, şiirle de uğraşan çok kültürlü bir kadındı: Türklük mecmuasında dedesi hakkında uzun bir inceleme yayımlamıştı. Aile mecmuasında Râbia Hatun müstearıyla yayımlanmaya başlanınca edebî bir hadise haline gelen ve daha sonra İsmail Hâmi tarafından yazıldığı anlaşılan şiirleri onun yazdığı bile iddia edilmiştir.
 </p>
 <p class="metin">
  Kitap yakan devrimciler
 </p>
 <p class="metin">
  İsmail Hâmi, Nâzan Danişmend'in ölümünden sonra birçok kadınla evlenmiş, fakat bu evlilikler belki de hepsinde ilk eşinin özelliklerini aradığı için hüsranla sonuçlanmıştı. Onu Nâzan hanımefendinin ölümü kadar sarsan başka bir olay da, İzahlı Osmanlı Tarihi Kronolojisi'ne devrimci gençler tarafından yapılan utanç verici saldırıdır. 14 Ağustos 1943 tarihinde başlayıp sekiz yıl, sekiz ay, sekiz günde tamamladığı bu önemli eser, Mustafa Kemal'den hiç söz edilmediği iddiasıyla eleştirilmiş ve üniversite öğrencileri tahrik edilerek kapağı Türkiye Yayınevi'nin önünde törenle yakılmıştı. Halbuki İsmail Hâmi, dördüncü cildin sonunda, bir çerçeve içinde, hazin bir kapanışla aydınlık bir başlangıcı" birbirine karıştırmak istemediğini, Türkiye Cumhuriyeti tarihinin kronolojisini ayrıca yazacağını belirtiyor, "Yeni Türkiye'nin kurucusu Atatürk'ün adını burada hürmetle yadetmeyi vazife biliriz" diyordu.
 </p>
 <p class="metin">
  İsmail Hami, Kronoloji'nin küllerini bir cam kapta yıllarca muhafaza etti ve evine gelen herkese kitap düşmanlığının somut bir delili olarak gösterdi.
 </p>
 <p class="metin">
  NOT: Gelecek yazımda İsmail Hâmi'nin Rabia Hatun mahlasıyla yazdığı şiirlerden, bu mahlas ve şiirler etrafında yapılan tartışmalardan söz edeceğim.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/321/yakinplan/1.htm), [web.archive.org (arşiv bağlantısı)](http://web.archive.org/web/20020429104200/http://www.aksiyon.com.tr:80/2001/321/yakinplan/1.htm)
