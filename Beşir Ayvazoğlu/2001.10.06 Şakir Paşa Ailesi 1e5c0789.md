# Şakir Paşa Ailesi

*Beşir Ayvazoğlu 2001.10.06*

<div>
 <img border="0" src="/web/20020325034108im_/http://www.aksiyon.com.tr/yazar/besirayvazoglu.jpg"/>
 <p class="spot">
  Şu günlerde İstanbul'da, üç ayrı sanat galerisinde, Şakir Paşa'nın çocukları ve torunları olan beş sanatçının eserleri sergileniyor. Kâzım Taşkent Sanat Galerisi'nde Fahrünnisa Zeyd, Aliye Berger ve Füreya Koral ("Üçü Birlikte"), Sermet Çifter Kütüphanesi'nde Cevat Şakir ("Bir Usta Bir Hayat"), Galeri Nev'de Nejad Devrim.. Sanat ve edebiyat tarihimizde önemli yerleri olan bu beş ismin akrabalık derecelerine gelince.. Galiba en iyisi, baştan başlamak:
 </p>
 <p class="metin">
 </p>
 <p class="metin">
  İki asker kardeş olan Cevat ve Şakir Paşa'lar, Sultan II. Abdülhamid devrinde önemli görevler üstlenirler. Bir ara sadrazamlık da yapan Cevat Paşa, görevli bulunduğu Şam'da hastalanır ve İstanbul'a döndükten kısa bir süre sonra ölür. Kardeşinin ölümünden padişahı sorumlu tutan ve bu yüzden devlet görevinden ayrılarak hâtıralarını yazmak üzere Büyükada'daki köşküne çekilen Şakir Paşa'nın, eşi İsmet Hanım'dan, Suat ve Cevat adlarını verdiği iki oğlu, Hakkiye, Ayşe, Fahrünnisa ve Aliye adlarını verdiği dört kızı dünyaya gelmiştir.
 </p>
 <p class="metin">
  "Mavi Sürgen'e Doğru"
 </p>
 <p class="metin">
  Şakir Paşa, 1914 yılında, Afyonkarahisar'daki çiftliğinde, şiddetli bir münakaşaya girdiği oğlu Cevat tarafından öldürülür. Torunu tiyatro sanatçısı Şirin Devrim, "Harika Çılgınlar" alt başlığını taşıyan Şakir Paşa Ailesi adlı kitabında*, ailesi tarafından üzeri örtülmek istendiği için bir yığın dedikoduya yol açan bu hadiseyi epeyi kurcalamış ve şu sonuca varmıştır:
 </p>
 <p class="metin">
  "Bana öyle geliyor ki Cevat dayım, yaşamını istediği gibi sürdürebilmek için, babasının ortadan kalkmasını gerekli buldu. O gün de öfkeden gözleri dönünce ister istemez bu iş oldu. Cevat dayımın Azra Erhat'a yazdığı mektubun sonunda bu düşüncemi kanıtlayan satırlar var: 'Hapishanede gece rüyamda çocukluğumu görürdüm. Uyanınca rüya imiş diye sevinirdim, hapishanede olduğum halde, yani ondan kurtulduğuma sevinirdim".
 </p>
 <p class="metin">
  Robert Kolej'i bitirdikten sonra Oxford Üniversitesi'nde yeni çağlar tarihi okumuş, Roma'da ise Güzel Sanatlar Akademisi'nde bazı derslere devam etmiş bir aydının baba katili olarak yıllarca hapis yatması Shakespeare'in oyunlarını aratmayacak bir trajedidir. 1921 yılında serbest kalan Cevat Şakir, Mütareke ve Milli Mücadele yıllarında geçimini dergilere yazılar yazarak, ayrıca karikatür, desen ve kapak kompozisyonları yaparak kazanmış, ancak 1924 yılında Resimli Hafta'da çıkan bir yazısı yüzünden İstiklal Mahkemesi tarafından üç yıl kalebendlik cezasına çarptırılmıştır.
 </p>
 <p class="metin">
  Bodrum'da sürgündeyken Anadolu'nun antik devirlerine, mitolojiye, Homeros'a vb. merak salan Cevat Şakir, cezasının bir kısmını da İstanbul'da çektikten sonra çok sevdiği Bodrum'a dönüp yerleşmiş ve Halikarnas Balıkçısı müstearıyla kitaplar yazmaya başlamıştır. Soyadı Kanunu çıktıktan sonra "Kabaağaçlı" soyadını alan ve Cevat Şakir Kabaağaçlıgil imzasıyla bazı önemli tercümelere de imza atan Cevat Şakir'in hayatı gerçekten "trajik"tir; sadece ailesinden ve yakın çevresinden değil, tarihten de kaçar gibidir.
 </p>
 <p class="metin">
  Yeri gelmişken, Cevat Şakir'in sürgünden döndükten sonraki basın hayatı, ilk hikâye ve makaleleri, bu arada karikatür, desen ve resimleri üzerinde Cüneyd Okay'ın kapsamlı bir çalışma yaptığını ve bu çalışmanın kısa bir süre önce Kültür Bakanlığı tarafından yayımlandığını belirtmek isterim: Mavi Sürgün'e Doğru / Halikarnas Balıkçısı'nın Bilinmeyen Yılları (1921-1928). Cüneyd Okay, bu çalışmasıyla Cevat Şakir'in az bilinen taraflarını gün ışığına çıkarmıştır.
 </p>
 <p class="metin">
  "Fahr el Nissa Zeid"
 </p>
 <p class="metin">
  Fahrünnisa Zeyd ise Şakir Paşa'nın büyük kızı ve dünya çapında bir şöhrete sahip bir ressamdır. Tiyatro sanatçısı Şirin Devrim'le ressam Nejat Devrim, ilk eşi İzzet Melih Devrim'den çocuklarıdır. Fecr-i Âtî ekolüne mensup bir şair ve yazar olmakla beraber daha çok iş dünyasında başarılar kazanan İzzet Melih Devrim, o tarihlerde İstanbul sosyetesinin en tanınmış ve dikkate değer simalarından biriydi.
 </p>
 <p class="metin">
  Şirin Devrim'in Harika Çılgınlar'da anlattığına göre, Fahrünnisa, Emir Zeyd'le tanışıp ilişkiye girdiğinde İzzet Melih'ten henüz ayrılmamıştı. Bir süre sonra boşanarak Emir'le evlenen, böylece bir kral ailesine girerek "prenses" unvanını taşımaya hak kazanan Fahrünnisa'nın bu evlilikten de, halen Ürdün'de yaşayan Raad adlı bir oğlu vardır. Ürdün Kralı Hüseyin'in büyük amcası olan Emir Zeyd, İngilizlerle anlaşarak Osmanlı Devleti'ne ihanet eden Hicaz Emiri Şerif Hüseyin'in dört oğlundan biridir ve bize karşı ünlü casus Lawrence'la —Şirin Devrim'e göre "Arap özgürlüğü" için — omuz omuza savaşmıştır.
 </p>
 <p class="metin">
  Bir hânedanın acıklı sonu
 </p>
 <p class="metin">
  Emir Zeyd'in kardeşlerinden olan Abdullah, İngilizler tarafından Ürdün'e kral yapılmıştı. 20 Temmuz 1951'de, Kudüs'te Ömer Camii'nin önünde uğradığı suikastten kurtulamayınca yerine oğlu Tallâl geçti. Onun da aklî dengesi yerinde değildi, 1952 yılında bir anayasa değişikliği yapılarak tahttan indirilmiş ve İstanbul'da, Ortaköy'deki Sağlık Yurdu'nda ölmüştür. Halen Ürdün Kralı olan Abdullah, Tallâl'ın torunudur. İngilizler, Şerif Hüseyin'in büyük oğlu Faysal'ı da Irak kralı ilan edivermişlerdi. Lawrence'la işbirliği yaparak Osmanlı garnizonlarına kanlı baskınlar düzenleyen ve I. Dünya Savaşı sonunda Versay muahedesine babası adına katılan Faysal, esrarlı bir şekilde zehirlenerek öldürüldü. Onun yerine tahta oturan oğlu Gâzi ise şüpheli bir trafik kazası sonucunda hayatını kaybetti. Genç yaşta tahta geçen torunu Faysal, amcası Emir Abdülillah ve bütün aile fertleri, Bağdat'ta General Kasım'ın adamları tarafından katledildiler. Eğer o sırada Bağdat'ta olsalardı, Emir Zeyd, eşi Fahrünnisa ve çocukları da öldürülmüş olacaktı. Şirin Devrim, General Kasım'ın isyanından sonra Bağdat'ta yaşanan trajik olayları Harika Çılgınlar isimli kitabında bütün ayrıntılarıyla anlatıyor.
 </p>
 <p class="metin">
  Emir Zeyd, Irak kralı Faysal'ın amcası olduğu için zaman zaman kral naipliğini üstlendiği gibi, İkinci Dünya Savaşı yıllarında Irak'ın Berlin elçisi, daha sonra Londra Büyükelçisi olarak görev yapmıştır. Bunun için "Fahr el Nissa Zeid", prenses ve sefire olarak Berlin, Paris ve Londra sosyetelerinde, ressam olarak da sanat çevrelerinde çok geniş bir şöhrete sahipti. Ancak Irak'ta ihtilâl patlak verince Emir Zeyd'in görevine son verildiği için ortalıkta kalmış, daha sonra Kral Hüseyin tarafından Ürdün'e davet edilmişlerdir.
 </p>
 <p class="metin">
  Aliye ve Füreya
 </p>
 <p class="metin">
  Şakir Paşa'nın kızlarından Aliye'nin hayatı da ilgi çekicidir. İstanbul'da yaşayan Macar asıllı kemancı Charles Berger'e âşık olmuş, ailesine ve topluma âdeta meydan okuyarak birlikte yaşadığı bu sanatçıyla otuz yıl sonra, baskılara dayanamayarak evlenmişti. Charles, bu evlilikten altı ay kadar sonra Büyükada vapur iskelesinde geçirdiği kalp krizi sonucu ölünce bunalıma giren Aliye, Fahrünnisa'nın tavsiyesiyle avunmak için gravür yapmaya başlamış ve kısa sürede bu sanatın Türkiye'deki en güçlü temsilcilerinden biri olmuştur. Ablası Hakkiye'nin kızı Füreya Koral ise güçlü bir seramik sanatçısıdır. İstiklal Mahkemeleri'nin ünlü reislerinden Kılıç Ali'yle uzun süre evli kalan Füreya'nın hayatı, bilindiği gibi, yakın zamanlarda popüler bir biyografik romana konu oldu.
 </p>
 <p class="metin">
  Şirin Devrim, Şakir Paşa ailesinin sanatçı üyelerinden halen yaşayan tek isimdir. Beş yıl önce yayımlanan Şakir Paşa Ailesi / Harika Çılgınlar adlı kitabının satır aralarında yakın tarihimizle ilgili bir yığın ipucu taşıdığını, daha da önemlisi, Cumhuriyet devrinde de iktidar odaklarında yer alan son devir Osmanlı aristokrasisinin yapısı, gücü, ahlâk anlayışı ve yaşama tarzı hakkında dikkate değer bilgiler veren birinci derecede önemli bir kaynak olduğunu söyleyebilirim.
 </p>
 <p class="metin">
  Yukarıda sözünü ettiğim sergiler, bu bilgiler ışığında gezildiği takdirde, eminim, ayrı bir anlam kazanacaktır.
 </p>
 <p class="metin">
  *Şirin Devrim: Şakir Paşa Ailesi "Harika Çılgınlar" (Çev. Semra Karamürsel), Milliyet Yayınları, İstanbul 1996. Aynı aileyle ilgili bir başka kitap da şudur. Nermidil Emer Binark: Şakir Paşa Köşkü, Remzi Kitabevi, İstanbul 2000
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/357/yakinplan/1.htm), [web.archive.org (arşiv bağlantısı)](http://web.archive.org/web/20020325034108/http://www.aksiyon.com.tr:80/2001/357/yakinplan/1.htm)
