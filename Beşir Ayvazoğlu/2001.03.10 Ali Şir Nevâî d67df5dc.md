# Ali Şir Nevâî

*Beşir Ayvazoğlu 2001.03.10*

<div>
 <img border="0" src="/web/20020423064239im_/http://www.aksiyon.com.tr/yazar/besirayvazoglu.jpg"/>
 <p class="spot">
  İçinde bulunduğumuz yıl, Ali Şir Nevâî'nin ölümünün beş yüzüncü yıldönümüdür. XV. yüzyılın ikinci yarısında Türkistan'da yaşayan bu büyük şairin adını bilen kaç liseli vardır, çok merak
ediyorum.
 </p>
 <p class="metin">
 </p>
 <p class="metin">
  <img border="0" src="/web/20020423064239im_/http://www.aksiyon.com.tr/2001/327/resimler/Ali.jpg"/>
  Ben onu nasılsa on beş yaşında bir lise öğrencisiyken keşfetmiş ve Muhteşem Bir Devirde Büyük Bir Şair: Ali Şir Nevâî başlıklı incelememi otuz küsur yıl önce Sivas'ta, haftalık Hizmet gazetesinde yayımlamıştım. Gencecik bir Turancıydım ve bu, benim yazdığım ilk biyografik metindi. Birinci bölümünün yayın tarihi 21 Ekim 1968. Tam yirmi sekiz yıl sonra yine bir 21 Ekim'de Taşkent'e gitmiş ve her yerde Nevâî adıyla karşılaşınca çok eski bir tanıdıkla karşılaşmış gibi sevinmiş, duygulanmıştım.
 </p>
 <p class="metin">
  Özbekistan'a yolu düşenler, hakikaten her adımda, Özbek Türk kimliğinin yeniden inşasında referans olarak kullanılan iki temel figürle karşılaşırlar: Emir Timur ve Nevâî. Taşkent'te Nevâî operası, müzesi, caddesi, parkı ve devâsâ bir heykeli var. Semerkant'ta yakın dostu şair Molla Câmî ile birlikte tasvir edildiği başka bir heykelini gördüm. Ve Özbekistan'ın önemli şehirlerinden birinin adı Nevâî. Özbek edebiyatının önemli romancılarından biri olan M.T. Aybek ise Nevâî adlı romanında bu büyük şairi anlatmaktadır.*
 </p>
 <p class="metin">
  Ali Şir Nevâî, Kiçkine Bahşi adlı zengin bir Uygur beyinin oğlu olarak 1441 yılında Herat'ta doğmuştu. Sultan Hüseyin Baykara'nın süt kardeşi, çocukluk ve mektep arkadaşıydı. Bir süre Irak, Sebzvar, Esterâbâd, Belh ve Semerkant'ta yaşamış, Hüseyin Baykara'nın giriştiği uzun bir mücadele sonunda tahta geçmesi ve ondan aldığı davet üzerine Herat'a dönmüştü. İlk görevi mühürdarlıktı, daha sonra divanbeyliğine, vezirliğe ve emirliği yükselerek Herat'ın en nüfuzlu şahsiyeti haline geldi.
 </p>
 <p class="metin">
  Baykara ve Nevâî'nin benzersiz dostluğu ve işbirliği sayesinde Timurîler tarihinin son parlak devri Herat'ta yaşanmıştır. "Baykara—Nevâî Devri" diye de anılan o muhterem devir, bazı yönleriyle Osmanlı tarihinin Lâle Devri'ne benzer, Çağdaşı Nakkaş Bihzad tarafından yapılan meşhur minyatüründe, bir gencin Nevâî'ye lâle sunması bu benzerliği daha anlamlı kılıyor. Hüseyin Baykara, çok geniş bir alan üzerinde Cihânârâ saray ve bahçelerini yaptırmıştı. Devrin tarihçilerinden Abdürrezzak Semerkandî, bu bağların büyük botanik bahçeleri niteliği taşıdığını belirterek özenle yetiştirilen ağaç ve gül çeşitlerinin isimlerini bir liste halinde kaydetmiştir. Baykara'nın vezirleri de İncil ve Hıyâbân kanalları boyunca, Bâğ—ı Muhtar, Bâğ—ı Hıyâbân, Bâğ—ı Sefîd gibi adlar taşıyan saraylar ve bahçeler yaptırmışlardı. Nevâî'nin, İncil kanalı üzerindeki sarayının ve bahçelerinin bir benzeri yoktu.
 </p>
 <p class="metin">
  Çok geniş bir coğrafyaya hükmeden Hüseyin Baykara, başkenti Herat'ta Asya'nın en ihtişamlı sarayında oturuyordu. Timur soyundan gelenlerin çoğu gibi, yüksek bir kültüre ve ince bir zevke sahipti; şairdi, sanata ve eğlenceye düşkündü. Güzel yazıdan, resimden, musikiden anlardı. Nevâî ile dostluğunun sütkardeşi ve çocukluk arkadaşı olmalarından çok, bu müşterek zevklerden beslendiği söylenebilir. Çevresinde Molla Câmi ve Ali Şir Nevâî'den başka, Nakkaş Bihzad, Nakkaş Şah Muzaffer, Meşhedli hattat Sultan Ali, Envâr—ı Süheylî yazarı Hüseyin Vaiz, Tezkire—i Şuara'sıyla tanınan Devletşah, dede—torun iki büyük tarihçi Mirhond ve Hondmir ve birçok musikişinas vardı. Baykara'nın ve dostlarının saray ve bahçelerinde düzenlenen sanat toplantılarının şöhreti bütün İslâm dünyasına yayılmış, "Hüseyin Baykara faslı" sözü, güzel ve coşkun musiki meclisleri hakkında kullanılan bir deyim haline gelmişti. Evliya Çelebi, Bursa'ya giderken gemide geçtikleri faslı "Âşıkane, sâdıkane bir Hüseyin Baykara faslı oldu ki, erbâb—ı zevkin ağızlarının suyu aktı" diye tasvir ediyor, büyük divan şairi Nâilî, bir şiirinde Türkistanlı iki büyük dostun adlarını şöyle zikrediyordu:
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2001/327/yakinplan/1.htm), [web.archive.org (arşiv bağlantısı)](http://web.archive.org/web/20020423064239/http://www.aksiyon.com.tr:80/2001/327/yakinplan/1.htm)
