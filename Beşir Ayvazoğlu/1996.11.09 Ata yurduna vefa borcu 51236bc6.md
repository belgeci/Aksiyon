# Ata yurduna vefa borcu

*Beşir Ayvazoğlu 1996.11.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Taşkent, Semerkand, Buhârâ, Merv, Hive, Herat, Belh.. mmmmmmmm Dinî/tasavvufî literatüre ve klasik edebî metinlere azçok âşina olanlar için bu güzel şehir adlarının
  </font>
 </div>
 <div id="newsText">
  <font class="detail-text">
   dözel anlamları vardır. İslam'ın Kur'anı Kerim'den sonra en önemli kaynaklarından birini, elCamiu'sSahih'i vücuda getiren Buhârî'yi, felsefe tarihinin "muallimi sânî"si Farâbî'yi, dinî, sosyal ve kültürel hayatımızı bugün de derinden etkileyen Nakşibendiyye'nin kurucusu Bahâeddin Nakşibendî'yi, Mevlânâ'yı, Emir Sultan'ı, Uluğ Bey'i, Ali Şir Nevâî'yi.. hasılı binlerce sufîyi, âlimi, şairi, filozofu yetiştiren mübarek coğrafyanın derin şehirleri... Bin yıl önce kopup geldiğimiz, hâtıraları ma'şeri şuurumuzda hâlâ yaşayan ata yurdumuz Türkistan...
   <br/>
   <br/>
   Ne zaman Semerkand dense, ne zaman Buhârâ adı geçse, ne zaman Merv'den söz edilse kalbimi bir daüssıla melâli sarar ve "O toprakları birgün ben de görebilecek miyim?" diye iç geçirirdim. Bu, soğuk savaş döneminde hayal edilmesi bile imkânsız bir şeydi. Uzak yıldızların uzayın derinliklerindeki zayıf ışıkları gibi, tarihin derinliklerinden gelen parıltılarla yetinmek zorundaydık. Ve soğuk savaş bitti; binlerce insan gidip geldi, fakat ben Kazakistan'ın başkenti Almatı dışında, Türkistan'ın hiç bir şehrine gidemedim. Halbuki gitmeli, görmeli, yazmalıydım... Ama nasıl?
   <br/>
   <br/>
   Feza Gazetecilik Genel Müdür Yardımcısı Mehmet Aslan'ın bir gazeteci grubu için Özbekistan ve Türkmenistan'a bir tanıtım gezisi düzenlediklerini ve Genel Müdürümüz Hüseyin Gülerce Bey'in bu geziye benim de katılmamı istediğini bildiren telefonunu aldığımda ne kadar sevindiğimi artık siz tahmin edin.
   <br/>
   <br/>
   Sekiz gün sürecek gezide Taşkent, Semerkand, Buhârâ, Aşkabad, Bayramali ve Merv şehirleri ziyaret edilecekti. Böyle cazip bir daveti kim kabul etmez? Hele ben...
   <br/>
   <br/>
   20 Ekim Pazar akşamı havaalanında buluştuk; 20.30'da Türk Hava Yolları'nın bir Airbus'ıyla Taşkent'e uçacaktık. Milliyet'ten Şahin Alpay, Yeni Yüzyıl'dan Ali Bayramoğlu, Yeni Şafak'tan Ali Bulaç ve Mustafa Özel, Türkiye'den Rahim Er, Hürriyet'ten Atılgan Bayar, Aksiyon'dan Mustafa Sungur, Cihan Haber Ajansı'ndan Cebrail Çilesiz ve Zaman'dan ben. Ali Bayramoğlu dışında hepsi de öteden beri tanıdığım ve sevdiğim insanlar. Demek ki, bu çok zevkli bir yolculuk olacaktı.
   <br/>
   <br/>
   Seyahat sırasında tanışıp dostluğundan büyük zevk aldığım Ali Bayramoğlu kafilede çok sigara içen iki kişiden biriydi. Diğeri de Ali Bulaç... İki Ali'ler sigara düşmanlarının çoğunlukta olduğu kafilede doğrusu bir hayli sıkıntı çektiler. İlk defa havaalanında karşılaştığım kafile başkanımız Mehmet Aslan'a gelince.. Daha önce Arnavutluk ve Özbekistan'da ikişer yıl genel müdür olarak görev yapmış genç bir ilahiyatçı ve ne kadar becerikli olduğunu Özbekistan'da farkettiğimiz nâzik, güleryüzlü, samimi bir insan.
   <br/>
   <br/>
   Üç yüz küsur kişilik dev Airbus tamamen doluydu; 21 Ekim'de Taşkent'te gerçekleştirilecek Türkçe Konuşan Ülkeler Zirvesi'ne ve Timur'un 660. doğum yılı şenliklerine katılmak üzere Özbekistan'a giden birçok bilim adamı, politikacı, bürokrat, televizyoncu vb. vardı.
   <br/>
   <br/>
   Bir gün önce uçan Cumhurbaşkanı Süleyman Demirel Taşkent'teydi.
   <br/>
   <br/>
   MERHABA TAŞKENT, MERHABA ORTA ASYA
   <br/>
   <br/>
   Taşkent'e aşağı yukarı dört buçuk saatte vardık; havaalanına indiğimizde, Özbekistan'la Türkiye arasında iki saat fark olduğu için gece 03.30'du. Sovyetler Birliği döneminden kalma havaalanında üç yıl kadar önce Almatı Havaalanı'nda da şahit olduğum eski kötü alışkanlıkların henüz sona ermediği anlaşılıyordu. Gümrükten geçiş çilesi iki saat kadar sürdü. Sıramızın gelmesini beklerken, VIP'ten geçmesi gereken zevatın da gelip kuyruğa girdiklerini gördük. Özbek görevliler, isimlerin kendilerine bildirilmediği gerekçesiyle hepsini geri çevirmişler. İnceden inceye kontrol edilip gümrükten geçişimiz, oradan otele intikalimiz iki buçuk saat kadar sürdü.
   <br/>
   <br/>
   Taşkent'in merkezinde devâsâ bir otel olan Çarsu'nun bütün ışıkları söndürülmüş kasvetli lobisinde eski sistemin çürümüşlüğü daha kapıdan girer girmez hissediliyordu. Tuhaf bir koku, oraya buraya serilmiş uyuyan lâkayd görevliler, geniş lobinin ortasında kaybolan gündüz aydınlığında kirden simsiyah kesildiğini farkettiğimiz bir oturma grubu. Bana verilen oda âdeta bir buz damıydı, üstelik ampulleri geçmişti ve tuvaletinin rezervuarı çalışmıyordu. Ne sabun, ne havlu, ne tuvalet kağıdı.. Sıcak su vardı, ancak hemen hiç temizlenmediği anlaşılan banyoya girmek için kalenderliğin de ötesinde bir umursamazlık gerekirdi. (Üç gece kalmak zorunda kaldığımız bu otelde ikinci gece odamı değiştirttim; fakat onda da banyonun ampulleri yanmıyordu. Traş olurken odadaki aynayla lavabodaki ayna arasında mekik dokumak zorunda kaldım.)
   <br/>
   <br/>
   Yattım, ama uyuyamadım, çünkü bir türlü ısınamıyordum. Sanki odaya birileri dört bir taraftan soğuk hava basıyordu. Sonunda eşofmanın üzerine bir kazak giyerek büzüldüm; birkaç saat uyumuşum; gözlerimi açtığımda hayretler içinde kaldım; oda gün ışığında bütün sefaletiyle belirmişti. Alelacele giyinip lobiye indim.
   <br/>
   <br/>
   "Yahşı dem aldınız mı?" (İyi dinlendiniz mi?) diye soran Özbek dostlarımıza "Beli, yahşı dem aldık" diye cevap verdikse de, nezakettendi.
   <br/>
   <br/>
   Çarsu Oteli'ni ayrıntılı bir biçimde tasvir etmemin sebebi, eski sistemin çürümüşlüğünü vurgulamak. Nitekim devletin bir zamanlar Taşkent'in belki de en lüks oteli sayılan Çarsu Oteli'ni özelleştirmek istediği söylendi; doğrusu bizden bir işletmecinin elinde Çarsu Oteli, Orta Asya'nın en göz kamaştırıcı otellerinden biri haline gelebilir. Diğer şehirlerde kaldığımız otellerin hiç biri böyle değildi; özellikle hazırlanmışa benzeyen bu tezat sayesinde değişimi çok net bir biçimde hissettiğimizi söyleyebilirim.
   <br/>
   <br/>
   Kısacası, bizi eski sistem karşıladı, yenisi ağırladı.
   <br/>
   <br/>
   ÇARŞI PAZAR
   <br/>
   <br/>
   Saat 11.00 sularında toparlandık; Mustafa Özel'in kardeşi Mehmet Özel'in işlettiği fırın ve Cihan Lokantası, kaldığımız otele çok yakındı, yürüyerek gittik ve nefis bir kahvaltıdan sonra Taşkent'in ünlü Çarsu Pazarı'nı gezdik. Fakir ama cıvıl cıvıl bir pazar. Dikkati çeken ilk şey meyve bolluğu. Kavun, karpuz, elma, armut, nar, üzüm... Âdeta bir meyve cennetine düşmüş gibiydik. Bizim kavunlara göre daha sert olan Özbek kavunlarının tadına doyum olmuyor. Hele narlar.. Narı yemesini sevmem, ama Ağlayan Nar ile Gülen Ayva masalını okuduktan sonra hayal dünyamda özel bir yer kazanan bu şarkkârî masal meyvası bana her zaman harikulâde estetik bir obje olarak görünmüştür. Özbek sofralarında hiç kalkmayan sofralar daima dört dilime bölünüp çiçek gibi açılmış olarak tadılmayı bekleyen nar, bana bu sefer ağlayan değil, hep gülen meyveler olarak gözüktü.
   <br/>
   <br/>
   Taşkent'te Çarsu Pazarı'ndan sonra ziyaret ettiğimiz ilk mekân, otelin hemen yanıbaşındaki Kukeltaş Medresesi oldu (Bir Kukeltaş Medresesi de Buhârâ'da var). Bugün de cami ve medrese olarak faaliyet gösteren ve adamakıllı bir restorasyondan geçtiği anlaşılan Kukeltaş'ta ciddi bir dinî eğitim programı uygulanıyor. Esasen bütün Özbekistan'da dinî eğitim medreselere bırakılmış. Devlete bağlı okullarda din dersi bile yok. Bu politika aynen ÖzbekTürk Liseleri'nde de geçerli. Bazıları belki çok şaşıracak; Türkiye'de zannedilenin aksine hemen bütün Türk cumhuriyetlerinde faaliyet gösteren ve büyük başarılara imza atan liselerde din dersi yoktur.
   <br/>
   <br/>
   MUAZZAM BİR PROJE
   <br/>
   <br/>
   Öğleden sonra makamında ziyaret ettiğimiz ÖzbekTürk Liseleri Genel Müdürü Mahmut Bal, bütün sorularımızı büyük bir açık yüreklilikle cevaplandırdı. Bal'ın verdiği bilgilere göre, Özbekistan'da, halen merkezi Bursa'da bulunan Silm A.Ş.'ye bağlı olarak on sekiz okul faaliyet gösteriyor. Bu okullardan Taşkent Kız Lisesi de dahil olmak üzere, on üçü Anadolu Lisesi statüsünde. Ayrıca iki Ekonomi Lisesi, bir Bilgisayar Lisesi, bir Dil ve Bilgisayar Merkezi ve bir International Scholl... Hepsi de fizik, kimya, biyoloji ve dil laboratuvarlarının yanısıra bilgisayarla donatılmış son derece modern okullar. Tamamı yatılı. Her yıl test sınavıyla kabul edilen öğrenciler, ilk iki yıl Türkçe ve İngilizce hazırlık okuyorlar. Ara sınıflarda Fizik, Kimya, Biyoloji ve Matematik dersleri İngilizce, Özbek Dili ve Edebiyatı, Âdabnâme, Beden Eğitimi, Özbekistan Tarihi ve Coğrafyası, Müzik ve Resim dersleri Özbekçe, bilgisayar ve meslek dersleri ise Türkçe okutuluyor. Yani ÖzbekTürk okullarının öğrencileri, Rusça'yı da sayarsanız, dört dili ve bilgisayarı mükemmel bir biçimde öğrenmiş olarak mezun oluyorlar.
   <br/>
   <br/>
   ÖzbekTürk Liseleri'ne her geçen gün ilgi artıyor; çünkü başarıları artık kanıtlanmış durumda. Gerek şehir ve ülke çapında yapılan biyoloji ve matematik olimpiyatlarında, gerekse uluslararası yarışmalarda ilk dereceleri her zaman bu okulların öğrencileri kazandıkları gibi, üniversiteye girişte de yüzde yüze yakın bir oranda başarı kazanıyorlar. Bu yıl Taşkent, Semerkand ve Fergana ÖzbekTürk Liseleri'nden mezun olanların yüzde yüzü üniversiteye girmeyi başarmış. En düşük oran yüzde 75'le Namangan Lisesi'nde..
   <br/>
   <br/>
   Öğretmenlere gelince, hepsi yeni mezun olmuş gençler. Kimi Boğaziçili, kimi ODTÜ'lü, kimi Marmara Üniversitesi'nden.. Diğer üniversitelerden mezun olmuş öğretmenler de var, fakat ağırlık bu üç üniversitede. Hepsi idealist, hepsi inanmış. Başka hiç bir ülke, başka hiç bir grup, bu kadar iyi yetişmiş, bu kadar idealist ve fedakâr eğitim ordusunu bir araya getiremez. İsterse bütün imkânlarını seferber etsin. Özellikle eğitim sahasında Orta Asya'da Türkiye ile rekabet edebilecek hiç bir ülke yok. Alperen ruhuyla bu mübarek coğrafyaya koşan genç ve dinamik insanların yaptığı iş, bir çeşit restorasyon. Orta Asya'nın insan malzemesine yönelik bir restorasyon. Yetmiş yıllık kapalı bir rejimin hem bizden, hem de kendi tarihinden ve kültüründen kopardığı Türk dünyası, sadece büyük şehirlere değil, adını bile duymadığımız ilçelere kadar uzanarak faaliyet gösteren bu okullar sayesinde hem kimliğini yeniden kazanacak, hem de eski kötü alışkanlıklardan kurtularak çağın dinamizmini yakalayacak gibi görünüyor.
   <br/>
   <br/>
   Taşkent'te üç liseyi gezdik; Taşkent Erkek Lisesi, Taşkent Kız Lisesi ve Ekonomi Lisesi. Öğrencilerin bizim için hazırlayıp Türkçe, Özbekçe ve İngilizce sundukları ilginç programları izledik, sınıflara girip dersleri takip ettik. Öğretmenlerle, öğrencilerle sohbet ettik. Ve inanınız, hepsinin gözlerinde Türk dünyasının parlayan geleceğini gördük, sevindik, gururlandık. Devlet tarafından verilen ve ilgili şirketin (Silm A.Ş., Başkent A.Ş. vb.) imkânlarıyla restore edilerek pırıl pırıl okullar haline getirilen köhne binaların teslim alındıklarında ne halde olduklarını, birkaç gün sonra Carcov'da lisenin yeni taşındığı binayı görünce anlayacak ve şaşkınlıktan küçük dillerimizi yutayazacaktık.
   <br/>
   <br/>
   Bütün Orta Asya'yı ve Balkanlar'ı içinden kavramış, batıda Amerika'ya, doğuda Japonya'ya, kuzeyde Rusya'ya, güneyde Afrika'nın içlerine uzanan okullar dizisinin ardında, engin bir iman, inanılmaz bir hayalgücü, üstün bir beyin, şaşılası bir sabır ve tevazu yatıyor. Kısa vadede hiç bir getirisi olmayan muazzam bir yatırım; Anadolu'nun zengin gönüllü insanlarının inanma gücüne ve bu inancın tabii sonucu olan benzersiz hayır duygusuna ve cömertliğe dayanan akılalmaz bir proje.
   <br/>
   <br/>
   Çok değil, beş on yıl sonra, hem Türkçe'yi, hem İngilizce'yi şakır şakır konuşabilen, yetmiş yılın bütün kötü alışkanlıklarından arınmış, çalışkan ve öncelikle kendi ülkelerini sevmeyi öğrenmiş, tarihiyle, kültürüyle ve birbiriyle barışık seçkinlerin bütün Türk cumhuriyetlerinde önemli mevkilere geldiklerini düşünebiliyor musunuz?
   <br/>
   <br/>
   Düşünebiliyor musunuz? Bu muazzam projenin temel hedefi sadece barış, kardeşlik ve yardımlaşmadır. Kısacası "ebedî dostluk". Hiç bir politik hedefi yok; birliği sadece gönüllerde sağlamaya yönelik benzersiz bir hümanizma projesi..
   <br/>
   <br/>
   Kaynağını müşterek tarihten alan bir hümanizma.
   <br/>
   <br/>
   ÇORBA, ŞEŞLİK VE PELAV
   <br/>
   <br/>
   O gün akşam Ekonomi Lisesi'nden ÖzbekTürk Liseleri öğrencileri tarafından kafilemiz için hazırlanan gösteriyi izledikten sonra aynı lisenin yemekhanesinde geleneksel bir Özbek sofrasına oturduk. Etli, soğanlı, patatesli çorba ki Özbekler kahvaltıda da büyük bir iştahla bu çorbadan içiyorlar şeşlik ve pelavdan oluşan klasik Özbek yemeği. Şeşlik dedikleri bizim şiş kebap, fakat yarı yarıya yağ. Ayrıca bizdeki gibi terbiye edilmediği için olmalı, çok sert, sakız gibi, çiğne çiğne bitmiyor. Doğrusunu söylemeliyim, Özbekistan'da, İstanbul'da yediğim Özbek pilavlarının lezzetini bulamadım; damak zevkimin farklılığından mı, kullanılan yağdan mı, nedir, çok ağır geldi. Özbekistan büyük bir medeniyete beşiklik etmiş önemli bir ülke; bu bakımdan çok zengin bir mutfak kültürüne sahip olması gerekir diye düşünüyorsunuz, ama bakıyorsunuz her yemekte aynı üçlü: Çorba, şeşlik, pelav. Ve porselen piyâlelerle şekersiz içilen yeşil çay. Tabii kavunsuz ve narsız sofra düşünmek mümkün değil. Yeşil çaya ve kavuna bayıldığımı söylememe gerek var mı?
   <br/>
   <br/>
   Yemekten sonra Taşkent'teki genç ve başarılı işadamlarından Fuat Em'in evinde çaya davetliydik. Bu daveti sevdik: Çünkü havuzlu, kerevetli, çiçeklerle ve meyve ağaçlarıyla bezeli bir avludan geçilen tek katlı, bütün tavanları ve duvarları kalemişleriyle süslenmiş ve kalabalık aileye göre şekillenmiş hârika bir Özbek evi. Doğrusu Özbekistan'a kadar gidip de böyle bir ev görmeden dönseydim üzülecektim. Özbekler yüksek apartmanlarda yaşamaktan hiç hazzetmiyor, çok uzun bir yerleşiklik tarihine sahip olmakla beraber, açık ufuklara düşkün göçebe atalarından kalma bir hassasiyetle, tek katlı, insanın tabiatla irtibatını koparmayan ve ayaklarını yerden kesmeyen evlerde yaşamak istiyorlar. Taşkent değilse de, Semerkand ve Buhârâ, belki de dünyanın en yaygın ve yatay şehirleri. Ne kadar insanî.
   <br/>
   <br/>
   SARPA SARAN İŞLER
   <br/>
   <br/>
   Ertesi akşam da bizi çiğ köfte yemeye davet eden Fuat Em'den kısaca söz etmeliyim; Jissax'daki liseyi tek başına finanse eden bu Diyarbakırlı genç ve sempatik işadamı, son günlerde, Özbekistan'daki bütün Türk işadamları gibi zorda. Çünkü Özbek devleti, kısa bir süre önce, yabancı şirketlerin ithalatçı firma gibi çalışmalarından ve ülke dövizini getirdiği mal bedeli olarak sürekli transfer etmelerinden rahatsızlık duymuş ve bisküvi, çikolata, ciklet gibi gıda maddelerine ödenen dövizin israf olduğu belirtilerek bankalarda bekleyen paraların konverte edilmeyeceği, kalanın da yüzde otuz zayiatla konverte edileceği bildirilmiş. Daha da önemlisi, Özbekistan genelinde faaliyet gösteren firmaların yüzde 75'inin konvertasyon hakkı önceden duyuru yapılmaksızın iptal edilmiş.
   <br/>
   <br/>
   Ekim başında uygulamaya konulan bu beklenmedik karar Türk işadamları arasında büyük bir paniğe yol açmış bulunuyor. Öz sermayeleri güçlü olmayan firmalar ise şu anda iflasın eşiğinde. Bizim Taşkent'e indiğimiz gün, ÖzbekTürk İşadamları Derneği (UTİD), Türkçe Konuşan Ülkeler Zirvesi için gelen Cumhurbaşkanı Süleyman Demirel'e bu önemli meseleyi İslam Kerimov'a aktarması ricasında bulunmuşlar. Çünkü "Kerimov cenapları"nın kararın asıl mahiyetinden haberi olmadığına inanıyorlar.
   <br/>
   <br/>
   Bu mesele, grubumuza 22 Ekim'de ziyaret ettiğimiz UTİD Genel Merkezi'nde Genel Müdür Cemal Hamarattürk'le (Cemal Bey, Taşkent'te kaldığımız sürece arabasıyla bizi taşıyıp duran değerli bir dost) daha sonra Taşkent'teki güçlü Türk işadamlarından biri olan ve kısa bir süre önce bir süpermarket açan Ahmet Demir tarafından da enine boyuna anlatıldı. Ahmet Bey'e göre, bu  emrivakiye razı olunduğu takdirde, hem Özbekistan'da, hem de Türkiye'de ihracat ve üretimle uğraşan pekçok işadamı ve sanayici işlerini kaybedecekler.
   <br/>
   <br/>
   Cumhurbaşkanı Demirel, Türk işadamlarının bu büyük problemini İslam Kerimov'a aktardı mı, aktardıysa nasıl bir cevap aldı, henüz bilmiyoruz.
   <br/>
   <br/>
   Fuat Em de bankadaki paraları konverte edilmediği takdirde büyük zarara uğrayacak işadamlarından biri. Yine de neş'esini kaybetmemiş, sürekli gülüyor. Fakat Türkiye'den gelen misafirlerinin gözlerinden yaş getirmeye kararlı olmalı ki, pişirdiği çorbayı ve yoğurduğu çiğ köfteyi bibere boğmuş. "Yandım Allah!" diye diye yedik.
   <br/>
   <br/>
   Hele o güzelim çorbanın acısı! Ahçımızın soluğunu bile kesmişti!
   <br/>
   <br/>
   EMİR TİMUR VE NEVÂÎ
   <br/>
   <br/>
   Taşkent'teki ilk günümüz, aynı zamanda Türkçe Konuşan Ülkeler Zirvesi'nin ve Timur'un doğumunun 660. yıldönümü dolayısıyla düzenlenen şenliklerin başladığı gündü. Her yerde ve her vesile ile tebcil edilen bu büyük cihangir, bizim tarihimizde tatsız hatıralar bırakmışsa da, Özbek halkının kimlik arayışında çok önemli bir figür. Doğum yıldönümü münasebetiyle yapılan büyük heykeli Semerkand'da Cumhurbaşkanı Süleyman Demirel tarafından açıldı. Sovyetler Birliği döneminde de Özbek tarihinin önemli figürleri sürekli gündemde tutuluyordu; ancak bağımsızlık kazanıldıktan sonra millî kahramanları ve millî kimliğin inşasında önemli rol oynayan büyük şairlerin yeniden keşfi yolunda hummalı bir faaliyet başladı. Hemen her şehirde bir Nevâî heykeliyle karşılaşmak mümkün. Taşkent'te Ali Şir Nevâî Operası, Müzesi, Caddesi, Parkı ve devâsâ bir heykeli var. Semerkand'da büyük şairi yakın dostu Molla Câmi ile birlikte gösteren bir heykele rastladım.
   <br/>
   <br/>
   Büyük bir devlet adamı, musikişinas, hattat, gramerci ve devrinin en ünlü sanat koruyucusu (mesen) olan Ali Şir Nevâî (Ö.1501), tesiri bütün Türk dünyasından yüzyıllarca derinden hissedilen çok güçlü bir şairdi. Latifî Tezkiresi'nde onun şiirlerinin lik defa Basîrî adlı bir şair tarafından Osmanlı ülkesine getirildiğinden söz edilir. Esasen, lehçeleri ne kadar farklı olursa olsun, bütün Türk şairleri, şiir dünyalarını müşterek bir kültür ve inanç zemini üzerine kurdukları, aynı efsaneleri, aynı "legende"ları ve aynı sembolleri kullandıkları için birbirlerini anlamakta hiç güçlük çekmiyorlardı. Nitekim Nevâî'nin şiirleri Anadolu'da çok büyük bir ilgi ve hayranlıkla karşılanmış. Nedim ve Şeyh Galib gibi divan şairleri, onun şiirlerini anlayabilmek için Doğu Türkçesi öğrenmiş, hatta gazellerine nazireler yazmışlardı. Nevâî dili için hususi lügatler bile yapılmıştı.
   <br/>
   <br/>
   Nevâî'nin önemli bir özelliği daha vardı: Devrinde bir çeşit millî uyanışı temsil etmesi. Firdevsî'nin Şehnâme'yle Farsça'yı diriltmesi gibi Türkçe'yi diriltmiş, bu iki dili karşılaştırdığı Muhakemetü'lLügateyn adlı eserinde Türkçe'nin üstünlüğünü savunmuştu. Büyük şair, gençliğinde geleneğe uyarak Farsça şiir söylediğini, ancak daha sonra güzelliğini ve inceliklerini farkettiği Türkçe'ye döndüğünü söyledikten sonra şöyle diyordu:
   <br/>
   <br/>
   "O zaman, gözlerimin önünde on sekiz bin âlemden daha geniş bir âlem belirdi. O âlemin süslerle dolu göğü bana dokuz felekten daha yüksek göründü. İncileri yıldız cevherlerinden daha parlak olan erdem hazinesi bana açıldı. Orada gülleri gökteki yıldızlardan daha parlak, içine yabancı ayağı girmemiş, yabancı eli değmemiş bir gül bahçesine rastladım."
   <br/>
   <br/>
   Bu gül bahçesinden bir daha çıkmayan Nevâî, divanı, hamsesi ve diğer eserleriyle bütün Türk ve Türkmen ülkelerinde dil ve kültür birliğini büyük ölçüde sağlamıştı.
   <br/>
   <br/>
   Yeri gelmişken, Özbek yazarların tarihî şahsiyetlerin hayatlarını romanlaştırmayı çok sevdiklerini, mesela Ali Şir Nevâî'nin hayatını M.T. Aybek'in "Nevâî" adlı romanında anlattığını hatırlatmak isterim. Pirim Kadir "Yıldızlı Geceler"de Babür'ü, yaşayan en büyük Özbek romancılarından Adil Yakupoğlu ise "Uluğ Bey'in Hazinesi"nde Timur'un torunu, büyük astronomi bilgini ve büyük hükümdar Uluğ Bey'i anlatır. Aynı yazar, "Köhne Dünya"da da Bîrûni'yi ele almıştır. Bu romanların, konu alınan şahısların tarihî gerçeklere sadık kalınarak anlatıldığı, roman sanatı açısından da belli bir seviyenin çok üstüne çıkmış eserler olduğunu özellikle belirtmeliyim.
   <br/>
   <br/>
   Özbekistan'da Nevâî adlı bir de şehir var. Ama aslında bütün Özbekistan bir bakıma Nevâî demektir.
   <br/>
   <br/>
   YOLLAR CETVELLE ÇİZİLMİŞ GİBİ
   <br/>
   <br/>
   Taşkent'i yeterince tanıyabildik mi? O kadar kısa sürede bu mümkün değildi. 1966 depreminde haritadan âdeta silindiği için yeni baştan inşa edilen Taşkent, geniş caddeleri, heykellerle süslenmiş parkları, bahçeleri, görkemli kamu binalarıyla hemen etkiliyor insanı Orta Asya'da metroya sahip tek şehir. Eski Taşkent tek tük kalmış âbidelerde nefes alıp veriyor.
   <br/>
   <br/>
   Programa göre,  şehirler arasında hep uçakla seyahat edecektik; fakat karayolunu tercih ettik, çünkü bu çok daha öğretici olacaktı. 23 Ekim sabahı erkenden kalktık, sigara tiryakilerini bir otomobile koyup küçük bir konvoy halinde Semerkand'a doğru yola koyulduk. Bizim arabamız bir minibüstü. Meyve bahçeleri ve pamuk tarlaları arasında, uçsuz bucaksız ova boyunca cetvelle çizilmiş gibi uzayıp giden yollar, tahminimizin de üstünde iyiydi. Bir süre sonra dikkatimi çekti; hiç trafik işareti görmemiştik. Yolları bilmeyen birinin eski Sovyet cumhuriyetlerinde yolunu bulup istediği yere gitmesi imkânsız gibi bir şey. Esasen eski dönemde buna pek ihtiyaç hissedilmiyordu; çünkü seyahat hürriyeti yoktu, üstelik şehirden şehire geçmek için vize gerekiyordu. Mehmet Aslan vize uygulamasının yabancılar için hâlâ devam ettiğini; ancak iki ülke arasında yapılan bir anlaşmayla Türk vatandaşları için bu zorunluluğun kaldırıldığını söyledi.
   <br/>
   <br/>
   Yol boyunca dikkatimizi çeken bir başka şey de, otomobillerin vb. polisler tarafından sık sık durdurulmasıydı. Biz de defalarca durdurulduk, ancak rehberimiz Âlim inip polislerle konuşuyor ve biz beklemeden yolumuza devam ediyorduk. Daha sonra açıkladılar; meğerse yolda yakalayabildikleri herkesi pamuk toplamaya sevkediyorlarmış. Aslında pamuk toplama mevsimi bitmiş, fakat bazı şehir hakimleri kendilerine verilen kotayı dolduramadıkları için pamuk namına ne kaldıysa toplatmak zorundaymışlar. Türkçe'yi çok iyi konuşan Özbek rehberimiz Âlim'in polise gösterdiği kimlik kartının gücü sayesinde bizler her seferinde paçayı kurtarıyormuşuz.
   <br/>
   <br/>
   Özbekistan'ın en büyük zenginliğinin pamuk ve altın olduğunu bilmeyen yok. Pamuk toplama mevsimi gelince, zegin fakir, işçi memur denilmeden bütün halk seferber ediliyor, hatta okullar kapatılarak bütün öğrenciler pamuk tarlalarına sevkediliyor.
   <br/>
   <br/>
   ÖzbekTürk okullarının öğrencileri hariç...
   <br/>
   <br/>
   Saat 10.00'a doğru Jissax'a vardık ve hiç oyalanmadan liseye gittik. Kahvaltıdan sonra yolumuza devam edecektik. Bütün giderlerini yukarıda da ifade ettiğim gibi Taşkent'teki Türk işadamlarından Fuat Em'in karşıladığı bu lisede de, diğerlerinde olduğu gibi, üniversiteden yeni mezun olmuş gencecik öğretmenler, akılalmaz bir fedakârlıkla ve tahmin edilemeyecek mahrumiyetlerle boğuşarak görev yapıyorlar. Bunu belirterek takdir hislerimizi ifade ettiğimiz zaman büyük bir alçakgönüllülükle, severek görev yaptıklarını ve görev yerlerini Türkiye'den hiç farklı görmediklerini, aynı aşkla, heyecanla hizmet verdiklerini söylediler.
   <br/>
   <br/>
   SEMERKAND'DA BİR MASAL MİMARİSİ
   <br/>
   <br/>
   Jissax ÖzbekTürk Lisesi öğretmenlerinin hazırladığı nefis kahvaltıdan sonra tekrar yola koyulduk ve saat 14.00 sularında Semerkand'a vardık ve hiç vakit kaybetmeden Semerkand ÖzbekTürk Anadolu Erkek Lisesi'ne gittik. 12 öğretmenin görev yaptığı, halen 203 öğrencisi bulunan bu lise de, Taşkent'te ziyaret ettiğimiz liseler gibi, her türlü teknik imkânla donatılmış. Bütün liselerin müdürleri gibi, Semerkand Lisesi'nin Türk müdürü Mehmet Gıcıroğlu da öğrencilerinin bilim olimpiyatlarında kazandıkları büyük başarıları gurur duyarak anlatıyor.
   <br/>
   <br/>
   Semerkand, ah Semerkand! Ne yazık ki, çocukluğumdan beri hayalimde yaşattığım bu güzel şehirden ertesi sabah erkenden ayrılmak zorundaydık, yani çok az zamanımız vardı. Daha önce hazırlanan ve epeyce aksayan programa göre, Yabancı Diller Enstitüsü'nün rektörü Prof. Dr. Yusuf Abdullah'ı ziyaret edecektik. Genç ve heyecanlı bir rektör olan Yusuf Abdullah, bütün önemli dillerin öğretildiği enstitüyü ve Timur şenlikleri münasebetiyle açılan resim sergisini gezdirirken bir de müjde verdi: Yakında Türkiye Türkçesi ve Türk kültürünün öğretileceği bir bölüm açılacaktı. Silm A.Ş.nin finanse edeceği bu bölüm için ayrılan mekânın restorasyonuna halen büyük bir hızla devam ediliyor.
   <br/>
   <br/>
   Niyetimiz enstitüden ayrıldıktan hemen sonra Rigistan Meydanı'na gitmekti. Uluğ Bey, Tille Kârî ve Şir Dar medreselerinin kuşattığı bu muhteşem meydanın Timur şenlikleri dolayısıyla 25 Ekim'e kadar kapalı olduğunu öğrenmek, kafilemizde derin bir hayal kırıklığına sebep olduysa da, imdadımıza Prof. Dr. Yusuf Abdullah yetişti, bize refakat ederek görevlilerle görüştü ve o muhteşem güzelliği kısa bir süre tatmamızı sağladı.
   <br/>
   <br/>
   Bu bir masal mimarisiydi; büyük bir titizlikle restore edildiği için geçmişteki ihtişamına âdeta yeniden doğan Rigistan'da sessizlik sağlanabilse, Uluğ Bey'in ayak seslerini ve kaftanının hışırtısını duyabilirdiniz. O gece verilecek konser için meydana kurulan sahne, oturma yerleri ve aydınlatma sisteminin kabloları, spotları vb. o mekâna ne kadar yabancı duruyordu.
   <br/>
   <br/>
   Özbekistan'da dikkatimizi ilk bakışta çeken hummalı bir restorasyon faaliyeti var. Bütün tarihî yapılar, asıllarına uygun olarak bir bir elden geçiriliyor. Bu, aynı zamanda Özbekistan'da bağımsızlığın hemen ardından başlayan büyük kimlik arayışının tabii sonuçlarından biri.
   <br/>
   <br/>
   İslam medeniyetinin Mâverâünnehir'deki muhteşem tezahürleri kafilemizdeki herkesi hayranlıktan hayranlığa sürüklüyor. Mustafa Özel ve Ali Bulaç, bu coğrafyaya daha önce yeterince eğilmedikleri için hayıflanıyorlar. Özel "Burası İslam medeniyetinin kara deliği" derken, Bulaç "Bu tarih bunları bir daha bırakmaz!" diye söyleniyor. Şahin Alpay'ın dili hayretten ve hayranlıktan tutulmuş gibi. Ali Bayramoğlu bilgi edinme telaşında. Ve aslında hepimiz, mensup olduğumuz tarih ve medeniyet hakkında ne kadar bilgisiz olduğumuzu açıkça itiraf edemesek dederinden hissediyoruz.
   <br/>
   <br/>
   Allahım, Semerkand'ta görülecek ne kadar çok yer var ve bizim zamanımız ne kadar az! Hemen arabalara doluşup Gûrı Emir'e, yani Emir Timur'un türbesine geçiyoruz. Muhteşem cihangirin muhteşem türbesine. Firuze çinilerle kaplanmış, alt kısmı şişkin bir soğana benzeyen dilimli bir kubbe. Timur, ayrıca bir iç kubbesi bulunan türbede, hocasının ayakucunda yatıyor. Sandukası siyah yeşim taşından. Ailesinden önemli şahsiyetlerin, mesela Uluğ Bey'in de yattığı bu türbe, Semerkand'taki diğer eserler gibi büyük bir titizlikle restore edilip ziyarete açılmış.
   <br/>
   <br/>
   "ÖLÜMSÜZ ŞAH"IN HUZURUNDA
   <br/>
   <br/>
   Âdeta zamanla yarışıyorduk, vakit ikindiyi çoktan geçmişti ve biz bu gidişle güzelim Semerkand'ın çok az bir kısmını görebilecektik. Gûrı Emir'den sonra vakit kaybetmeden Şah Zinde'ye gittik.
   <br/>
   <br/>
   Şah Zinde Camii ve türbeleri, Semerkand'ta, bir tepenin yamacında inşa edilmiş, gittikçe yükselen âbidevî bir bütün teşkil etmektedir. Girişinde restorasyon faaliyetlerinin devam ettiği komplekse belli bir noktaya kadar merdivenlerle çıkılıyor ve iki tarafında Timur'un ailesinden kişilere ve kumandanlarına ait türbelerin yer aldığı dar bir koridorlardan Şah Zinde türbesine ulaşılıyor.
   <br/>
   <br/>
   Halkın Şah Zinde (Diri, ölümsüz şah) dediği peygamberimizin amcası Hz. Abbas'ın oğlu Kusem'dir. Sevgili Peygamberimiz'in "Ailemden bana en çok benzeyen" dediği Kusem, bir rivayete göre, Semerkand'a Said b. Osban'la birlikte 676 yılında gelmiş. Şehit edildiğine veya eceliyle vefat ettiğine dair birbirini tutmayan rivayetler var. Halk ise onun ölmediğine, kendisini öldürmek isteyen "küffâr"ın elinden kurtulup mucizevî bir biçimde önünde açılan bir kayaya girdiğine inanır. Kusem'i içine aldıktan sonra kapanan kayanın bulunduğu yere daha sonra bir türbe yapılmış. On ikinci asırdan beri önemli kiş
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=BD9AB9FF45CE58A350595941F1EB2D2D?newsId=1933), [web.archive.org (arşiv bağlantısı)](http://web.archive.org/web/20120405214913/http://www.aksiyon.com.tr:80/aksiyon/newsDetail_getNewsById.action;jsessionid=BD9AB9FF45CE58A350595941F1EB2D2D?newsId=1933)
