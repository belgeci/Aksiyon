# Nâm-ı diğer Râbia Hâtun-II

*Beşir Ayvazoğlu 2001.02.10*

<div>
 <img border="0" src="/web/20020111230327im_/http://www.aksiyon.com.tr/yazar/besirayvazoglu.jpg"/>
 <p class="spot">
  İsmail Hami Danişmend hakkındaki yazıyı yazarken Enis Batur'un Rabia Hatun Şiirleri etrafında cereyan eden tartışmalarla ilgilendiğini ve bunları toparlayıp bir kitap haline getirdiğini bilmiyordum.
 </p>
 <p class="metin">
 </p>
 <p class="metin">
  Değerli yazarın Yapı Kredi Yayınları arasında çıkan Râbia Hâtun / Tuhaf Bir Kıyâmet + Kırkbir Şiir adlı derlemesini, ilk yazım çıktıktan sonra bir gazete haberinden öğrendim. Yani birbirimizden habersiz olarak aynı konuyla ilgilenmişiz.
 </p>
 <p class="metin">
  Bizde edebiyat tarihçileri, kendilerince meşhur kabul ettikleri çizginin ve çerçevenin dışında kalan edebiyat adamlarını yok sayarlar. Bu kötü alışkanlığı kırdığı anlaşılan Enis Batur'un Rabia Hatun Şiirleri'yle ilgilenmesi hoşuma gitti. Ancak sözkonusu şiirleri İsmail Hâmi Dânişmend'e niçin yakıştıramamış, anlayamadım. Kapaktaki fotoğraf, Nâzan Dânişmend'in fotoğrafı. Ve birinci sayfada Edebiyatımızda İsimler Sözlüğü'ünden alınmış Râbia Hâtun maddesi. Behçet Necatigil, bu maddede Râbia Hatun şiirlerinin tarihçi İsmail Hâmi Dânişmend'in eşi Nâzan Dânişmend tarafından yazıldığını söylüyor. Öyle anlaşılıyor ki, Enis Batur bu bilgiyi tartışmaya lüzum görmeden doğru kabul edivermiş.
 </p>
 <p class="metin">
  Hikâye şu: 1930'lardan itibaren ortalıkta dili Âzeri Türkçesine çalan dörtlükler dolaşmaya başlamıştır. "Men tâ senin yanında dahi hasretem sana", "Pâyin sadâsı gelse de sen hiç gelmesen", "Bir ses içimde kalmış, cânân unuttu zâhir", "Hicrân içimde vasl ile bir hoş geçimdedir" gibi nefis söyleyişlerin bulunduğu, o yıllarda okul kitaplarına ve takvim yapraklarına kadar giren bu lirik şiirler, Râbia Hâtun adında kadın şaire izafe edilmekte ve hangi devirde yaşadığı bilinmeyen bu şairenin kimliği hakkında zaman zaman komik iddialar ortaya atılmaktadır.
 </p>
 <p class="metin">
  Vedat Nedim Tör tarafından çıkarılan Aile mecmuası, Yaz 1948 tarihli altıncı sayısında bu şiirlerin ikisini (Bir Gül, Sönseydi) yayımlayarak öteden beri tartışılan Râbia Hâtun meselesini yeniden gündeme getirerek edebiyatımızın yakın tarihinde yaşanan en ilginç kavgalarından birini başlatır. Râbia Hâtun'un kimliği, ne zaman yaşadığı, şiirlerde kullanılan dilin niteliği, kafiyelerin yapısı vs. hakkında âdeta küçük bir kıyamet kopmaktadır. Nihad Sâmi Banarlı'dan Fuat Köprülü'ye, Şevdet Rado'dan Vâlâ Nureddin'e, Yahya Kemal'den İsmail Habib'e kadar çok sayıda şair ve yazarın karıştığı bu kavganın merkezinde yeralan isimse şiirleri Aile mecmuasına veren İsmail Hâmi Dânişmend'dir.
 </p>
 <p class="metin">
  Nihad Sâmi Banarlı, Hürriyet gazetesinde yayımlanan yazılarında dilinden yola çıkarak Râbia Hâtun şiirlerinin yeni şiirler olduğunu savunmaktadır. Yahya Kemal de Karaçi'den Fuat Bayramoğlu'na gönderdiği bir mektupta bu şiirlerden sahtekârlık kokusu aldığını, fakat mevcut şiir yoksulluğunda hiç yoktan iyi olduğunu yazar. Hararetli tartışmalar, sonunda İsmail Hâmi'yi Râbia Hâtun şiirlerinin genç yaşta ölen eşi Nâzan Dânişmend tarafından yazıldığını "itiraf" zorunda bırakacaktır. Ancak hiç kimse buna inanmaz. Çünkü Râbia Hâtun şiirleri elden ele, dilden dile dolaşmaya başladığı yıllarda Nâzan Dânişmend çok genç bir hanımdır. Aslında yakın dostları, mesela İsmail Habib, bu şiirlerin İsmail Hâmi tarafından yazıldığını pekâlâ bilmektedirler. Muziplikten, herkesi şaşırtmaktan hoşlanan "Dânişmendli Prensi", edebiyat ortamını açıkça "işletmiştir" ve mesele ciddi ciddi tartışılırken, o uzaktan olup biteni seyrederek kıs kıs gülmektedir.
 </p>
 <p class="metin">
  Meseleyi yakından takip edenler, Râbia Hâtun şiirlerini İsmail Hâmi Bey'in yazdığından hiç şüphe etmemişlerdir. Bütün kaynaklarda Râbia Hâtun onun mahlası olarak zikredilir; Kitaplık'ın son sayısındaki "Tanzimat'tan Bu Yana Türk Edebiyatında Takma Adlar, Mahlaslar Dizini"nde bile. Mehmet Kaplan, dört Râbia Hâtun şiirini İsmail Hâmi Dânişmend'in şiirleri olarak tahlil etmiştir (Cumhuriyet Devri Türk Şiiri, İstanbul 1973, s. 363). Dânişmend'in uzun yıllar yakın çevresinde yer alan Altan Deliorman da "Dânişmendli Prensi" başlıklı portresinde şöyle der:
 </p>
 <p class="metin">
  "Sisler yavaş yavaş dağılınca, Râbia Hâtun şiirlerini yazanın Dânişmendli Prensi olduğu anlaşıldı. Nitekim yıllar sonra Râbia Hâtun şiirleri, gerçek şairin adı altında küçük bir kitapçık halinde yayınlandı ve kimsenin umurunda olmadı. O geniş alâka Râbia Hâtun ismine miydi, yoksa şiirlerin kendisine mi? Râbia Hâtun adı silinince büyü bozulmuştu" (Sessiz Bir Ses, İstanbul 1997, s. 212).
 </p>
 <p class="metin">
  İsterseniz bir de Rabia Hâtun Şiirleri'ni 1961 yılında küçük bir kitapçık olarak yayımlayan Bâbıâli Yayınevi'nin kurucusuna, Ergun Göze'ye kulak verelim:
 </p>
 <p class="metin">
  "İsmail Hâmi Dânişmend aslında sağlam bir tahsil görmüş insandı. Esaslı âletlere mâlikti. Lisan kültürü, edebiyat kültürü o gün için emsalsiz hale gelmişti. Çok zeki idi, terkip idrâki vardı. Çok kıymetli eserler verebilirdi. Amma bir de fanteziye, karşısındakini apıştırmaya karşı önüne geçemediği bir meyli vardı. Mesela sigara tutar, sonra tabanca şeklinde bir çakmakla sizi vuracakmış gibi yapıp şaşırttıktan sonra sigaranızı yakmaya bayılırdı. Amma onun bu tarafı ilim sahasına intikal edince gayet tabii hem kendisi, hem de ilim kaybediyordu. Bu fantezilerini benim bildiğim kadarıyla şiir sahasında Râbia Hâtun aldatmacası ile yaptı" (Gözümle ve Gönlümle Tanıdıklarım, İstanbul 1993, s. 351).
 </p>
 <p class="metin">
  Râbia Hâtun şiirleriyle hiç ilgilenilmediği iddiası da doğru değildir. Rahmetli Mehmet Kaplan'ın bunlardan dördünü tahlil ettiğini yukarıda belirtmiştim. Bu şiirlerin beşini onunu bir nefeste ezbere okuyacak birçok insan tanıyorum. Ben de birkaç yıl önce Zaman gazetesindeki köşemde bu şiirlerin en önemlilerini genç okuyucuların dikkatine sunmuştum. Daha da önemlisi, edebiyat araştırmacısı İsa Kocakaplan tarafından Râbia Hâtun tartışmalarının geniş bir özeti yapılmış ve Türk Edebiyatı dergisinde yayımlanmıştı ("Edebiyatımızda Rabia Hatun skandalı", Türk Edebiyatı, nr. 216, İstanbul 1991). Tartışmanın önemli aktörlerinden merhum Nihad Sami Banarlı tarafından tutulan dosyadan hareketle yazılan bu makalede, Enis Batur'un hazırladığı derlemede yer almayan bir de mektup vardır: Necdet Sander'in Nihad Sâmi'ye gönderdiği 2 Eylül 1948 tarihli bir mektup. Sander, isminin açıklanmasını istemediği bu mektupta, Eşi Şükufe Nihal'in bir gün Dânişmend ailesini ziyarete gittiğini (meşhur Cumartesi toplantılarından biri olmalı), İsmail Hâmi, Râbia Hâtun şiirlerini okumaya başlayınca, Nâzan Dânişmend'in "Hanımefendi, siz inanıyor musunuz bu Râbia Hâtun'un mevcut olduğuna?" dediğini söylüyor. Mektubun devamı şöyle:
 </p>
 <p class="metin">
  "Nazan Dânişmend'in bu ihtiyatsızlığı, tabii zevci tarafından gayet hiddetle karşılanıyor. Lâkin misafir, hadise üzerinde durmayı nezakete aykırı bulduğu için bahis orada kapanıyor. Şimdi, Hâmi Bey'in bu şiirleri artık cevap veremeyecek vaziyette olan karısına izafe etmeye ve kendi efsaneperestliğini yersiz bir dram havası içinde gizlemeye çalışması, bence onu birinci hatasından tenzih etmemiş, bilâkis kendisini bir ölünün hâtırasına hürmetsizlik günahı altında da bırakmıştır".
 </p>
 <p class="metin">
  İsmail Hâmi'nin Râbia Hâtun şiirlerini hayatta olmayan eşi Nâzan Dânişmend'in yazdığını güya "itiraf" etmesi, yarattığı efsanenin devamını sağlamak amacına yöneliktir. Nitekim 1961'de Bâbıâli Yâyınevi tarafından küçük bir kitap olarak yayımlanan Râbia Hâtun Şiirleri'ne yazdığı "Zarurî Bir Tavzih"te Nâzan Dânişmend'in adını bile anmaz. Esasen bu tavzih dikkatle okunursa, satır aralarında şairin kendisi olduğunu söylediği farkedilecektir.
 </p>
 <p class="metin">
  Enis Batur, Rabia Hatun Şiirleri'ni ve bu şiirler etrafında yapılan tartışmaları bir kitapta toplayarak elbette övgüye değer bir iş yapmıştır. Ancak kitapta ne Nâzan Dânişmend, ne de şiirlerin asıl sahibi İsmail Hâmi hakkında bilgi vardır. Bunun büyük eksiklik oldğuğunu belirtmekte fayda görüyorum.
 </p>
 <p class="metin">
 </p>
 <p class="arabaslik">
  RÂBİA HÂTUN  ŞİİRLERİ'NDEN
 </p>
 <p class="metin">
  Bir kâsedür alav dolu gönlüm, yanâ yanâ
 </p>
 <p class="metin">
  Men tâ senin yanında dahî hasretem sanâ!
 </p>
 <p class="metin">
  Yaşlar dökende söndüremez âteşimi sû:
 </p>
 <p class="metin">
  Sunsan elünle kaanumu içsem kanâ kanâ!
 </p>
 <p class="metin">
  ***
 </p>
 <p class="metin">
  Olsandı sen semâ, olsandı sen havâ
 </p>
 <p class="metin">
  Alsamdı men senî dem dem, nefes nefes!
 </p>
 <p class="metin">
  Olsandı sen zamân, olsamdı men mekân
 </p>
 <p class="metin">
  Eflâki dolduran bir aşk olurdu bes!
 </p>
 <p class="metin">
  ***
 </p>
 <p class="metin">
  Pâyin sadâsı gelse de sen hiç gelmesen,
 </p>
 <p class="metin">
  Men dinlesem kıy
 </p>
 <p class="metin">
  âmete dek, vuslat istemem!
 </p>
 <p class="metin">
  Bulsam izinle semtini, ol semte irmesem.
 </p>
 <p class="metin">
  Aşsam zamânı hasretin encâmı gelmeden!
 </p>
 <p class="metin">
  ***
 </p>
 <p class="metin">
  Bir gül olaydı gönlüm cânan koparmağ üzre
 </p>
 <p class="metin">
  Bir bûy olurdu cânım bir an o parmağ üzre
 </p>
 <p class="metin">
  Bir dâstân içinde âfâk—ı dehri dutmuş
 </p>
 <p class="metin">
  Bir ism olaydı cismim cânâna varmağ üzre
 </p>
 <p class="metin">
  ***
 </p>
 <p class="metin">
  Bir ses içimde kalmış, cânan unuttu zâhir!
 </p>
 <p class="metin">
  Benzer sabâya gönlüm, nakl—i sadâya kaadir!
 </p>
 <p class="metin">
  Cânan sesinde ma'nâ bir fazla muhtevâ kim
 </p>
 <p class="metin">
  Yeksâne ne denlü olsa ihsân u kahra dair!
 </p>
 <p class="metin">
  ***
 </p>
 <p class="metin">
  Tutsam hayâl—i yârı nigâhımla bağlasam,
 </p>
 <p class="metin">
  Her göz yaşımda aksini gördükçe ağlasam!
 </p>
 <p class="metin">
  Yeldâ—yı hecre belki ziyâ—bahş olur diyû
 </p>
 <p class="metin">
  Aşk âteşiyle hatırı cânânı dağlasam!
 </p>
 <p class="metin">
  ***
 </p>
 <p class="metin">
  Cânân içimdedir, nitekim cân içimdedir:
 </p>
 <p class="metin">
  Vuslatla hasretin yeri hep bir biçimdedir!
 </p>
 <p class="metin">
  Neş'eyle hüznü fasl edebilmek ne haddime
 </p>
 <p class="metin">
  Hicrân içimde vasl ile bir hoş geçimdedir!
 </p>
 <p class="metin">
  ***
 </p>
 <p class="metin">
  Sönseydi bir nefeste güneş, bir nefeste ay,
 </p>
 <p class="metin">
  Bir bâd esüp de encüm ineydi alay alay;
 </p>
 <p class="metin">
  Zulmet sileydi cümleten eşkâl—i âlemi
 </p>
 <p class="metin">
  Ancak olaydı gün gibi zâhir o kaaşı yay!
 </p>
 <p class="metin">
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/323/yakinplan/1.htm), [web.archive.org (arşiv bağlantısı)](http://web.archive.org/web/20020111230327/http://www.aksiyon.com.tr:80/2001/323/yakinplan/1.htm)
