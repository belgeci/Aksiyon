# Tasvir yasağı, Osmanlılar ve Tâliban

*Beşir Ayvazoğlu 2001.04.07*

<font class="agenda2NewsSpot">
 Fethin dördüncü günü muazzam bir zafer alayı ile Ayasofya'ya gelen Fâtih'in mozaikleri ganimet malıdır diye koparmakla meşgul bir yeniçeriye "Binalar benim malımdır, ne hakla onu bozuyorsun?" diyerek asâsıyla vurduğu söylenir.
</font>
<font class="newsDetail">
 Bu, XV. yüzyılda Fâtih için bile cesur bir davranıştı; çünkü tasvir yasağı henüz hükmünü icra ediyordu ve dini bütün müslümanlar bu konuda bir hayli duyarlıydı.
 <br/>
 <br/>
 Bizans'ın kültür mirasına çevresindekilerden çok farklı bir gözle bakan Fâtih, Avrupaî resimle de yakından ilgiliydi; çocukluğunda kullandığı defterdeki portrelere bakılırsa çok erken başlayan bu ilgi, ömrünün sonuna kadar devam etmiştir. Nitekim son yıllarında İtalya'dan aralarında Constanzo da Ferrera ve Gentile Bellini'nin de bulunduğu bazı İtalyan ressam ve heykeltraşlarını İstanbul'a getirtmiş ve portrelerini yaptırmıştı. Ancak Ayasofya'daki dinî tasvirlerin tahribini önlemesi değilse bile, İtalyan ressamlarına gösterdiği ilginin ve Gentile Bellini'ye poz vererek portresini yaptırmasının pek hoş karşılanmadığı tahmin edilebilir. Bellini sarayda modellerine tıpatıp benzeyen portreler yaparken, Fâtih'in dostu ve hocası Sinan Paşa Tazarru'nâme'nin belki de şu cümlelerini yazıyordu: "Sen ol musavviri ezelsin ki, bir katre müteharrik âb üzerinde, rahm ü şikemi teng ü tarîkde, bir sûreti âdem tasvîr ittün ki, cümlei nakkâşânı Çin ve sûretgerânı rûyı zemînki hâmei çehregüşâ ve sûreti ibretnümâları cânı Âzer'i gayretle bırağur ve aklı rengâmiz ü tab'ı sûretengizleri hâtırı Mâni'yi hayrette kor hiç ol sûretün tasviri keyfiyyetinde sûret tasavvur u vicdân idemediler ve ol nakş u nigârun hüsni zibâsında hayr
 <br/>
 <br/>
 ân ü nigerân kaldılar, ve cemi'i vassâfânı cihân ve müşebbihânı devrân anun teşbihinde âciz ü sergerdân oldular".
 <br/>
 <br/>
 Bu cümlelerde, Müslümanların "tasvir yasağı" üzerine bina ettikleri sanat anlayışı benzersiz bir belâgatle özetlenmektedir.
 <br/>
 <br/>
 Yahudilik ve Hıristiyanlık gibi, İslâm da putperestliğe dönülmesine yol açacağı endişesiyle tasviri yasaklamıştı. Ancak İslâm'ın yasağı sadece bazı hadislere dayanmaktadır. Kur'anı Kerim'de tasviri yasaklayan herhangi bir âyet bulunmadığı gibi, heykel ve resim anlamına gelen "temâsil" kelimesi de insanların tavırlarına göre değişik anlamlarda kullanılmıştır. "Sizin tapmakta olduğunuz bu heykeller nedir?" (K, 21/52) âyetinde put anlamında kullanılan bu kelime, Hazreti Süleyman'ın emrindeki sanatkârlara kaleler, heykeller ve büyük havuzlar gibi çanaklar yaptırdığından söz edilen başka bir âyette tapınmak maksadıyla yapılmamış sanat eserlerini ifade eder (K, 34/13).
 <br/>
 <br/>
 O halde tasvir yasağını kabaca resim ve heykel yasağı olarak değil, her çeşidinden putlaştırmayı yasaklayan, bütün zamanlar için geçerli genel bir ilke olarak anlamak daha doğrudur. İnsanlar çok zaman farkında olmadan o kadar çok şeyi putlaştırıyorlar ki, ağaçtan taştan yapılmış heykellere tapınanların davranışı onların yanında çok masum kalır, Âsaf Halet Çelebi, İbrahim adlı nefis şiirinde putkırıcılığın bu anlamını şöyle özetlemişti:
 <br/>
 <br/>
 <br/>
 <br/>
 ibrâhîm
 <br/>
 <br/>
 içimdeki putları devir
 <br/>
 <br/>
 elindeki baltayla
 <br/>
 <br/>
 kırılan putların yerine
 <br/>
 <br/>
 yenilerini koyan kim
 <br/>
 <br/>
 <br/>
 <br/>
 Ne var ki, dün olduğu gibi bugün de bazı müslüman gruplar, tasvir yasağını sadece resim ve heykel yasağı olarak anlıyor, arkasındaki derin felsefeyi göz ardı ediyorlar. İlk müslümanlar, en azından, resim ve heykel yasağı olarak anladıkları bu ilkeden yola çıkarak başlıbaşına bir estetik inşa etmiş ve olağanüstü bir sanat yaratmışlardı. Tâliban gibi çağdaş müslümanlardan bazılarının yeni bir estetik inşa etmek şöyle dursun, estetik düşmanı bir tavır sergileyip tarihî Buda heykellerini tahrip etmeleri akıl almaz bir geriliktir.
 <br/>
 <br/>
 Tâliban'ın davranışı, sadece İslâm'ın en kaba yorumunu değil, aynı zamanda "Onların Allah'tan başka yalvarıp sığındıkları (varlıklar)a sövmeyin ki onlar da kin ve cehaletten dolayı Allah'a sövmesinler. Zira Biz her topluma yaptıklarını güzel gösterdik. (Ama) zamanı geldiğinde onlar Rablerine döneceklerdir: O zaman Allah onlara bütün yaptıklarını (en doğru şekilde) anlatacaktır" (K. 6/108) âyetinde ifadesini bulan ilkenin de çiğnendiğini gösteriyor.
 <br/>
 <br/>
 Osmanlılar, Fâtih'i saymazsanız, tasvir yasağını resim ve heykel yasağı olarak anlıyorlardı. Nitekim Mohaç seferinden dönerken beraberinde getirdiği Apollon, Herkül ve Diana heykellerini Atmeydanı'na diktiren Makbul/Maktul İbrahim Paşa, devrin şairlerinden biri tarafından şöyle eleştirilmişti:
 <br/>
 <br/>
 <br/>
 <br/>
 Dü İbrahim âmed berûyi cihân
 <br/>
 <br/>
 Yekî büt şiken şüd yekî büt nişân*
 <br/>
 <br/>
 <br/>
 <br/>
 İbrahim Peygamber, bilindiği gibi babası Âzer'in yaptığı putları kırdığı için putkırıcılığın, Kâbe'yi inşa ettiği için de yapıcılığın sembolüdür. Yukarıda beyitte, onun putkırıcılığına telmihte bulunularak bunun tam tersini yapan adaşı, yani İbrahim Paşa hicvedilmektedir. Ne var ki, zararlı çıkan İbrahim Paşa değil, bu beyti yazdığı ileri sürülerek idam edilen Şair Figanî olur.
 <br/>
 <br/>
 Osmanlılar, tasvir yasağını resim ve heykel yasağı olarak anlasalar da, kiliselerdeki ikonlara saygısızlık etmemiş, camiye çevirdikleri kiliselerdeki ikonların da sadece üzerlerini kapatmakla yetinmişlerdi. Peygamberimizin Mekke fethedildikten sonra, "Elimin altındakiler hariç!" diyerek Meryem ile Çocuk İsa ikonu dışında Kâbe'deki bütün putların yıkılmasını emrettiği yolundaki rivayetlerle, Osmanlıların bu hoşgörüsü arasında bir ilinti düşünülebilir.
 <br/>
 <br/>
 Birkaç yıl önce Osmanlı hoşgörüsünün ele alındığı bir sempozyumunda Üsküplü şair/yazar İlhami Emin'in anlattığı hadise son derece ilgi çekicidir: Yakın zamanlara kadar, Makedonya'da, Osmanlı barbarlığının en büyük delili olarak kilise ve manastırlardaki aziz tasvirlerinin gözlerinin oyulmuş olması gösterilirmiş. Rehberler, turistlere, "Osmanlılar şu kadar kiliseyi yıktı, şu kadar manastırı yaktı!" diyemedikleri için ballandıra ballandıra aziz tasvirlerinin gözlerini nasıl oyduklarını anlatırlarmış. Kosta Balabanof adlı sanat tarihçisi, azizlerin gözlerini Osmanlıların değil, göz hastalıklarına iyi geldiğine inanan hıristiyan kocakarıların oyduğunu isbat etmiş: Osmanlı şakşakçılığı ile suçlanınca da "Yok canım, demiş, aranızda Osmanlı düşmanı olması gereken biri varsa da o benim, çünkü Ermeniyim!"
 <br/>
 <br/>
 Özetlemek gerekirse, İslâm tarihinde, tapınma tehlikesi ortadan kalktıktan sonra resim ve heykelin sözünü ettiğim genel ilkenin kapsamı dışında kaldığını savunanlara katılıyorum. Esasen yasağın bu anlamda devam etmesi pratikte mümkün değildi. Resim ve heykel aleyhindeki hadisler, bugün de, ilk zamanlardaki gibi yorumlanırsa, fotoğraftan sinemaya, hatta romandan hikâyeye kadar bir yığın ifade vasıtasından da uzak durmak gerekecektir. Bunun hayatı ne kadar zorlaştıracağını tahmin etmek hiç de zor değil.
 <br/>
 <br/>
 Sonuç: Afganistan'daki tarihî Buda heykellerini tahrip eden Tâliban'ın anlayışı ve uygulaması asla tasvip edilemez ve bu hareketi meşrulaştırıcı hiçbir gerekçe ileri sürülemez.
 <br/>
 <br/>
 *   "Yeryüzüne iki İbrahim geldi; biri put kırdı,
 <br/>
 <br/>
 biri put dikti"
 <br/>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-7490-34-tasvir-yasagi-osmanlilar-ve-t%C3%A2liban.html), [web.archive.org (arşiv bağlantısı)](http://web.archive.org/web/20110109101510/http://aksiyon.com.tr:80/aksiyon/haber-7490-34-tasvir-yasagi-osmanlilar-ve-t%C3%A2liban.html)
