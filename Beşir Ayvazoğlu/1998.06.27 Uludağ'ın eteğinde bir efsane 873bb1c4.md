# Uludağ'ın eteğinde bir efsane

*Beşir Ayvazoğlu 1998.06.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Cumalıkızık, Türkiye'nin yaşadığı büyük değişmenin, betonlaşmanın dışında kalmış nadir mekânlardan biri. Safranbolu'dan bile daha etkileyici.
  </font>
 </div>
 <div id="newsText">
  <font class="detail-text">
   Başlıbaşına bir dünya. "Atalarımız beş yüz yıl önce hangi mekânlarda, nasıl yaşıyorlardı?" sorusuna verilecek orijinal ve müşahhas bir cevap. Çıkmaz sokaklar, birkaç sokağın kesiştiği noktalarda küçük alanlar; belki de köyün kurulduğu ilk günlerden kalma ve onarılma şansına erişmiş bir hamam, bir o kadar eski mescit...
   <br/>
   <br/>
   Efsane güzel: Derler ki Tokat civarında yaşayan Oğuz boylarından Kızıklar, birgün kalkıp Karakeçili aşiretinin hakim olduğu bölgeye göçer ve yerleşmek için Ertuğrul Gazi'den toprak isterler. Karakeçili'nin ileri gelenlerinden bazıları buna karşı çıkarsa da, Ertuğrul Gazi, gereksiz bir düşmanlığın doğmaması için Kızıklılara Uludağ eteklerinde yer gösterir, hatta dostluğu pekiştirmek için Kızıklı beyinin yedi oğlunu Karakeçili yedi güzel kızla evlendirir. Beyin yedi oğlu ayrı ayrı köyler kurarak yerleşirler. Bunlardan Cumalı Bey'in köyü Cumalıkızık, Fethi Bey'in köyü Fethiyekızık, Hamlı Bey'in köyü bu isimden bozma olarak Hamamlıkızık, Dal Bey'in köyü Dallıkızık, Bayındır Bey'in köyü ise Bayındırkızık adını alır. Derekızık ve Değirmenlikızık köylerini kuranların adları bilinmiyor.
   <br/>
   <br/>
   Rivayet doğruysa, Kızıklıların başvurdukları kişi Ertuğrul Gazi değil Orhan Gazi olmalıdır. Çünkü Ertuğrul Gazi döneminde Bursa civarında henüz hakimiyet tesis edilmiş değildi. Esasen köy tarihî belgelerde Orhan Gazi devrine kadar uzanan bir vakıf köyü olarak geçiyor. Halen köy muhtarlığında muhafaza edilen ve Cumalıkızık ile Fidyekızık arasındaki bir su ihtilafından söz edilen belgede Camili Kızık adıyla zikredilen köyün tarihi, Osmanlı Devleti'nin kuruluş yıllarına kadar uzanıyor. Hatta uzmanlar, Cumalıkızık evlerinin pek çoğunun taşla yapılmış kısımlarının kuruluş devirlerinden kaldığı kanaatini taşıyorlar.
   <br/>
   <br/>
   Kurulduğu yıllarda sahip olduğu dokuyu, yerleşim düzenini ve estetiği şaşırtıcı bir sadakatla koruyan ve Yunan işgalini de yaşadığı halde her nasılsa zarar görmeden kurtulup günümüze ulaşan bu benzersiz köyü tanımak isterseniz, BursaAnkara karayolunun onuncu kilometresinde sağa sapmalı ve yüksek ağaçların gölgelediği yoldan Uludağ yamaçlarına doğru ilerlemelisiniz; karşınıza önce bir mezarlık çıkacak, sonra kendinizi birden zaman tüneline girmiş gibi hissedeceksiniz. Geçmiş zamanların birinde donup hiç değişmeden bugüne ulaşmış bir köy, Cumalıkızık, sizi, inatla ayakta durmaya çalışan, gövdeleri kararmış ve kağşamış evleriyle karşılayacak. Kendinizi evinizde hissedeceksiniz. Sıcak, emniyetli, güzel evinizde...
   <br/>
   <br/>
   Birkaç bina sayılmazsa, betonun hemen hiç girmediği bu yeşile gömülmüş inanılmaz köy, kamuoyuna önce genç bir mimar tarafından tanıtılmıştır. 1979 yılında İTÜ Mimarlık Fakültesi'nde hazırladığı master tezi dolayısıyla ilgilendiği Cumalıkızık'ın Türk kültürü ve mimarisi açısından önemini farkeden Yüksek Mimar Recai Coşkun, sevgilisine ilanı aşk eder gibi şiirler yazdığı bu köye sonunda Anıtlar Yüksek Kurulu'nun da dikkatini çekmeyi başardı. Ve 12730 sayılı karar çıktı; böylece Cumalıkızık'ta her türlü yeni yapılaşma, Yüksek Kurul'un iznine bağlanmış oluyordu. Bununla beraber Cumalıkızık asıl şöhretine 1983'te Abdülkerim Ağa Han ve TMMOB Mimarlar Odası tarafından düzenlenen yarışmadan sonra kavuştu. Bu yarışmada, Türkiye'deki mimarlık öğrencilerinden, çeşitli faktörlerin etkisiyle Cumalıkızık'ta 2007 yılında meydana gelebilecek muhtemel değişmelerin incelenmesi isteniyordu.
   <br/>
   <br/>
   Cumalıkızık, Türkiye'nin yaşadığı büyük değişmenin, betonlaşmanın dışında kalmış nadir mekânlardan biri. Safranbolu'dan bile daha etkileyici. Başlıbaşına bir dünya. "Atalarımız beş yüz yıl önce hangi mekânlarda, nasıl yaşıyorlardı?" sorusuna verilecek orijinal ve müşahhas bir cevap. Çıkmaz sokaklar, birkaç sokağın kesiştiği noktalarda küçük alanlar; belki de köyün kurulduğu ilk günlerden kalma ve onarılma şansına erişmiş bir hamam, bir o kadar eski mescit...
   <br/>
   <br/>
   Yukarıdan bakıldığında, Cumalıkızık'ta sokak yok gibidir; sadece Türkkânî kiremitli damlar görülür. Bazan evlerin çatılarına kadar yükselen taş duvarlar, daracık sokakları serin ve sırrî birer dehlize çevirir. Derin bir dayanışma ihtiyacıyla birbirine sokulmuş evlerin cumbaları, kafesli pencereleriyle sokaklara taşmıştır. Pencere önlerindeki saksılarda fesleğenler, küpe çiçekleri vb. Safranbolu evleri gibi bahçeli değil, fakat her biri geniş, ferah bir iç avluya sahip, dışarıya kapanıp kendi içine açılan ve özel dünyasını kuran evler... Ve içinde yaşanan her evin mutlaka bir asması vardır.
   <br/>
   <br/>
   Evet, Cumalıkızık koruma altına alınmış, yeni yapılaşmalar önlenmiştir önlenmesine; peki sonra? Türkiye'de koruma altına almak, kimsenin sahiplerini bile tek çivi çakmasına izin verilmediği için yapının kendiğinden yıkılmasını beklemek anlamına gelmektedir. Korunması kararlaştırılan her değer gibi kendi haline terkedilen Cumalıkızık, bugüne ulaşmayı da başardı. 2007 yılına kadar ayakta kalır mı, kalmaz mı, orasını Allah bilir!
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3890-34-uludagin-eteginde-bir-efsane.html), [web.archive.org (arşiv bağlantısı)](http://web.archive.org/web/20120620182408/http://www.aksiyon.com.tr:80/aksiyon/haber-3890-34-uludagin-eteginde-bir-efsane.html)
