# CHP nihayet SOL'da

*Muhsin Öztürk - Nursel Dilek Manavbaşı 2014.09.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   CHP’nin 18. olağanüstü kurultayı, yerel seçim ve cumhurbaşkanlığı seçiminin bir tür yüzleşmesiydi. Belki de 3. sosyal demokrat-ulusalcı karşılaşması. Ender rastlanan demokratik bir hava içinde geçen kurultaya ‘sağa kaydı’ polemiği damga vurdu.
  </font>
 </div>
 <div id="newsText">
  <font class="detail-text">
   <p>
    Kurultayın yapıldığı Ankara Ticaret Odası’nın Congresium salonu tıklım tıklım dolu. İki genel başkan adayı konuşmasını yapmış, salonda ise hararetli tartışmalar devam ediyor. Kurultaya ara verildiğinde herkes soluklanmak için dışarıya çıkma telaşında. Yürüyen merdivenlerin başındaki güvenlik görevlileri ise yoğunluğu azaltmak için bir sağa bir sola yönlendiriyor kalabalığı. Ancak CHP’lilerin ‘sağa kayma’ lafına bile tahammülleri yok! Delegeler ve üyeler “Biz sağcı mıyız da sağdan gidelim!” diyerek çıkışıyor görevliye. Anlaşılıyor ki Muharrem İnce’nin biraz önce kürsüden dillendirdiği “Kemal Kılıçdaroğlu partiyi sağa kaydırdı” eleştirisi asapları bir hayli bozmuş.
   </p>
   <p>
    Sağa kaymak ya da kaymamaktan ziyade, bir türlü başarılı olamama hâli tartışma konusu aslında. Ve bu durumdan çıkmanın sihirli bir formülü yok. İki günlük kurultay bittiğinde partinin o kadar da sağa kaymadığı anlaşıldı ama Kılıçdaroğlu’na şartlı bir güvenoyu verilirken başarıya giden yollar henüz keşfedilmiş değildi. 2015 başarısızlığını bekleyecek parti içi muhalefetin muhtemel başarı hesabını saymazsak tabii!
   </p>
   <p>
    CHP’yi değil, kurultayı konuşursak durum daha iç açıcı aslında. Şimdiye kadar CHP dâhil pek az görülen bir yarışma sonrasında genel başkan ve Parti Meclisi (PM) üyeleri belirlendi. Kurultayın demokratik ve yarışmacı bir atmosferde yapılabilmesi CHP için bir başarı. Sabah eleştirilerini peş peşe sıralayıp salondan ciddi alkış alan Muharrem İnce, günü “Sabah rakibiydim, şimdi o benim genel başkanım.” diyerek bitirdi. On yıllardır CHP için dile getirilen “Rakı sofrasında memleket kurtarmak” sözü bu sefer bizzat CHP Genel Başkanı tarafından bazı partililer için sarf edildi. İnce de rakı sofralarında konuşulanları döktü ortalığa. Hak verenler de az değildi.
   </p>
   <p>
    Kongrelerin en önemli özelliği, partiye yakın ve ünlü gazeteciler tarafından izlenmesidir. Parti elitisttir ve ülkenin bütün elitistleri, ister destek versinler ister eleştirsinler, CHP kongrelerine çok ilgilidir. Bu sefer kurultay günü Milliyet’in birinci sayfasında herhangi bir haber bile yoktu. Merkez medyanın siyasi iktidar hükümranlığına girmesi CHP kurultayını da etkiledi şüphesiz. Salonda gazetecilere yer ayrılmadığı gibi, doğrusu eskisi gibi çok tanıdık meslektaş yoktu ortalıkta.
   </p>
   <p>
    CHP’nin çok partili siyasi hayatı ile ‘Beyaz Türk’ seçkinlerinin hikâyesi paralel ilerledi. Topluma değil, devlet elitine ve sermayesine dayanmak gibi ortak değerleri vardı. CHP iktidar olmasa bile ‘devlet partisi’ algısı nedeniyle askerî vesayet sistemi içinde asıl iktidarın siyasi temsilcisi gibiydi. Bu durum 2008’den itibaren değişmeye başladı. Askerî vesayet sisteminin büyük ölçüde aldığı darbe CHP’nin ve Beyaz Türk’ün siyasi (ne kadar siyasi olduğu tartışılır) pozisyonunu boşluğa düşürdü. Artık dayanabileceği müesses nizam yok. Varsa bile bu CHP’nin müesses nizamı değil! Bu nedenle CHP’de 3-4 yıldır yaşanan değişim bir tercihi değil, bir zorunlu istikameti gösteriyor. Ulusalcıların desteklediği aday diye nitelenen Muharrem İnce’de bile ulusalcı bir söylem yoktu. İktidar alternatifi olabilmesi için sağdan soldan her taraftan oy almak, onlara da seslenmek zorunda CHP ve onu yapıyor şimdi.
   </p>
   <p>
    Kurultaya ‘Sağa kayma’ polemiği damga vursa da; ‘CHP sağa kaydı’ iddiasının hedefindeki Kılıçdaroğlu heyecanla buna çok cevap veremedi belki. Ancak parti uzun yıllardan sonra aslında ilk defa onun döneminde sola kaymış görünüyor. Bu sayede ‘insan’a dair sol’un hep önemsemesi gereken sorunlarla ilgilenebiliyorlar ve bu sağla teması zorunlu kılıyor. Geniş çerçevede bakıldığında devletin ve sermayenin kıyısından kopmuş olmak CHP’yi daha sol yapıyor. Konjonktürün gereği olup olmadığını zaman gösterecek.
   </p>
   <p>
    Partinin önde gelen milletvekilleri, yöneticileri ve eski genel başkanları ile ayaküstü söyleştiğimizde, İnce’nin bazı eleştirilerine hak verseler de sağ eleştirisini çok önemseyeni görmedik. Altan Öymen, “8 ay sonra seçim var. Tartışmak için fazla vakit yok.” diyor. CHP milletvekili ve PM üyesi Gülseren Onanç’a göre sağa kayma yok ve dünyada bile sağ-sol üzerinden giden bir tartışma gerçekçi değil. Bir de birer saatlik hitaplar değil, yıllar içinde kişilerin ne yaptığı ve ne söylediği sonucu belirliyor. İnce’nin konuşması iyi ama arka planda eski genel sekreter Önder Sav gibi örgütün çok çektiği adamlar ve ulusalcılar olduğu sürece başarı gelmez görüşü hâkim. İnce’nin konuşması büyük alkış aldığı bir sırada yanımızda henüz kararını vermemiş Egeli bir delegeye, “Önder Sav, İnce’ye desteğini açıklamış, ne diyorsunuz?” dediğimizde hiç tereddüt etmeden “İnce için bundan daha kötüsü olamazdı herhâlde.” dedi. Sav’ın desteklediği her kimse onun kaybetmeye mahkûm olduğu kanaati oturmuş partide. Nitekim PM seçimlerine İnce’nin aldığı oy yansımadı. Parti tabanı Kılıçdaroğlu eleştirisini İnce’ye 415 oy vererek, desteğini de İnce’nin listesine iltifat etmeyerek gösterdi. İnce’nin duygusal ve takdir gören konuşması kendisine oy kazandırdı ama ikinci gün mantık devreye girdi de denebilir. CHP önümüzdeki yıllarda bu duygusal devinim ve mantık arasında gidip gelecek şüphesiz. İnce’nin iktidar zulmüne karşı ‘direniş haktır’ demesi, ‘iki defa seçim kaybeden genel başkanlığı bırakmalı ve bunu tüzüğe yazmalıyız’ teklifi destek gördü.
   </p>
   <p>
    <img alt="" height="291" src="http://web.archive.org/web/20141116072922im_/http://medya.aksiyon.com.tr/aksiyon/2014/09/15/CHP5.jpg"/>
   </p>
   <p>
    <strong>
     Kurultay kazandı!
    </strong>
   </p>
   <p>
    Genel başkan adayları medenice yarıştı, sonra birbirlerini tebrik ettiler. Parti Meclisi’ne girecek 52 kişi için 474 aday yarıştı, sabahtan akşama kadar propaganda yaptı, delegeler o isimler arasından bir tercih yapmış oldu. Kılıçdaroğlu ve ekibinde her an sürpriz olabilir gerginliği vardı ama bütün bu süreç kavgasız gürültüsüz tamamlandı. Evet, ilk defa uzun bir aradan sonra CHP kurultayında, CHP kurultayı kazandı. Bunu sağladığı ve risk aldığı için Kılıçdaroğlu da kazanmış oldu. 2015 sonrası için hiçbir garantisi olmasa bile.
   </p>
   <p>
    Eğer 2015 seçimlerine kadar yeni güçlü bir parti kurulmazsa Erdoğan siyasetinin karşısında yine CHP olacak. Geçmişte gerçekleşmeyen başarının geleceğe nasıl taşınacağı herkes için meçhul olmakla birlikte gözler yine CHP’ye çevrilecek. Kurultayda en çok Erdoğan’ı ve siyasi mirasını durdurma vurgusu vardı. CHP, tıpkı tek parti döneminde olduğu gibi ülkede tek parti iktidarını kurmakta olan AK Parti’yi eleştirebilmesi ve eleştirilerinin hedefine ulaşabilmesi için kendi tek parti geçmişiyle yüzleşmek zorunda. Yüzleşebildiği ölçüde ‘tek parti’ eleştirisi CHP lehine gelişecek. Sağın oyunu almak için sağcı değil, demokrat olmanın yeterli olduğu vurgusu da vardı konuşmalarda. CHP’de politika yapmak isteyen ‘sağ’ kökenli politikacılara kapı aralanması da bir kompleks konusu olmamalıydı. Zira AK Parti demokrasi ve özgürlüklerden koptukça bir kan uyuşmazlığı yaşasa da Ertuğrul Günay gibi solcu siyasetçileri bünyesine alarak başarılı olmuştu.
   </p>
   <p>
    İnce’nin hatırı sayılır oyuna karşılık 52 kişilik PM seçiminde kendi listesinden 2 kişi ipi göğüsledi. Onların da Kılıçdaroğlu’na muhalif değil, çalışkan ve tanınan genç milletvekilleri olduğunu not edelim. Murat Aksoy’un işaret ettiği diğer gerçek, Kılıçdaroğlu’nun PM listesi kabul edilirken bile delege oylarının 900’lü sayılardan 600’lü sayılara düşmesi. Yani Kılıçdaroğlu’nun PM listesi seçilse bile bir öncekine göre gözle görülür bir çekimserlik baş gösterdi. Bir yüzleşme kongresinde aslında kimse tam anlamıyla mutlak bir zafer elde etmiş, kimse tam anlamıyla mutlak bir yenilgi almış değil. Demokratik seçimin olağan durumları gibi de okunabilecek bu durum Kılıçdaroğlu’na istediğini yapma fırsatı verdiği gibi ‘muhalifler’ gerçeğini ve mazeretini de ortadan kaldırıyor. Kurultayda 2015’ten sonra kimin CHP’nin genel başkanı olacağının önemli olmayacağı vurgusu vardı. Kılıçdaroğlu’nun stratejisi nedir bilinmez ama istediğini yapabileceği, radikal kararlar alabileceği bir yıllık zaman dilimi var onun elinde.
   </p>
   <p>
    <strong>
     En çok oy eski müftüye
    </strong>
   </p>
   <p>
    CHP seçmeni hem belediye hem cumhurbaşkanlığı seçiminde yer yer sağ kökenli adaya oy verdi ve muhtemelen yeni siyasetlere destek vermeye devam edecek. Eski müftü İhsan Özkes’e en çok oy vererek ‘Cumhuriyet değerlerini’ taşıyan herkesle yürüyebileceği mesajını verdi. Cumhurbaşkanı adayı Ekmeleddin İhsanoğlu’nun kendisinden çok aday gösterilme şekline yani partinin üst kurullarında hiç kimseyle konuşulmadan belirlenmesine itiraz vardı daha çok. Görüştüğümüz delegelerin çoğu Muharrem İnce’nin bu minvaldeki İhsanoğlu eleştirisini yerinde buluyor. Özellikle İhsanoğlu’nun iletişim koordinatörü Erdoğan Toprak’ın listeye girememesi bu yorumu destekler mahiyette. Öte yandan Ekmelledin İhsanoğlu gibi muhafazakâr bir kimliğin CHP adayı olarak çıkabilmiş olması partinin sol dışına da hitap etmek istediğinin göstergesi olarak birtakım avantajlar barındırıyor elbette.
   </p>
   <p>
    70’li yıllarda sol içinde gelişen Kürt siyasi hareketinin ve muhalefetinin CHP’den (SHP’den de) 90’lı yıllarda kopmuş olması, yüzde 7-8’e tekabül eden bu oranın bir daha CHP’ye dönmeyeceğini gösteriyor. Yani Ecevit’in 70’lerdeki başarısını tekrarlamak bir hayli güç. Öte yandan AK Parti’nin kurduğu hegemonik yapı ve bunu dar bir kadronun yönetiyor olması sağda epeyden beri artan huzursuzluğun kaynağı. Bunun da CHP’ye geri dönüşleri olacak elbette.
   </p>
   <p>
    Kurultayın açılışında uzun uzadıya Gezi’den fotoğrafların gösterilmesi etkili bir muhalefet ihtiyacının göstergesi. 17 Aralık yolsuzluk vurgusu ve iktidarca örtbas etme girişimine tepki vermeleri de öyle. Gezi muhalefeti CHP’nin içinden ve desteğiyle çıkmadı. Sol ağırlıklı olması ve muhalif olması dışında birebir özdeşlik de yoktu. İktidarı etkileyen bir muhalefet tarzı olması CHP’yi etkilemiş görünüyor. CHP bunu kullanmak yerine iyi okuyup değerlendirebilecek mi? Bunu da tarih gösterecek.
   </p>
   <p>
    Halktaki rahatsızlığı keşfetmek ve çözüm geliştirmek CHP’nin önünde tarihî bir fırsat olarak duruyor; Halk Partisi geleneği ve klasik tabanı izin verdiği sürece...
   </p>
   <p>
    ______________________________
   </p>
   <p>
    <strong>
     Bu kurultay CHP’nin yüzleşmesi
    </strong>
   </p>
   <p>
    <strong>
     <img alt="" height="153" src="http://web.archive.org/web/20141116072922im_/http://medya.aksiyon.com.tr/aksiyon/2014/09/15/CHP2.jpg"/>
     ANKARA MİLLETVEKİLİ AYŞE GÜLSÜN BİLGEHAN:
    </strong>
    Muharrem İnce iyi bir hatip. Ancak Kılıçdaroğlu’nun konuşması güven vericiydi. Böyle bir kurultayın Türk siyaseti açısından önemli olduğunu düşünüyorum. Başka bir partinin bunu yapacağını sanmıyorum. Her iki adayın da konuşmalarında haklılık payları var. Bence bu CHP’nin kendi içinde yüzleşmesiydi. Açık açık 10 bin kişinin içerisinde yüzleşildi.
   </p>
   <p>
    <strong>
     İşçi Partisi’ne benzetmeye çalışıyorlar
    </strong>
   </p>
   <p>
    <strong>
     <img alt="" height="148" src="http://web.archive.org/web/20141116072922im_/http://medya.aksiyon.com.tr/aksiyon/2014/09/15/CHP3.jpg"/>
     İSTANBUL MİLLETVEKİLİ FAİK TUNAY:
    </strong>
    Sağa kayıyor tartışmasını Kemal Bey’in önüne kurulmaya çalışılan tuzaklardan biri olarak algılıyorum. Ben merkez sağdan gelen, ANAP’ta siyaset yapmış biri olarak CHP sağa mı kayıyor dendiğinde ilk hedef tahtasına konanlardan biriyim. Düşünün ki 90 yıllık bir parti, cumhuriyetle eşdeğer. Bugün ANAP, DYP, Adalet Partisi yok. CHP öyle veya böyle var, 1 milyona yakın üyesi var. Sağdan saysanız 10, soldan saysanız 10 kişi sağdan gelen var ve diyorlar ki Faik Tunay gibiler partiyi sağa kaydırıyor. Kimsenin partiyi sağa falan kaydırdığı yok. Bizim tek amacımız CHP’nin sosyal demokrat olması. Sokaktaki bekçiye, simitçiye “Sosyal demokrasi nedir?” deseniz eşitlik, adalet, dayanışma, özgürlük der. Parti içerisinde bir grup var ki CHP’yi ne kadar oy aldığını bildiğimiz İşçi Partisi’ne benzetmeye çalışıyorlar. CHP’nin bu zihniyetle bir an önce yollarını ayırması lazım. Çünkü bu zihniyetle partinin büyümesi mümkün değil.
   </p>
   <p>
    _________________________
   </p>
   <p>
    <strong>
     Partiyi rakı sofrasına meze olmaktan kurtardı!
    </strong>
   </p>
   <p>
    <strong>
     <img alt="" height="144" src="http://web.archive.org/web/20141116072922im_/http://medya.aksiyon.com.tr/aksiyon/2014/09/15/CHP4.jpg"/>
     DİVAN BAŞKANI ve CHP GENEL BAŞKAN YARDIMCISI ENGİN ALTAY:
    </strong>
    Delege, Kemal Kılıçdaroğlu’na yola devam kararı vermekle birlikte bazı politikalar ve yakın çevresiyle ilgili bir ikaz verdi diyebiliriz. 30 Mart seçimlerinden daha yeni çıktık. Orada aday olup değerlendirilmeyen çok sayıda isim var. Kırgın olan isimlerin yansımasıdır İnce’ye giden oy. Buradan çıkan sonuç CHP’nin iradesidir. Genel başkan “Rakı sofralarında oturan partili istemiyoruz.” sözleriyle “Biraz partiye mesai ayırın. Parti meselelerini rakı sofralarında değil, meşru organlarda konuşun.” demek istedi. Bu kurultay olmasaydı parti o sofralara ya da medyaya meze olacaktı. Kılıçdaroğlu bu dedikoduları, tartışmaları bitirmek için bu kurultayı yaptı. Bence çok doğru bir şey yaptı. Partinin desteklediği bir cumhurbaşkanı adayını yerden yere vuran birilerinin bu partide işi yok.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=750686A23419BB1CC47FA348B321DD8C?newsId=39491), [web.archive.org (arşiv bağlantısı)](http://web.archive.org/web/20141116072922/http://www.aksiyon.com.tr:80/aksiyon/newsDetail_getNewsById.action;jsessionid=750686A23419BB1CC47FA348B321DD8C?newsId=39491)
