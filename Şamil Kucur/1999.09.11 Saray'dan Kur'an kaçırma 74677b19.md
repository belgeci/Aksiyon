# Saray'dan "Kur'an" kaçırma

*Şamil Kucur 1999.09.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Osmanlı Devleti'nin kuruluşunun 700. yıl kutlamalarının yapıldığı bu günlerde Topkapı Sarayı Müzesi'nde yapılan soygun kutlamalara gölge düşürdü.
  </font>
 </div>
 <div id="newsText">
  <font class="detail-text">
   Kaşıkçı Elması başta olmak üzere Osmanlı'dan Türkiye Cumhuriyeti'ne miras kalan paha biçilemez değerde binlerce mücevher ve eski eserin saklandığı Topkapı Sarayı'ndan, Selçuklu dönemine ait 908 yıllık el yazması Kuranı Kerim çalındı. Bu hırsızlık olayı cevaplanması gereken bir çok soruyu da beraberinde getirdi.
   <br/>
   <br/>
   Topkapı Müzesi'nin Minyatür Padişah Portreleri Bölümü'ndeki hırsızlık hadisesinin güvenlik kameralarına yakalanmadan, eserin saklandığı cam muhafaza kırılmadan gerçekleştirilmesi polisleri bile şaşkına çevirdi. Bu hırsızlık olayı aslında Topkapı Sarayı'nda bilinebildiği kadarı ile ilk kez (!) yaşanıyordu.
   <br/>
   <br/>
   Ancak daha önce müze ve ören yerlerinde yaşanan hırsızlık ve çalıntı olaylarının bir hayli fazla olması sebiyle, gelecekte bu akıbetten Topkapı Sarayı Müzesi'nin nasiplenmesinin de ihtimal dahilinde olduğu düşünülüyordu. Bu konu Meclis'e bir soru önergesiyle taşınmış ve Kültür Bakanı İstemihan Talay yaptığı yazılı açıklamada hırsızlık olaylarının kabarıklığını belirtmişti. 1998'in Temmuz ayında Kültür Bakanı İstemihan Talay, Karaman Milletvekili Zeki Ünal'ın TBMM'de yönelttiği bir soru önergesine karşılık olarak verdiği yazılı cevapta, son 10 yılda 4 bin 171 eserin çalındığını ve sadece 755'inin bulunabildiğini açıklamıştı. Bakanın tarihi eserlerin çalındığı yerler arasında müzeleri de sayması, dikkatleri müzelerin güvenlik sorununa yöneltmişti.
   <br/>
   <br/>
   Müzelerin pek çoğu bina ve bahçe güvenliği yönünden son derece yetersiz kalırken, bu kuruluşların kadrolu bekçi sayısının, olması gerekenin çok altında kaldığı bildiriliyordu. Bakanın da belirttiği yetersizliklerden mi yoksa başka sebeplerden mi bilinmez, bu soygunlara son olarak Topkapı Sarayı'ndaki Kur'anı Kerim hırsızlığı eklendi. Ortaya çıkan olayın ardından İstanbul Emniyet Müdürlüğü Hırsızlık Büro Amirliği ekipleri, Kur'anı Kerim'in çalındığı bölümde ayrıntılı bir parmak izi çalışması yaptı. Yapılan inceleme sonucunda 3 ayrı kişiye ait parmak izine rastlandı. Bu izler, Asayiş Şube Müdürlüğü Hırsızlık Büro Amirliği ekiplerince incelemeye alındı. Hırsızlık olayıyla ilgili, Topkapı Sarayı'nın bazı görevlilerinin de ifadelerine başvuruldu ve personelin parmak izleri alındı.
   <br/>
   <br/>
   İçeriden yardım mı
   <br/>
   <br/>
   aldılar?
   <br/>
   <br/>
   Uzunca bir süredir onarım ve temizlik işlemleri sürdürülen Topkapı Sarayı'nda akşam ziyaret saatinin bitiminde tüm kapıların yanısıra Minyatür Salonu'nun kapısının da kilitlendiği, ancak bu kapının sabah görevliler tarafından açık bulunduğu bildirildi.
   <br/>
   <br/>
   Kuranı Kerim'in, içinde bulunduğu cam muhafaza kırılmadan çalınmış olmasını ve alarmın devreye girmemesini gözönünde bulunduran Emniyet yetkilileri, hırsız ya da hırsızların içeriden yardım aldığı olasılığı üzerinde duruyorlar. Olay gecesi, neden bir süre elektriklerin kesildiği ve güvenlik kameralarının neden devredışı kaldığı da yetkililer tarafından cevaplanmadı.
   <br/>
   <br/>
   Ağır iddialar
   <br/>
   <br/>
   Cumhuriyet Savcılığı'nın el koyduğu olayla ilgili müze yetkilileri de herhangi bir açıklama yapmaktan kaçınıyorlar. Ancak, çalınan Kur'anı Kerim ile ilgili iddialar bitmek bilmiyor. Çalınan Kur'anı Kerim cüzünün sayfa adedini Kültür Bakanlığı'nın 239 olarak belirtmesine rağmen, aslında 289 sayfa olduğu ve eksik olan 50 sayfanın daha önce koparılarak alındığı iddia ediliyor. Bu ise hırsızın aynı camekan içerisinde bulunan paha biçilmez diğer Kur'anı Kerim'lere dokunmayarak, sadece 1091 yılında Osman elHüseyin Gaznevi tarafından yazılan ve Selçuklu dönemine ait olan Kur'anı Kerim'i çalmasındaki mantığı da bir nebze açıklıyor.
   <br/>
   <br/>
   Bir diğer iddia, Saray'a dolayısıyla standlara bu kadar rahat ellerini kollarını sallayarak girilebildiğine göre, hırsızlık başka hırsızlıkları kamufle için mi yapıldı şeklinde. Saray'da paha olarak çok daha fazla kıymetli eserler olmasına rağmen, onların çalınmayıp da sadece Kur'anı Kerim'in çalınması dikkatleri başka yöne çekmek için yapılmış bir eylem olarak da yorumlanıyor. Bu sebeple Saray'daki diğer eserlerin de envanter kayıtları ile sayım ve kontrolünün yapılması gerektiği vurgulanıyor.
   <br/>
   <br/>
   O gece Saray'da kimler vardı?
   <br/>
   <br/>
   Yine bir iddiaya göre hırsız saray kapanmadan biraz önce ziyaretçi kimliği ile gelerek, Kur'anı Kerim'in bulunduğu Kitap ve Teşhir Salonu'nun ikinci katındaki ziyarete kapalı olan Padişah Portreleri bölümünde saklandı. Bir kaç saat sonra da Kur'anı Kerim'i yerinden aldıktan sonra kendisinin kaçması için açık bırakılan kapıdan çıktı, elini kolunu sallayarak Saray'dan uzaklaştı. Bu ihtimal aslında zor gibi geliyor. Çünkü Saray'ın bütün salonlarının kapıları her akşam 17.00'de Salon Şefi ve Nöbetçi Memur tarafından kilitlenerek burgulu tel ve kurşunla mühürleniyor. Sonra da bu anahtarlar, anahtarlardan sorumlu olan müdür yardımcılarından birinin odasındaki kilitli dolaba konarak, sabaha kadar bu dolapta muhafaza ediliyor. Hırsız, salon kapısından hiç zorlamadan girip çıktığına göre, o gece bu kapı ya kilitlenmedi ya da hırsız için sonradan açıldı. Saat 17.00'de kapanması gereken Topkapı Sarayı'nın restorasyon nedeni ile saat 21.00'e kadar açık bırakıldığı ve 100'e yakın işçinin bu saate kadar rahatlıkla saraya girip çıkabildiği ifade ediliyor.
   <br/>
   <br/>
   İhmallerin sonu yok!
   <br/>
   <br/>
   Müze girişinde elektronik cihazlar ile aramalar yapılırken, personel ya da ziyaretçiler çıkışta herhangi bir arama ve güvenlik kontrolü olmadığı için serbestçe çıkabiliyorlar. Nedenleri anlaşılamayan ihmaller zinciri bu kadarla da kalmıyor. 1985 yılında TRT kontrolünde Saray'ın çeşitli yerlerine 78 kamera ve bunların kontrolü için 16 monitör yerleştirilmişti. Bu kapalı devre izleme sistemini 24 saat boyunca kontrol edecek güvenlik görevlilerinin niçin alınmadığı merak konusu. Saray'da gece kameraların görüntü aldığı bölümleri aydınlatmaya yarayan spot lambalarında bir arıza olup olmadığı kontrol edilmesi gerekirken, olay gününe kadar kontrol edilmediği görüldü. Çünkü o geceye ait 10 görüntü kaseti incelenmiş ve kayda değer bir görüntü alınmamıştı.
   <br/>
   <br/>
   Diğer cevap bekleyen bir soru da şu; soygunun yapıldığı Kitap ve Teşhir Salonu'nda kamera ve alârm var mı? Varsa çalışıyor mu? Kitap ve Teşhir Salonu'nun şefi kim? Buranın envanterini ne zaman teslim aldı ve en son sayım ne zaman yapıldı? Sayım sonucunda eserlerde herhangi bir eksiklik var mı? Her sabah ve akşam iki memur nezaretinde açılan ve kapanan Kitap ve Teşhir Salonu'nun kapısı kilitlenip mühürlenmesi gerekiyor. Ancak o gece mühürlenip mühürlenmediği bilinmiyor.
   <br/>
   <br/>
   Yönetim hakkında geçmişte de iddialar var
   <br/>
   <br/>
   Hali hazırda Topkapı Sarayı Müzesi Müdiresi olan Dr. Filiz Çağman ve diğer bazı üst yöneticiler hakkında daha önceki iktidarlar döneminde Kültür Bakanlığı tarafından haklarında yolsuzluk soruşturması açılmış, soruşturma sonuna kadar açığa alınmışlardı. Soruşturma sonuçlanmış ve kanserden rahatsız olan o dönemdeki Müze Müdürü Ahmet Menteş vefat etmiş; bu arada iktidar değişmesi sonucunda Filiz Çağman, müzeye müdire olarak bakanlık tarafından yeniden atanmıştı. Ancak iddialar araştırılırken geçmiş dönem bakanlığınca soruşturma sürecinde açığa alınmasına rağmen, bu hırsızlık olayı soruşturma sürecinde bakanlığın mevcut yönetimi açığa almaması da ayrıca dikkat çekici.
   <br/>
   <br/>
   Cevaplanması gereken ürkütücü bir diğer soru da hırsızlığın ortaya çıkarılmasından sonra, Saray'ın başka bölümlerinde tarihi eserlerde eksik var mı, diğer bölümlerde kontrol yapıldı mı? Henüz bu soru da yetkililerce cevaplanmış değil. Saray'da elektrik kesintilerine karşı tedbir olarak jenaratör olduğu söyleniyor. Peki olay akşamı neden elektrikler kesildi? Hırsızlık sonucunda, kameraların, güvenlik alarm sistemlerinin ve yangın alarmının sürekli olarak kontrol edilmediği ortaya çıkıyor.
   <br/>
   <br/>
   Dünyanın en iyi korunan müzeleri arasında yer alan Topkapı Sarayı'nın başta müdiresi Dr. Filiz Çağman olmak üzere yardımcıları da daha önceki dönemde yolsuzluk iddiaları yüzünden açığa alınmıştı. Saray yönetimi bu son olay sonucunda birkez daha zan altında kaldı. Çünkü polis eldeki verilere göre 'hırsızın içeriden yardım aldığını' belirtiyor. Bu durum ise hem Kültür Bakanlığı, hem de Saray yöneticileri için çok küçültücü bir olay. Yolgeçen hanına dönen sarayın başında bulunanların bundan ne gibi sonuçlar çıkaracağı merak konusu.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5346-saraydan-kuran-kacirma.html), [web.archive.org (arşiv bağlantısı)](http://web.archive.org/web/20121230101958/http://www.aksiyon.com.tr:80/aksiyon/haber-5346-saraydan-kuran-kacirma.html)
