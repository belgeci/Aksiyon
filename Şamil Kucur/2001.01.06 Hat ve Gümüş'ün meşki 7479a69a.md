# Hat ve Gümüş’ün meşki

*Şamil Kucur 2001.01.06*

<div>
 <p class="spot">
  Güzel Sanatlar Akademisi'nde kendisine sorulan meşhur Hattat Şeyh Hamdullah Amasi'yi bilememiş ve akademiye girememişti. Ancak o hemşehrisi olan büyük üstadın da eserlerinin aralarında olduğu, birçok müze ve eski kitap köşelerinde kalmış olan hat sanatının şaheserlerini gümüş üzerinde günümüz insanlarına sunuyor
 </p>
 <p class="spot">
 </p>
 <p class="spot">
  Hat ve tezhip sanatının en ince detaylarını kendi mucidi olduğu "altı teknikle" gümüş üzerine  işleyen Erhan Şimşek'in eserleri şimdiden antikalar arasına girdi
 </p>
 <p class="metin">
 </p>
 <img border="0" src="/web/20020325032923im_/http://www.aksiyon.com.tr/2001/318/resimler/hat.jpg"/>
 <p class="metin">
  Gümüşü bilinen tüm tekniklerin dışında, geliştirdiği ve şimdilik kendisinden başka kimsenin bilmediği bir yolla işleyen Erhan Şimşek, "ne alaylı ne de mektepli".
 </p>
 <p class="metin">
  Çünkü o klasik anlamda sanat eğitimi almadığı gibi, bir hocası da olmamış. Sanat merakı, araştırmacı kişiliği, kabiliyeti ve sanatta yeniliklerin arayışında bir ömrü tüketen  Şimşek 1938 yılında Amasya'da doğmuş. İstanbul Kabataş Erkek Lisesi'nde okuduğu yıllarda ressam Ahmet Uzelli'den resim dersleri alan, mezun olduktan sonra da ticarete atılan Şimşek, görevi gereği bol bol seyahat etmiş, Anadolu'yu karış karış gezmiş. Bu gezilerde sanata ve folklora meraklı olduğundan o yörelerin el sanatlarını ve sanatçılarını yakından izleme ve tanıma imkanına kavuşmuş. Bununla birlikte pratik olarak çalışma imkanını da bulmuş. Lületaşı ve ahşap oymacılığı üzerine çalışmış; ebru, seramik ve mum çiçek uygulamaları gibi çeşitli alanlarda eserler üretmiş. Bu süreç onun sanata olan ilgisini artırmış. Emekli olup da Ankara'ya yerleşinceye kadar bir hobi olarak süren sanata ilgi,  sonrasında hayatının her alanını kaplamış. O kadar ki artık yalnız Erhan Şimşek değil, kızları Nilgün ve Verda Şimşek de babalarının sanat tutkusundan etkilenmiş ve birlikte çalışmaya başlamışlar. Hat sanatının klasikleşmiş nadide eserlerini gümüş üzerine titizlikle işlemekle birlikte modern anlamda çalışmalar ile de sanatın derinliklerine yolculuklarını karınca misali sürdürüyorlar.
 </p>
 <p class="metin">
  Şeyh Hamdullah'ı bilemeyince ömrünü onun sanatına adamış Erhan Şimşek, lise eğitimi sonrasında Devlet Güzel Sanatlar Akademisi'ne girip sanat eğitimi almayı düşünmüş. İmtihanda ön elemeleri kazandıktan sonra mülakatta profesörün Amasyalı dünya çapında tanınmış bir sanatçıyı sorması üzerine, Şimşek sadece ressamları sormuş olabileceğini düşünmüş. Oysa sorulan kişi meşhur hattat Şeyh Hamdullah Amasi imiş. "Güzel Sanatlar Akademisi'ne girememiştim, ama ileride hayatımda çok önemli yeri olacak olan hat sanatıyla ilgilenmeme vesile olmuştu bu soru ve sorunun cevabı" diyor sanatçı. Şimşek imtihanda başarılı olamayınca İktisat Fakültesi'ne girmiş ve bir süre sonra ayrılarak 10 yıl kadar ticaretle uğraşmış. Daha sonra da bir şirketin satış bölümünde işe başlamış.
 </p>
 <p class="metin">
  Bilinen anlamda bir sanat eğitimi almayan Erhan Usta, "Hobi ile başlayıp sanat denizine açılan sanat yolculuğumda Anadolu kültürü ve sanatının büyük önemi var" diyor. Yeni işi gereği Eskişehir ve İzmir'de, Karadeniz ve İç Anadolu bölgesinde görev yaptığı yıllarda yöresel sanatlarla meşgul olur. "Eskişehir'de lületaşı ile tanıştım ve minyatür heykeller, biblolar, pipolar ve satranç takımları yaptım. Oradan ayrıldıktan sonra seramikle uğraştım. Vazo yapmak için çamur almak üzere Kütahya'ya gittim, bir seramik ustası bana "Sen bu işi beceremezsin, burada hazır vazo var, onu al" dedi. 'Benim için önemli olan, kötü de olsa kendimin yapması' dedim. Ve kalıpsız, elle şekillendirmek kaydıyla seramik işleri yaptım. Bir dönem de ahşap işlemeciliğiyle ilgilendim."
 </p>
 <p class="metin">
  Erhan Şimşek, 1985 yılında ticareti bırakıp Ankara'ya yerleşir. Ankara'da iken daha önce yaptığı firma ve isim amblemi işlemeleri ile bakır işlemeli küpeleri gösterdiği sanat galerisi sahibi bir dostu, gümüş işçiliğiyle ilgilenmesini tavsiye eder. Bu dost tavsiyesi üzerine çalışmalarını gümüş üzerine yoğunlaştırmaya başlar.
 </p>
 <p class="arabaslik">
  Sanat aşkıyla yolculuk
 </p>
 <p class="metin">
  Gümüş işlemeciliğinde derinleştikçe takıların yanısıra hat sanatının güzel eserlerini levhalaştırmaya başladığını söyleyen sanatçı, bu çalışmaların derinliğindeki ve zevkindeki farklılık üzerinde duruyor. "Hat sanatının nadide örneklerini arayarak arşivi geliştirmeye  başladım. Meşhur hattatların müzelerdeki eserlerini, onların isimleriyle kopya olarak çalıştım. Böylelikle artık müzelerden alınıp  kullanılması mümkün olmayan bir levha  ya da kıymetli bir parçanın taklidini yapıp sanatseverlere sunuyor, hem de bu hattatların ve eserlerinin yeniden gündeme gelmelerine, günümüz insanı tarafından tanınmalarına bir parça da olsa yardımcı olduğuma inanıyordum. Ve anladım ki hat sanatı ve gümüş benim hayatımın vazgeçilmez unsurları idi artık."
 </p>
 <p class="metin">
  Güzel Sanatlar Akademisi'nde kendisine sorulan meşhur Hattat Şeyh Hamdullah Amasi'yi bilememiş ve akademiye girememişti. Ancak o hemşehrisi olan büyük üstadın da eserlerinin aralarında olduğu, birçok müze ve eski kitap köşelerinde kalmış olan hat sanatının şaheserlerini gümüş üzerinde günümüz insanlarına sunuyordu.
 </p>
 <p class="metin">
  Belki de bir bakıma hemşehrisi Şeyh Amasi hakkında sorulan soruya verilebilecek cevaptan daha ötesini, sanat eğitimi dahi almadan yıllar sonra bir sanatkâr olarak ona vefasını sunuyordu.
 </p>
 <p class="metin">
  Erhan Şimşek, günümüzde sayıları bir elin parmaklarını geçmeyecek kadar az sayıdaki gümüş ustaları arasına girmişti artık. Geliştirdiği teknikle Ahmet Karahisari'nin "Hüve'l—Baki"si, Çırçırlı Ali Efendi'nin "Rabbiyessir"i, Hâmid Aytaç'ın "Besmele"si ve  "Bereket Duası" ile Neyzen Emin Efendi'nin, Halim Efendi'nin, Tuğrakeş Sami Efendi'nin, Davut Bektaşın ve daha bir çok ünlü hat sanatkârının eserleri tekrar hayat buluyordu.
 </p>
 <p class="metin">
  IRCICA, Topkapı Sarayı başta olmak üzere birçok karma ve bireysel sergiye katılan sanatçının eserleri hat, tezhip, minyatür ve ebrunun seçme örneklerinden oluşan karma bir sergi için Riyad'da 21. Yüzyıl Antikaları adlı bir sergide sergilenmiş.
 </p>
 <p class="metin">
  Hat eserlerini seçerken, levha kenarlarında da tezhip sanatının klasik örneklerini tercih ediyor ve onlar üzerine çalışıyor. Bu sanatın eğitimini almadığı için çalışmalarını mütevazı olarak nitelendiriyor Şimşek. Konu ile ilgili kitap ve kataloglardan görebildiği kadarını yapabildiğini ancak hat, gümüş ve tezhip sanatı gibi geleneksel sanatların uzmanı olan kişilerden bilgi almaya çalıştığını ve gelişmeye ve yeni bilgilere açık olduğunu belirtiyor. Biz çalışmaları hakkında "eserleriniz" dediğimizde "Yapmaya çalıştığımız, acizane sanatımıza katkıda bulunmak" ifadesiyle de mütevazı bir sanat ehli tavrına bürünüyor.
 </p>
 <p class="metin">
  Erhan Şimşek, hat ve tezhip sanatlarının gümüş levha üzerine işlenmenin yanısıra, düğmesinden yaka, kol ve kemer aksesuarına kadar moda sektöründe kullanılmak parçalar ile bayanlara yönelik takılar, gümüş yüzük, broş, sikke ve paralar üzerine de çalışıyor.
 </p>
 <p class="arabaslik">
  Çantaya sığabilen atölye
 </p>
 <p class="metin">
  Bütün bu nadide işler için sabit bir mekan ve atölye gerekmediğini söyleyen Şimşek, yanıbaşında duran ve yıllardır yanından ayırmadığı siyah bond çantasını tebessüm ederek gösteriyor. Erhan Şimşek çalışmalarını Ankara'daki evinin bir köşesinde eşi ve iki kızı ile birlikte sürdürüyor. İşlemelerini yapmak için toplam maliyeti iki—üç milyon lirayı geçmeyecek Antep makası, asetat kalemi, bıçak, tornavida ucuna takılı matkap, tel fırça, desen çizme aleti, çivi, zımpara ile bir adet tahta gibi basit malzemeler kullandığını ve kolay bir yöntem uyguladığını söylüyor Erhan Şimşek.
 </p>
 <p class="metin">
  "Neyi nasıl yapabileceğimi çok düşündüm. Bu çalışmalar sırasında farkında olmadan ve daha önce hiç bir yerde görmediğim ve duymadığım, özellikle de kuyumcuların olmaz dediği "altı olay"ı bir araya getirdim. Tabii ki başımda bir ustam ya da neyi nasıl yapabileceğimi gösterecek bir kişi olmadığı için, hep yeni arayışlar içine girdim. Önüme çıkan her engelde başka bir formülü vardır düşüncesiyle hareket ettim. Bunu başka türlü, başka bir teknikle yapabilirim düşüncesiyle araştırarak ve denemeler yaparak bugünlere geldim. Ancak çalışmalarımda kullandığım bu "altı olay" şimdilik saklı ve bana kalsın istiyorum" diyor.
 </p>
 <p class="metin">
  Erhan Şimşek, çalışmalarında kullandığı bu "altı olayı" şimdilik açıklamıyor. Ancak eğer bilgi ve tecrübelerini aktarmasına imkan oluşturacak bir kurs imkanı sağlanırsa, sanata daha da özelde hat, tezhip ve gümüşe ilgi duyan sabırlı, meraklı, azimli ve yeniliklere açık gençlere öğretme düşüncesinde olduğunu söylüyor. Ve iddia ediyor, "Üç ay boyunca sadece hafta sonları açılacak bir kursla insanlar bu teknikleri öğrenme fırsatı bulacaklardır. Ayrıca bu kursa gelecek minyatür, hat, tezhip sanatçıları da benim yaptığım teknikleri kullanma imkanına sahip olabileceklerdir." Çünkü o, kendisiyle başlayan bu tekniğin kendisiyle birlikte bitmesini ve kaybolup gitmesini istemiyor.
 </p>
 <br/>
 <center>
  <a class="anaorta" href="http://web.archive.org/web/20020325032923/mailto:samilkucur@yahoo.com">
   samilkucur@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/318/kultur/1.htm), [web.archive.org (arşiv bağlantısı)](http://web.archive.org/web/20020325032923/http://www.aksiyon.com.tr:80/2001/318/kultur/1.htm)
