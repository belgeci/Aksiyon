# Güzele hasret gönüller teknede buluştu

*Şamil Kucur 1997.06.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ebru en eski Türk sanatlarından biri. Orta Asya'dan Anadolu'ya gelip 'Türk kağıdı' adı ile Avrupa'ya yayılmasına rağmen ne yazık ki ihmal yüzünden yakın tarihimizde Türk hüviyetini kaybetmeye yüz tutmuştu.
  </font>
 </div>
 <div id="newsText">
  <font class="detail-text">
   Kendi kültürümüze ait değerlere sahip çıkan bir grup sanatkar tarafından yeniden su yüzüne çıkartılan ebru sanatı ile ilgili olarak geçtiğimiz günlerde İstanbul'da uluslararası bir toplantı düzenlendi. İlk üçü önceki yıllarda ABD'de yapılan toplantıların 18 Haziran tarihinde İstanbul'da gerçekleştirilen dördüncüsüne Amerika'dan 35, Avrupa ülkelerinden 30, Türkiye'den de 20 kadar ebrucu katıldı.
   <br/>
   <br/>
   Usta ebrucularımızdan Hikmet Barutçugil amaçlarını "Ebrunun eski şöhretini tekrar yaşatmak, Türk ve İslam sanatlarının engin derinliklerini tanıtmak ve Türk misafirliğini göstermek üzere bu programları hazırladık" sözleriyle açıklıyor.
   <br/>
   <br/>
   Kültür Bakanı İsmail Kahraman tarafından açılan Yüzeyin Ötesi isimli organizasyon süresince bir ebru sergisi ile Üsküdar'daki İstanbul Ebru Evi "Ebristan"ın açılışı yapıldı. Galata Mevlevihanesi'nde Mevlevi ayini şerifi icra edildi. Büyük ebrucuların yetişmesine zemin hazırlayan Özbekler Tekkesi ve Topkapı Sarayı gezildi. Türk ebruzenler yabancı sanatkarlara Türk ebru tekniği ile desenlerini ve bu sanatın özünde yatan tasavvuf anlayışını anlattılar.
   <br/>
   <br/>
   Ebru konferansının gerçekleştirildiği günlerde uzun yıllar geleneksel sanatların tanıtılması üzerine yaptığı çalışmalar ile tanıdığımız, başta British Museum olmak üzere dünyanın bir çok müzesinde ve özel koleksiyonlarda eserleri bulunan Hikmet Barutçugil ile ebrunun dünü ve bugünü üzerine görüştük.
   <br/>
   <br/>
   Ebru sanatının tarihi nerelere uzanıyor?
   <br/>
   <br/>
   Ebru sanatının onüçüncü yüzyılda Buhara'da doğup İpekyolu ve göçler yolu ile İran, Hindistan ve Anadolu'ya ulaştığı bilinmektedir. Türkler 8. yüzyılda kağıdı buluyorlar. Bu arada İslam ile şereflenmiş olan o savaşçı, mücadele ruhuna sahip Türk milleti daha da olgunlaşıyor. Bu olgunluk sosyal hayata da yansıyor. Selçuklu ve Osmanlı sanatkarları uzun süre zarif ebrular üretmiş, yeni teknikler geliştirmişler. Bu hareli kağıt, Kur'anı Kerim kapakları, muhasebe defterlerinden, padişah fermanlarına kadar kullanım alanına girmiş ve adeta dünyayı bir baştan bir başa dolaşmış.
   <br/>
   <br/>
   Batı ebru sanatıyla nasıl tanışmış?
   <br/>
   <br/>
   Ebruculuğun en güzel örneklerinin yapıldığı dönemlerde İstanbul'a uğrayan seyyahlar vasıtası ile Batıya gitmiş ve "Türk kağıdı" ya da "Türk mermer kağıdı" adı ile tanınmış.
   <br/>
   <br/>
   Türklerin İslamla şereflendikten sonra sanata bakış açılarının değiştiğini söylediniz. İnancın sanattaki etkisi nedir?
   <br/>
   <br/>
   Çok büyüktür. Sanat sanat için, sanat toplum için şeklinde bir çok teori var. Esasında sanat Hak için, ilahi güzellik arayışı içindir. Müslümanlar Kur'anı Kerim'i en güzel şekilde yazmak için uğraşmışlar, hat, tezhib, cilt şaheserleri böylece ortaya çıkmış. Önemli bir hususu da belirtmeden geçemeyeceğim, tarihte bir çok tekke ve dergah insanların hem manevi, hem kültürel, hem de sanat eğitimi gördükleri merkezler idi.
   <br/>
   <br/>
   Sanatın insanların kişilik yapısına etkileri var mıdır?
   <br/>
   <br/>
   Eğer sanatı Allah'a yaklaşmak, ilahi güzelliği aramak manasında anlarsanız benlik, egoizm ortadan kalkar. Burada ilahi güzellik arıyorum, ben kimim diyor ve ben yaptım demek aklına bile gelmiyor. Türk İslam şaheserlerinin genelde altında imza yoktur. Bu, sanatkarlardaki derviş tevazuundan kaynaklanıyor.
   <br/>
   <br/>
   Yani tevazuun önemi de büyük diyorsunuz?
   <br/>
   <br/>
   Tevazu hep önde olmuş. Son dönemde ise imza moda oldu, imzasız hiç bir şey para etmiyor diye imza atılıyor. Tarihte insanlar sanata ömürlerini vakfetmişler, ama bugün 15 gün kurs gören kişi sergi açıyor, ustasından daha fazla fiyat koyuyor eserlerine. Aslında materyalist dünyanın tuzakları bunlar. Gençler en kısa yoldan bir şeyler kapıp işi bitireyim istiyor.
   <br/>
   <br/>
   Ama biraz hazırcı olsa da gençlerden ilgi var..
   <br/>
   <br/>
   Bit pazarına nur yağdı ya onun için. Bu işe gönülden heves edenleri ise bulmakta zorluk çekiyoruz. Ben talebelerimde şu hususları arıyorum: Bir sabırlı olacak, iki çok çalışması lazım, üç tevazu sahibi olacak. İhmal edilen ama en önemli konu bu. Yaptığı işleri beğendiği zaman orada kalıyor.
   <br/>
   <br/>
   Bir sanatçıda bulunması gereken bu hususları göz önünde bulundurursanız, kendinizi ebrunun neresinde görüyorsunuz?
   <br/>
   <br/>
   Ben 25 yıldır ebru yapıyorum, ama daha öğrenemedim bu işi. Bilginin sonu yok ki, hele bir de ilahi güzellik arıyorsanız. Aslında var da, orada da münezzeh oluyor. Fenafillah makamına gelmiş bir kişinin, dünyadaki ilgisi neyse sanatta da o hamleye gelmiş birisi için de o noktada sanat sanat değildir artık. Kendinden geçmiş, özünü bulmuştur.
   <br/>
   <br/>
   Kültür politikamızda geleneksel sanatlarımıza yeterli ilgi gösterildiğini düşünüyor musunuz?
   <br/>
   <br/>
   Bizim çalışmaya başladığımız yıllarda pek yaygın değildi bu sanatlar. Sadece Cumhuriyet tarihinde değil, evveliyatı da var. Kapitülasyonlar mı diyelim, tanzimat mı diyelim. Ama artık kökü sağlam olmayan ağacın meyve vermediğini öğrendik. Uzun yıllar devletimizin milli kültürümüze dayalı bir politikası olmadı. Geleneksel sanatlar ile meşgul olanlar hep dışlandı ve mağdur edildiler. Siz yüzlerce geçmişi, kültürü, sanatı, musikisi olan bir milletsiniz ve size ait değerleri değil, Batıya ait unsurları oraya taşıyorsunuz. Klasik Batı müziğinin vatanı Viyana'ya Türkiye'den klasik müzik örnekleri sunacak orkestra götürürseniz o adamlar size güler. Bu sanatlara karşı değiliz şüphesiz ama taklit olduğu, sonradan görme olduğu belli oluyor. Adamlar diyor ki; bunlar zaten bizim, sizin neyiniz var? Son yıllarda çok şükür kültür bakanlığı ve belediyelerimizin samimi gayretleriyle kendi kültür ve sanat değerlerimiz sahiplenilmeye başlandı.
   <br/>
   <br/>
   Bu konuda bir hayli dertlisiniz anlaşılan!
   <br/>
   <br/>
   Efendim, dert etmemek mümkün mü? Size yaşanmış bir acı olayı nakledeyim. Bir dostum anlattı, Viyana'da bizim büyükelçilik görevlilerinden biri, Avusturyalı bir bürokrat ile sohbet ediyor. Lafın arasında "Sizde denizcilik bakanlığı var, oysa Avusturya'nın etrafında deniz yok" diyor. Muhatabı olan kişi şöyle bir bakıyor ve bizimkine dönerek, "Sizin de kültür bakanlığınız var, ama.." diyor. Yani sizin bize gösterebileceğiniz kendi kültürünüz var mı ki demek istiyor. Oraya size ait bir şey götürmezseniz bu cevabı alırsınız.
   <br/>
   <br/>
   Bu bağlamda sizin de bir hatıranız vardır herhalde..
   <br/>
   <br/>
   Yanlış hatırlamıyorsam 1976 yılı, Taksim'de bir kültür merkezinde ebru sergisi açmak için başvurdum. Bir de baktım ki yaptığım ebruların ebru olmadığı gerekçesi ile sergi açma isteğimi kabul etmediler. Çok üzüldüm, ancak hocam Emin Barın Bey çalışmalara devam etmemi ve yaptığım ebrular üzerine kendi hatlarından yazarak bir sergi açacağımızı söyledi. Ben de çalışmalarıma devam ettim. Ancak hocam rahmetli oldu, sergiyi açamadık. 1976 yılında İngiltere'de açtığım bir sergide farklı teknik ve farklı boyalarla ortaya çıkardığım ebrularım 'Barut ebrusu' ismi ile isimlendirildi ve çok ilgi gördü. Ondan sonra Türkiye'deki çalışmalarıma da bakış açısı değişti. Yani eğer İngiltere'de sergi açmasaydım ve ilgi görmeseydi, bizim sanatseverlerin alâkasına mazhar olamayacaktık.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2662-guzele-hasret-gonuller-teknede-bulustu.html), [web.archive.org (arşiv bağlantısı)](http://web.archive.org/web/20140516141703/http://www.aksiyon.com.tr:80/aksiyon/haber-2662-guzele-hasret-gonuller-teknede-bulustu.html)
