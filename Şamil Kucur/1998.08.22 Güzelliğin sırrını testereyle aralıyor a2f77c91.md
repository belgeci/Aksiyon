# Güzelliğin sırrını testereyle aralıyor

*Şamil Kucur 1998.08.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Çemberlitaş'ın iki tarafı dükkanlarla çevrili ara sokaklarında dünya meşgalesi bir fırtınadır gidiyor.
  </font>
 </div>
 <div id="newsText">
  <font class="detail-text">
   Karababa Sokağı levhası asılı aralıkta sağdaki eski bina dikkatimizi çekiyor. Alt kat penceresinin önünden Kara Baba'nın kabrine yönelip bir dua okuyoruz. Yılların izlerini taşıyan tahta kapıyı tıklatıyoruz. Tarihin içinden gelen binada yine tarihin içinden gelen, unutulmaya yüz tutmuş bir sanatın son ustalarından biri içeriye buyur ediyor bizi.
   <br/>
   <br/>
   İnce uzun, loş bir atölye.. Tezgahın üzerinde ve duvarlarda asılı aletler. Sağ tarafta gümüş ve ahşap işlemeli kakma örneklerin yerleştirildiği raflar...
   <br/>
   <br/>
   Hüsameddin Yivlik'in sanata yaklaşması ilkokul yıllarına kadar uzanıyor. Hocasının yaptığı bir resmi beğenmesi ile ilk kıpırdanmalar başlamış içinde. Ahşap ile başlamış, karikatür çizmiş, yağlıboya ve suluboya resimler yapmış.
   <br/>
   <br/>
   Şimdi ise hat ve tezhibi, ahşap ve metalde uyguluyor. Neredeyse unutulmaya yüz tutan ahşap ve metal kesme, oymacılık, kakmacılık sanatlarında yetiştirmeye çalışmış kendini. Hattatın, müzehhibin gönül dünyasında oluşmaya başlayan ve boş beyaz kağıda kalemle, fırçayla dökülen güzellikleri alıp metale veya tahtaya işliyor. Çizginin üzerinden bıçak ve testereyle keserek daha uzun ömürlü ve görünür olmasını sağlıyor.
   <br/>
   <br/>
   Sanatın şöhrete götüren yol, sanatçının da şöhretli kişi olarak algılandığı günümüzde sanat ve sanatçıya çok farklı yaklaşıyor Hüsamettin Usta: 'Sanat oluş demektir, sizde bir proje beliriyor, meydana getiremediğiniz müddetçe içinizde bir ısdırap gibi kalıyor. Bir kadın nasıl ki doğumun sancısını bile bile hamile kalır. Çocuk meydana geldi mi de ömür boyu sarılır. Sanat da sanatkarın içinde bir ukdedir. Meydana geldikten sonra ise mutluluk başlar. Sanatın sırrı vardır, ama dile gelmez. Püf noktası el melekesidir. Allah vergisidir ve ancak yapmakla mümkündür. Sanatın yerli yerinde kullanılması önemlidir."
   <br/>
   <br/>
   "Ne var Alem'de o var Adem'de" sözüne dikkat çekiyor Hüsamettin Bey. Onsekiz bin alemdeki her şeyin insanda mevcut olduğunu, fakat insanın bu onsekiz bin alemden hangisi üstünde çalışırsa ondaki kemali yakaladığını anlatıyor. 'Biz tahtada, metalde geliştirmişiz kendimizi. Hırsızlık da vardır bende, fizik profösörlüğü de.. Ama o tarafları almamışım. Kimya fakültesinde okursam, o tahsilin neticesinde kimyacı da olabilirim. Ömür kafi gelip de çalışsa onsekiz bin alemlik alim olur insan. Ancak seksen senelik bir ömürde ancak dört beş sanatın, ilmin mütehassısı olabilir' diyor.
   <br/>
   <br/>
   Hüsamettin Bey'in atölyesinin pencereleri oldukça yüksekte, dışarının keşmekeşinden haberi bile olmuyor. Çalışırken klasik müzik dinliyor. Başkaları mezara benzetse de Hüsamettin Usta atölyesinin kendi cenneti olduğu fikrinde ısrarlı. Eve gidip gelirken dışarının kalabalığından yorulduğunu, burada ise oniki saat çalıştığı halde dinlendiğini söylüyor. "Çünkü" diyor; "Ruh halimizi değiştiriyor sanat. Bence bugünkü stresin ilacı ruh sağlığı dispanserleri değil, sanattır. Nitekim bunun farkına vardılar. Rahatsızlığı olanları sanatla rehabilite ediyorlar. O zaman sağlam insandan daha sağlam bir ruhla hayata atılıyorlar. Zaten zamanımızın rahatsızlığı huzursuzluk. Her şey otomatik. İnsanlar yapacak iş bulamıyor, boşluğun sıkıntısı stresi ortaya çıkarıyor."
   <br/>
   <br/>
   70 yıllık kesinti
   <br/>
   <br/>
   Bir nesli alıp götüren kesinti, son devirde kendi kültürüne, sanatına ilgi duyanlara bir ustanın tecrübelerinden istifade imkanını tanımamış. Geçmişte kemaliyle ortaya konan, aslında geçmişle de sınırlı olmayan güzelliklere gönüllerini kaptıranlar yap boz tekniğiyle birşeyler meydana getirmeye çalışmışlar. Müzelerde veyahut eski yazma kitaplar üzerinde araştırmalarda bulunmuşlar, kendi yaptıklarıyla karşılaştırmışlar. Kendi eserlerinin Selçuklu ve Osmanlı dönemindeki sanatkarların eserlerine benzemesi ve beğenilmesi onlara cesaret vermiş. Günümüzde bu yeni neslin ustaları gençlere hocalık yaparak tecrübelerini aktarıyorlar. Hüsamettin Yivlik de üzerinde çalıştığı sanatları bir ustadan öğrenme imkanı bulamamış. Ama günümüzde işi bilen ustaların ve kabiliyetli gençlerin olmasından memnun. Allah'ın bir lütfu olarak görüyor bunu.
   <br/>
   <br/>
   Kendisinin de talebeleri var. Üstelik bazıları yabancı. Ustaları İngilizce, onlar da Türkçe bilmedikleri halde gayet güzel anlaşıyorlar. Bu iletişimde sanatın vesile olduğunu belirten Yivlik, 'İnsan gözle de konuşur, kulakla da konuşur, hal dili vardır. Bizdeki bazı kelimelerin İngilizce'de karşılığı bulunmuyor. Hal ile anlatıyorsunuz onu' diyor.
   <br/>
   <br/>
   Öğrencilerinde aradığı en önemli vasıf sabır. İğneyle kuyu kazmaya benzeyen Türk İslam sanatlarında başarılı olmak için bu vasfın şart olduğunu söylüyor. Batıda yetişip oranın tekniğini öğrenmiş insanların genelde sabrı pek bilmediklerine, mekanikliğe ve teknolojiye alıştıkları için her şeyin çok çabuk olmasını istediklerine dikkat çekiyor. "Fakat" diyor, "Yapa yapa, sabrı öğreniyorlar. Bu sabır sonunda kendileri birşeyler ürettiklerini gördüklerinde de çok memnun oluyorlar ve şevkleri artıyor. Bu işin alt yapısını, inanç ve kültürünü de görmeye başlayınca önlerinde yepyeni ufuklar açılıyor."
   <br/>
   <br/>
   Bu konuda dikkat çektiği bir husus da Türkİslam sanatı tabiri. Bu tamlamada Türk'ün önce, İslam'ın sonra gelişini Orta Asya'da iken Müslüman olmayan atalarımızın akıllı ve faal yapılarını İslam'ı kabulden sonra daha da olgunlaştırmaları ve bu gelişimin sanata yansıması ile izah ediyor. Bu sanatların hepsinin temelini Kur'an'a dayandırıyor. "Temelde bize ders veren herşey İslam sanatıdır. Ruh gelişiyor, hep ayrı bir şe'nde, ayrı bir güzellikte olmaya gayret ediyor ve devamlı üretiyor. Kaşığını yapmış, çatalını yapmış, kapağını yapmış, tuvaletin takunyasını bile gümüş tellerle kakmış, sedef kakmış. Bu ne asalettir, neye baksanız sanat. Şimdi öyle değil ki; talaşı presliyorlar, üzerine kaplamayı geçiriyorlar, duvara monte ediyorlar. Bak bak aynı şey, işleme yok, incelik yok. Her yer betonla doldu. Gidin Topkapı Müzesi'ne nereye bakarsanız sanat. Ufacık bir saate, pirinç tanesine Ayete'l Kürsi yazmışlar, zerreye ulaşmışlar" sözlerinin ardından ilave ediyor: "Kendimizi düzeltmek, kendimizi işlemek, bu da bir sanat. Belki de en zoru."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4044-12-guzelligin-sirrini-testereyle-araliyor.html), [web.archive.org (arşiv bağlantısı)](http://web.archive.org/web/20130221011054/http://www.aksiyon.com.tr:80/aksiyon/haber-4044-12-guzelligin-sirrini-testereyle-araliyor.html)
