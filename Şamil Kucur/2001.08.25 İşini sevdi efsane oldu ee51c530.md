# İşini sevdi efsane oldu

*Şamil Kucur 2001.08.25*

<div>
 <p class="spot">
  Müzik dünyasının efsane ismi Türk asıllı Amerikalı Ahmet Ertegün'ün başarısındaki sır: "İşini aşk derecesinde sevmek ve çok çalışmak"
 </p>
 <p class="metin">
 </p>
 <img border="0" src="/web/20020523055213im_/http://www.aksiyon.com.tr/2001/351/resimler/ahmet.jpg"/>
 <p class="metin">
  Son elli yılda müzik dünyasına damgasını vuran ve "rock and roll'un Babası" diye adlandıran, "Yaşayan Efsane" ödüllü Ahmet Ertegün'ü, Time Dergisi geniş yer ayırarak dünyaya tanıtıyordu geçtiğimiz günlerde. Amerika'nın müzik devi Atlantic Recording Corparation'un eşbaşkanı Ertegün, aynı günlerde hasta yatağında idi ve başta Dr. Mehmet Öz olmak üzere 5 doktor plak dünyasının dev adamının sağlığına kavuşması için çaba harcıyorlardı.
 </p>
 <p class="metin">
  Geçen yıl Türkiye'de iken rahatsızlanarak, acil olarak Amerika'ya dönen müzik devi Ahmet Ertegün, muayene için doğruca Dr. Mehmet Öz'e gitmişti. Bir yıl sonra, üç ayrı ameliyat yapılmak üzere Columbia Üniversitesi hastanesinde tedavi altına alındı. İstanbul'da doğduğu 1923 yılı temmuzundan 2001 yılı temmuzuna kadar tam 78 yıl geçmiş, Ertegün'ün dolu dolu geçen hayatı kalbini yormuş ve bir revizyona ihtiyaç göstermişti. Dr.  Öz ve ekibinin saatlerce süren operasyonları sonucunda önce kalbinin aort kapağı değiştirildi, sonra koroner by–pass yapıldı, son olarak da kalbinin ortasındaki delik kapatıldı. Yaklaşık üç haftadır hastanede tedavi görüyordu Ertegün.
 </p>
 <p class="metin">
  Ünlü kalp cerrahı Prof. Dr. Mehmet Öz, ameliyatlar sonrası Ahmet Ertegün'ün sağlığının muhteşem olduğunu söylüyordu neşe içinde.
 </p>
 <p class="metin">
  Amerika'daki Türklerin duayeni, yıllarca Amerikan Türk İş Adamları Derneği ve Cosmos Kulübü Başkanlığını yapan, birçok merkeze adı verilen ünlü Türk, müzik dünyasında da "Ertegün Ekolü" adıyla tanınıyor. 1947 yılından beri starların ve yıldızların mucidi olarak bilinen Ahmet Ertegün ile Türk basınında bu hayati önem taşıyan ameliyatlar sonrasında  ilk kez, hasta yatağında görüştük.
 </p>
 <p class="metin">
  Yorgun kalbinin istirahat etmesi gerektiği saatlerde, doktorunun kontrolünde telefonla sorularımızı cevaplayan Ertegün, oldukça renkli  hayat hikayesini anlatırken, Türkiye'ye oldukça anlamlı mesajlar vermeyi de ihmal etmiyordu. Ertegün ailesi hakkında, yurtiçi ve yurtdışında yazılanların birçoğunun eksik ve yanlış bilgilerle dolu olduğunu da bu görüşmelerimiz sonrasında tespit ettik.
 </p>
 <p class="metin">
  "İşinizi aşk ile yapmalısınız"
 </p>
 <p class="metin">
  Öncelikle, Türk insanında mevcut olduğunu düşündüğü ve rahatsızlık duyduğu bir kompleksin üzerinde duruyor Ertegün. Kendisini başarılı bir şekilde ameliyat eden Dr. Mehmet Öz'ü örnek göstererek, Amerika'nın en iyi cerrahı olduğunu belirtiyor ve ekliyor: "Bir Türk olarak onun başarılı ve işinde uzman olması, dünyada ün kazanması bazı insanları şaşırtıyor. Bir işi iyi bilen, ya da iyi yapan Türk olunca herkes şaşırıyor. Bu söylediğim sadece Dr. Öz ile de alâkalı değil. Şöyle bir kanı var, iyi bir doktor, iyi bir müzisyen, iyi bir yazar, iyi bir bilim adamı, sanatçı ya da sporcu Türkse ve dünyaca ünlü ise, 'Aaa bak o adam Türkmüş' deniliyor. Peki neden? Niçin böyle bir düşünceye sahip olunuyor? Ben bu bakış açısını anlayamıyorum. Bunda şaşıracak birşey yok. Bu bir kompleksin belirtisi gibi geliyor bana. Ama bunun aşılması lazım."
 </p>
 <p class="metin">
  Ertegün'e göre, bir insanın başarılı olabilmesi için önemli olan ana husus, işini bilmesi ve sevmesi. İşini öyle sevecektir ki, adeta aşk derecesinde. İşte o zaman, meslek sadece bir iş olarak düşünülmez, para kazanmak, ünlü olmak için ya da Nobel Ödülü almak için yapılmaz. Hayat gayesi, eğlencesi olur. "Siz zannediyor musunuz ki, Nobel Ödülü'nü kazananlar, sabah dokuzdan akşam beşe kadar çalışan insanlar... Hayır. Sabahtan akşama kadar bütün gün, belki de geceler boyu uyumadan çalışırlar. Çünkü sevgiyle çalışıyorlar ve mükafat da beklemiyorlar. Bir şairin yazdığı şiir, bir ressamın yaptığı resim, bir kompozitörün yaptığı beste, eğer gerçek sanatçı ise onlar için zaten mükafattır. O zaman zorluk olmaz, herşey kolaylaşır."
 </p>
 <p class="metin">
  Gençlere neden fırsat verilmiyor?
 </p>
 <p class="metin">
  Ülkemizde yaşanan siyasi ve ekonomik krizlerin arkasındaki problemin sebebi, işin uzmanı olan, yeniliklere açık gençlere yeterli derecede söz hakkı ve fırsat verilmemesi Ertegün'e göre. Oysa günümüzde dünyanın her tarafında takdir edilen, kendi alanlarında başarılı olan genç Türkler var. Onların sözleri ülkeleri dışında dinleniyor; yaptıklarına, ürettiklerine itibar ediliyor. Ne yazık ki bir tek kendi  ülkelerinde dinlenilmiyor, yaptıkları işlere değer verilmiyordu. Ve ekliyor Ertegün; "Türkiye'de de artık her alanda kabiliyetli, işini iyi bilen gençler var. Yeni, geleceğe ait fikirler üretebilecek potansiyele sahip gençlere imkanlar ve fırsatlar tanınmalı. Ancak, gençler de küsmemeli, sabretmeli, yılmamalı ve başarmak için daha çok çalışmalılar."
 </p>
 <p class="metin">
  "Ertegün Efsanesi"
 </p>
 <p class="metin">
  plak merakıyla başladı
 </p>
 <p class="metin">
  1923 yılında İstanbul'da doğan Ahmet Ertegün'ün çocukluğu, babası Münir Ertegün'ün Bern (İsviçre), Paris, Londra ve Washington büyükelçisi olması nedeniyle hep Türkiye dışında geçti. O dönemlerden beri müziğe karşı aşırı bir ilgisi vardı. Hergün saatlerce plak dinleyen Ahmet Ertegün'ün caz ile tanışması ise ağabeyi Nasuhi Ertegün sayesinde olur. O yıllarda bu merak o kadar artar ki, koleksiyonundaki plakların sayısını kendisi de tahmin edemez hale gelir. "Ağabeyim ile birlikte eski blues ve caz albümlerini toplamaya başladık. Siyahların yaşadığı bölgelerdeki evlerden, müzik marketlerden bıkmadan usanmadan hep plak topluyorduk. Böylece çok geniş bir arşivimiz oluşmaya başladı. Daha önce de dediğim gibi, sevgi olunca bunun sonu gelmiyor. Ne yorgunluk, ne vakit, ne uykusuzluk, bizi hiç biri etkilemiyordu. Ne kadar çok çalışırsanız, önünüz açılıyor ve yeni şeylerle karşılaşıyorsunuz. Ağabeyimle birlikte araştırdıkça, eski ya da yeni demeden 20 bin adet albümümüz olmuştu bile."  'Siyahların' yaptığı müziğe beyazların fazla ilgi göstermediği yıllarda, Ertegün kardeşlerin koleksiyon merakı bir hayli ilginç karşılanıyormuş. Dahası ilerleyen yıllarda bu birikimi kullanacak olan Ahmet Ertegün'ün, bu farklı bakışı ve çalışmaları Amerikan müzik endüstirisine yön verecektir.
 </p>
 <p class="metin">
  Ertegün ailesinin üzüntüsünün
 </p>
 <p class="metin">
  sebebi ne idi?
 </p>
 <p class="metin">
  St. John's Üniversitesi'nde felsefe eğitimi gören Ahmet Ertegün 21 yaşında iken babası Münir Bey vefat edince annesi Hayrünnisa Hanım ile kızkardeşi Selma Hanım, Türkiye'ye dönerler. 21 yaşındaki Ahmet Bey ile ağabeyi Nasuhi Ertegün, Amerika'da kalarak müzik dünyasının zirvesine doğru uzanan yolculuğuna devam eder.
 </p>
 <p class="metin">
  Üç kardeşin ortancası olan Ahmet Ertegün'ün kızkardeşi Selma (Göksel) Hanım, o yılları biraz buruk ve üzgün olarak hatırlıyor. Çünkü, babası Münir Bey vefat ettikten sonra sadece annesi ve kendisinin İstanbul'a dönmesi çok yadırganmış. "Münir Bey vefat etti, ama oğulları neden Türkiye'ye dönmediler? Ülkelerine hizmet etmek yerine neden Amerika'ya yerleşiyorlar?" gibi incitici sorular ve tepkilerle karşılaşmış anne ile genç kızı. Selma Hanım ise, ağabeylerinin İstanbul'da doğmalarına rağmen, yurdışında büyümeleri nedeniyle uyum problemi olabileceğini ve orada kurulu bir hayatlarının olduğunu söyleyerek onları savunmaya çalışmış. "Oysa ki ben ağabeylerimin ne kadar ülkelerini ve insanlarını sevdiklerini biliyordum. Çok şükür yıllar sonra onların ülkelerine ve toplumuna ettikleri hizmet ortadadır." Eşinin vefatının üzüntüsünü henüz üzerinden atamayan Hayrünnisa Hanım, oğullarından ayrı kalmanın hüznünün yanında bu tür konuşmalar dolayısıyla o dönemde bir hayli üzüntü duymaktadır.
 </p>
 <p class="metin">
  Selma Göksel, ağabeyi Ahmet Ertegün'ü şu şekilde anlatıyor: "Son derece sevgi dolu, merhamet sahibi, insanlara yardımcı olmaktan son derece zevk alan, çok şık giyinen ve zevk sahibi bir insandır." Selma Hanım, küçüklüğünde çok yaramaz olan Ahmet Ertegün'ün kendisini daima koruduğunu ve iyi bir ağabeylik yaptığını eklemeden de edemiyor.
 </p>
 <p class="metin">
  42 yıl Amerika'da göğüs ve kalp cerrahı olarak görev yapan ve Prof. Dr. Mehmet Öz'ün babası olan Prof. Dr. Mustafa Öz, Ahmet Ertegün'ün Amerika'daki Türkler tarafından çok sevilen, saygı duyulan, yardımsever bir kişi olduğunu söylüyor. Öz, Ertegün'ün Amerikan sanat ve politika dünyasında da geniş bir çevresi olduğunu belirtiyor.
 </p>
 <p class="metin">
  Borç para ile kurulan Atlantic
 </p>
 <p class="metin">
  Ahmet Ertegün, 34 yaşına geldiği zaman, o güne kadar topladığı binlerce plağı dinlemenin, ses ve müzik farklılıklarını ayırt edebilmenin çok faydasını görecektir. Plak şirketlerini araştırırken, elinde halihazırda birçok sanatçının plağı bulunan, ama müzikten hiçbir şey anlamayan birçok kişinin müzik piyasasında yer aldığını görünce, "Eğer onlar bu yetersizliklerine rağmen burada iseler ben neden bu işe girmeyeyim?" der ve 1947'de Jerry Wexler ile birlikte Atlantic Recording Corporation'u kurar. Aslında, Ertegün  para kazanmak ya da iş kurmak için biriktirmemiştir o plakları. Sadece hoşlandığı için dinlemekte, kolleksiyonunu genişletmektedir. Zaten şirket kurabilecek kadar parası da yoktur ve Dr. Vahit Sabit adındaki bir Türk'ten aldığı 10 bin dolar borç ile Atlantik'i kurar.
 </p>
 <p class="metin">
  Yıldızı çok geçmeden parlayan Atlantic Plak Şirketi'nin kendine özgü uslubu ve şirket yönetiminin başarısı bütün dünyada takdirle karşılanır. 1959 yılına gelindiğinde ünlü müzik adamı Arif Mardin de ekibe katılır. Jann Werner, "Eğer onun sunduğu imkanlar olmasaydı, Amerikan müzik dünyası herhalde bugünkü kadar parlak olmazdı" diyerek Ertegün'ün çalışmalarının önemine dikkat çekiyor.
 </p>
 <p class="metin">
  Birçok ünlüyü o keşfetti
 </p>
 <p class="metin">
  Ertegün'ün diğer bir özelliği de, bugüne kadar, klasik, country, caz, rap, pop, rock müzik tarzlarında çok sayıda sanatçıyı keşfetmesi ve müzik dünyasına kazandırmasıdır. Tori Amos, Bette Midler, Jimmy Page, Phill Collins, Ray Charles, Chaka Khan, Aretha Franklin, Dire Straits, Bobby Darin, Wilson Pickett,  Manhattan Transfer, Sinead O'Connor, Pet Shop Boys, Genesis, Led Zepplin ve Rolling Stones (Mick Jagger'in grubu) gibi isimler bunlardan sadece birkaçı. Ertegün'ün iş ilişkisi ile birlikte dostlukları da kalıcı. Örneğin Bette Midler ve Ray Charles'ın yıllar önce Atlantik'ten ayrılmalarına rağmen dostlukları sıcak bir şekilde süregeliyor. Ray Charles, yardıma ihtiyaç duyduğu her an Ertegün'ün yanında olacağını söylüyor.
 </p>
 <p class="metin">
  Özellikle bir dönem, plak alınırken kimin değil, hangi şirketin sorusu sorularak Atlantik'ten çıkan plaklar tercih edilirmiş. Hatta, Phill Collins, Ertegün ve arkadaşlarının çalışmalarının etiketini taşıyan bütün plakları sevdiğini söylüyor.
 </p>
 <p class="metin">
  Son birkaç yıldır Broadway sahnelerinde büyük başarıyla temsil edilen "Smokey Joe's Cafe" adlı oyunun şarkıları da 1950'li yıllarda "Atlantic Record" plak şirketi ile üne kavuşmuştu.  ABD eski başkanlarından Bill Clinton'ın Harlem'deki yeni ofisinin açılışında seslendirilen "Stand by Me" şarkısı da ilk kez Ahmet Ertegün'e ait plak şirketi tarafından kaydedilmiş ve ondan sonra meşhur olmuştu. Irklar arasında dayanışma ve kardeşliğin simgesi haline gelen şarkı ayrı bir mesaj içeriyor.
 </p>
 <p class="metin">
  Geniş bir yelpazeye yayılan çalışmaları arasında yıllar önce, özel ilgi duyan bir kesimin olduğu sufi müzik üzerine de bir çalışma yapar Ertegün. Konyalı müzisyenler tarafından yapılan bir derviş müzik albümü de yayınlanmış. Ancak Amerika genelinde beklediği ilgiyi bulamamış.
 </p>
 <p class="metin">
  Türkiye'deki müzik ve sanatçılar hakkında çok fazla bir bilgiye sahip değil Ahmet Ertegün; "Çünkü, ben Türkiye'de yaşamadım, ama Türkiye'de birçok sanatçı çok çabuk büyük artist oluyor. Türkiye'deki sanatçılar Avrupa ve Amerika'da ne yapar, yankı uyandırır mı? Ben olaya bu gözle bakıyorum."
 </p>
 <p class="metin">
  Ertegün'e Tarkan'ı nasıl değerlendiğini sorduğumuzda, "Türkiye'de çok şarkıcı var, ama şimdiye kadar Tarkan kadar star kalitesi olan şarkıcı görmedim. Hakikaten bu zamanın müziğini hem anlıyor, hem yazabiliyor, hem de söyleyebiliyor. Derin anlayışı ve kabiliyeti var" diyor.
 </p>
 <p class="metin">
  Tarkan'ın "Karma" albümünün kapağındaki ebruyu yapan ve Batı'da "Barut Ebrusu"nun mucidi olarak tanınan ebruzen Hikmet Barutçugil, yurtiçi ve yurtdışında özellikle gençliğe hitap eden bir sanatçının albüm kapağında, Türk İslam sanatlarından ebruyu tercih etmelerinin önemini vurguluyor. Barutçugil, böylece ebru sanatının görselliği ile birlikte, onun kültür altyapısı ve geleneksel sanatların sırrına ulaşılabilmiş olunacağını söylüyor. Kapakta Tarkan'ın fotoğrafını çeken Sevil Sert, Batı sanatı ile bir Doğu sanatı olan ebrunun kaynaştığı "Karma"nın sanat anlamında bir köprü oluşturduğunu düşünüyor.
 </p>
 <p class="metin">
  Başarıdaki sır; müzik sevgisi,
 </p>
 <p class="metin">
  hassas kulak ve çalışmak
 </p>
 <p class="metin">
  1959 yılında yaşadıklarını ve gördüklerini kaleme alarak "What'd I Say" adlı kitapta toplayan Ahmet Ertegün'ün, kitabının adı daha sonra Ray Charles tarafından şarkı haline getirildi  ve büyük başarı sağladı.
 </p>
 <p class="metin">
  50 küsur yıllık istikrar ve başarı sadece müzik açısından değil ticari başarılar da getirecektir aynı zamanda. Ertegün, şarkıları nasıl seçtiğini, nasıl değerlendirme yaptığını, "Biz plak dünyasının ve müzik dünyasının içindeyiz. Müzik iyi olur satılmaz, müzik iyi olur satılır, bazan da müzik iyi olmaz, ama ona rağmen satılır. Tercih edilen, iyi müzik olmasının yanında, insanları tatmin eden bir müzik olması" şeklinde açıklıyor. Müzik seçiminde, müzik kulağının çok önemli olduğunu vurgulayan Ertegün, "Bir şarkıyı dinlediğin zaman, berbat bir şarkı dersin, bu birinci kulağın algılamasıdır, ama bu şarkı ticari başarı getirebilir. Bu harika bir müzik demediğin takdirde o plağın satışını riske attın demektir. Yani şahsi olarak beğenmesen bile onun güzel olduğunu kabul etmeniz gerekiyor. Çünkü halk ondan hoşlanacak ve onu kabul edecektir" diyor.
 </p>
 <p class="metin">
  1961 yılında evlendiği, en az kendisi kadar alanında ünlü Romanya asıllı dekoratör Mica Ertegün ile her yıl Türkiye'ye gelerek Bodrum'daki yazlığında yorgunluğunu gideren Ertegünler, Türkiye'nin gönüllü kültür elçisi olarak ülkemizi farklı platformlarda temsil de ediyorlar.
 </p>
 <p class="metin">
  "Efsane Adam" Ahmet Ertegün'ün dolu dolu yaşadığı hayatından kendi ifadeleriyle kesitler aktarmaya çalıştık. Kimbilir kalan ömrüne daha ne ilkler ve başarılar sığdıracak diye merak etmeden kendimizi alamıyoruz.
 </p>
 <p class="metin">
  KATKIDA BULUNANLAR: Edhem Özbekkangay
 </p>
 <p class="metin">
 </p>
 <p class="arabaslik">
  "Münir Ertegün Tarih Araştırma Vakfı"
 </p>
 <p class="metin">
  Sultan Üçüncü Mustafa döneminde Semerkant'tan gelerek Hacc'a gidecek yolcuların geçici olarak konaklaması için 1752'de Üsküdar Sultantepe'de inşa edilen Özbekler Tekkesi, tasavvufi bir müessese olmasının yanında, Ahmet Ertegün'ün büyük dedesi İbrahim Edhem Efendi döneminde bir ilim ve sanat merkezi haline gelmişti.
 </p>
 <p class="metin">
  Tekkenin bir başka özelliği de, Orta Asya tasavvuf kültürünün ve özellikle İstanbul'da hiçbir zaman doğrudan temsil edilmeyen "Yesevi"liğe özgü tarikat folklorünün yaşatıldığı bir ocak olması. Zamanında Ahmet Yesevi'nin güftelerinin söylendiği, Uygur ve Çağatay Türkçesi ile ilahilerin okunduğu, kandil ve kadir gecelerinde tekkenin mutfağında havuçlu, etli ve ince kıyılmış portakal kabuklu Özbek Pilavı'nın da ikram edildiği bilinmekte.
 </p>
 <p class="metin">
  Orta Asya kültürünü Anadolu'ya taşıyan, Kurtuluş Savaşı sırasında önemli görevler üstlenen, fakat zamanla bakımsızlıktan bir harabe görünümüne bürünen Özbekler Tekkesi, Anıtlar Yüksek Kurulu tarafından tarihi eser statüsüne alındı.
 </p>
 <p class="metin">
  Cumhuriyet döneminde ailenin büyüklerinden, Necmeddin Özbekkangay'ın hayatı boyunca geleneksel sanatların ve Türk musikisi üstadlarının iştirak ettikleri sanat ve musiki toplantıları olurmuş.
 </p>
 <p class="metin">
  Ahmet Ertegün'ün maddi ve manevi katkılarıyla restore edilen Üsküdar Özbekler Tekkesi binası günümüzde "Münir Ertegün Tarih Araştırma Vakfı"nı barındırıyor. Vakfın açılışı 1994 yılında ABD eski Dışişleri Bakanı Kissinger, dönemin devlet bakanı ve iş dünyasının önemli isimlerinin de katıldığı büyük bir törenle gerçekleştirilmişti.
 </p>
 <p class="metin">
  Ailenin yaşayan kuşağından ebru sanatına gönül veren ebruzen adayları, Ebruzen Hikmet Barutçugil'in Üsküdar'daki "Ebristan" Ebruevi'nde dersler alıyorlar. Kimbilir gelecek günlerde dede yadigarı ebru sanatını dedelerinin mekanında tekrar vücud bulacak.
 </p>
 <p class="metin">
  Otantik sazlarını yeniden imal ettikleri klasik Türk musikisini konser ve CD'ler aracılığı ile günümüze taşıyan Fikret Karakaya'nın kurduğu "Bezmiara Topluluğu" da çalışmalarını Özbekler Tekkesi'nde sürdürüyor.
 </p>
 <p class="metin">
  Doğan Hızlan 13 Eylül 1994 tarihli Hürriyet Gazetesi'ndeki Yorum köşesinde "Tarihle barışmak" başlıklı yazısında şöyle diyor:
 </p>
 <p class="metin">
  "Gerçekten bu tür mekanların bilim çalışmalarına açılması, uluslararası kimlik kazandırılması, geciktirilmiş işlerden. Ertegün, bu tekkenin bir araştırma merkezi olarak çalışmasını amaçlıyor. Hiç kuşkusuz dünyanın Türkiye'ye yönelen ilgi odakları içinde bu adalar çok önemli işlevler taşıyor.
 </p>
 <p class="metin">
  ...Türkiye artık tarihiyle barışıyor, Osmanlı ile Türk Cumhuriyeti arasına kesmeler koyarak ikisini birbirinden koparmıyor. Geçmişten bugüne uzayan kültür çizgisinde, tekkelerin kültürel rolünü de öğretmek istiyor. Çünkü tekkenin artık, sadece bir din kültürünün parçası olarak yorumlanamayacağını biliyor..."
 </p>
 <p class="metin">
 </p>
 <p class="arabaslik">
  Milli Mücadelenin Anadolu kapısı
 </p>
 <p class="metin">
  Özbekler Tekkesi, Şeyh Mehmet Ata Efendi döneminde, İstanbul'un işgali yıllarında, büyük tehlikeleri göze alarak İstanbul'dan Anadolu'ya Milli Mücadele'ye çok önemli katkılar sağladı. Anadolu'ya silah ve adam kaçırmada üs olarak kullanıldı. Gizli posta merkezi ve gizli hastane olarak da kullanılan tekkede, İsmet İnönü, Mehmet Akif Ersoy ve Halide Edip Adıvar'ın da aralarında bulunduğu çok sayıda Kuva—yı Milliyeci İstanbul'dan ayrılarak Anadolu'ya geçmek için bu merkezde saklandılar.
 </p>
 <p class="metin">
  Söz konusu faaliyetleri yüzünden İngiliz Gizli Servisi tarafından tutuklanan Şeyh Mehmet Ata Efendi, daha sonra Mustafa Kemal'i temsilen Türkistan'a Enver Paşa ile görüşmek üzere gönderildiği de rivayet ediliyor.
 </p>
 <p class="metin">
  Halide Edip Adıvar, Kurtuluş Savaşı yıllarını anlattığı "Türk'ün Ateşle İmtihanı" adlı eserinde Anadolu'ya geçerken eşi Doktor Adnan Adıvar ile birlikte Özbekler Tekkesi'nde saklanmalarını, bizzat dergahın şeyhi Mehmet Ata Efendi ve yakınlarının kendilerine yardımcı oluşlarını ayrıntılarıyla hikaye eder.
 </p>
 <p class="metin">
 </p>
 <p class="arabaslik">
  Aile kökleri derinlere uzanıyor
 </p>
 <p class="metin">
  Ahmet Ertegün'ün aile kökleri Osmanlı'nın son dönemlerinde Üsküdar'da önemli bir kültür merkezi olan  Özbekler Tekkesi'ne uzanıyor. Ahmet Ertegün'ün babası Münir Ertegün, Türkiye'nin İsviçre—Bern (orta elçilik), Paris, Londra ve Washington Büyükelçilikleri görevlerinde bulundu. Münir Beyin annesi, İstanbul Sultantepe'deki Özbekler Tekkesi Şeyhi İbrahim Efendi'nin kızı Ayşe Hamide Hanım. Babası ise evkaf nazırlarından Mehmet Cemil Bey. Münir Ertegün, Şirket—i Hayriye idarecilerinden Rüstem Beyin kızı Hayrünnisa Hanım ile evlenmiş. Münir Bey'in  Darül Muallimat'tan  (Kadın öğretmen Okulu) mezunu Hayrünnisa Hanım'ın evliliklerinden Nasuhi, Ahmet ve Selma adında üç çocuğu olmuş.
 </p>
 <p class="metin">
  Ahmet Ertegün'ün babası Münir Ertegün, 1883 yılında İstanbul'da doğdu. 1908 yılında İstanbul Hukuk Fakültesi'nden mezun olduktan sonra,  Hariciye Nezareti'nde memur oldu. Sonrasında ise Babıâli hukuk danışmanlığına atandı. Kurtuluş Savaşı sırasında Mustafa Kemal Paşa'yla görüşmek üzere İstanbul Hükümeti'nce gönderilen Ahmet İzzet Paşa (Furgaç) heyetinde görevledirilerek Ankara'ya gitti ve orada kalarak milli mücadeleye hizmet etti. Dışişleri Bakanlığı başhukuk danışmanlığına yükseldi. Lozan Konferansı'na katılan Türk Delegasyonu'nda hukuk danışmanı olarak iştirak etti.
 </p>
 <p class="metin">
  Münir Ertegün, 1944 yılında Washington'da vefat etti. Cenazesi 1946 yılında, Amerika'nın ünlü Missouri Zırhlısı ile İstanbul'a getirilerek, Özbekler Tekkesi'ndeki, dedesi Şeyh İbrahim Edhem Efendi'nin de bulunduğu kabristana nakledildi. 1972 yılında İstanbul'da vefat eden Hayrünnisa Hanım ile 1989 yılında New York'ta vefat eden ağabeyi Nasuhi Ertegün de tekkenin mezarlığında defnedildi.
 </p>
 <p class="metin">
 </p>
 <p class="arabaslik">
  Binbir sanat sahibi dede
 </p>
 <p class="metin">
  Ahmet Ertegün'ün büyük dedesi  Şeyh İbrahim Edhem Efendi, Şeyh Sadık Efendi'nin oğlu. 1245 (1829) yılında Özbekler Tekkesi'nde doğdu. İlk tahsilini Hâcce Hesnâ Hâtun Mahalle Mektebi'nde bitirdikten sonra dergâhta babasından, amcasından ve oraya gelen Buharalı âlimlerden ders alarak yetişti. Türk, Arap, Fars ve Çağatay dillerine şiir yazacak derecede vâkıf olan İbrahim Edhem Efendi, ileri yaşına rağmen hat sanatına merak sarıp Çarşambalı Arif Bey'den ta'lîk hattını öğrenerek icâzet aldı.
 </p>
 <p class="metin">
  Fen ve sanat tarihimizde müstesna bir yeri olması gerekirken çok kimse tarafından tanınmayan İbrahim Edhem Efendi kelimenin tam mânâsıyla bir hezarfen (bin sanatta hünerli) idi. Hattatlık, doğramacılık, marangozluk, oymacılık,  hakkâklık, mühürcülük, dökmecilik, tornacılık, demircilik, tesviyecilik, makinecilik, matbaacılık, dokumacılık ve mimarlık sahalarının her birinde şahsi gayretleri ile uzman olan İbrahim Edhem Efendi, 1869 tarihinde Mithat Paşa tarafından kurulan Sultanahmet Sanat Enstitüsü Müdürlüğü'ne getirildi. Memleketimizde kurşun boruyu da ilk defa burada döktürdü. Tekkenin kuyusundan su çekmek için bir makine, küçük bir litografya aygıtı, üç beygir gücünde bir buharlı makine ve büyüklü küçüklü birçok makinenin mucidi idi. 1867 yılında Paris'te bir sergide ödül aldı. Osmanlı sarayı için dokuma yaptı, tornacı ve tespih yapımcıları yetiştirdi, işsizlere şemsiye sapı ve porselen tamirini öğretti.
 </p>
 <p class="metin">
  Şeyh İbrahim Edhem Efendi'nin asıl ünü ise ebruculuğundan geliyor. Geleneksel Türk İslam sanatlarından ebruculuğun yeniden sevilmesi ve yaygınlaşması onun himmetleriyle olmuş. Döneminde bir ebru okulu haline gelen tekkede Necmettin Okyay, Sami Efendi, Aziz Efendi, Abdülkadir Kadri Efendi gibi büyük ustalar bu sanatı kendisinden meşkettiler.
 </p>
 <p class="metin">
  20 Şevval  1321 (8 Ocak 1904) tarihinde  Cuma gecesi yatsı namazı sırasında üç İhlâs bir Fatiha okunurken "âmennâ ve saddaknâ" (inandık ve onayladık) dedikten sonra secdeye kapanan ve bir daha kalkamayan İbrahim Edhem Efendi, ertesi gün Dergâh'ın hazîresine defnedildi.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020523055213/mailto:samilkucur68@yahoo.com">
   samilkucur68@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/351/kapak/1.htm), [web.archive.org (arşiv bağlantısı)](http://web.archive.org/web/20020523055213/http://www.aksiyon.com.tr:80/2001/351/kapak/1.htm)
