# Barış, herşeyi doğru yaptı

*Şamil Kucur 2000.01.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Geçen yıl şubat ayı başında kaybettiğimiz Barış Manço Türkiye'nin sesi, soluğu idi. Bazen Sarı Çizmeli Mehmet Ağa, bazen de Nazo Gelin'di. Âşık Veysel, Pir Sultan Abdal,
  </font>
 </div>
 <div id="newsText">
  <font class="detail-text">
   Mevlana, Mimar Sinan, Genç Osman, bebekler, dedeler, nineler onun dostu idi. Geçmişten bugüne ve geleceğe hep uzlaştırıcı mesajlar veriyordu. O dağları, domatesi, biberi, arıları hatta eşeği bile bize sevdiriyordu. Türkiye'nin milyonlarca çocuğu onundu, anneleri, babaları onundu, bebeleri onundu.
   <br/>
   <br/>
   Barış Manço'nun bir de ailesi vardı. Bir eşi ve iki oğlu. Bunca yoğun çalışmalar ve sevgi yoğunluğu arasında onlar pek görülmedi, medyaya yansımadı. Ama o kara haberin tez duyulmasından sonra ister istemez Türk halkının önüne çıktılar. Tıpkı halk gibi göz yaşları ve hüzün ile. Ebediyete uğurlayışımızın birinci yılında Barış Manço'nun kamuoyunda çok az görebildiğimiz 21 yıllık eşi Lale Çağlar Manço ile dünden bugüne Manço ailesini konuştuk.
   <br/>
   <br/>
   Öne çıkmamayı ben istedim
   <br/>
   <br/>
    Barış Manço öncesi Lale Manço hiç bilinmiyor, gerçi ondan sonra da pek bilinmiyordu ya. Lale Çağlar Manço kimdi?
   <br/>
   <br/>
   Aslında çok özelliği olan birisi değil Lale Manço, herhangi bir halk kızı. Babam Turan Çağlar, Nato'da görevli bir subaydı. Annem Suzan Çağlar da ev hanımıydı. İki kız kardeşin küçüğüyüm. Babamın görevi gereği İtalya'da bulunduğu yıllarda 1953 yılında Napoli'de doğdum. Normal bir eğitim sürecim oldu, bir süre yine babamın görevi gereği İngiltere'de bulundum. Yurda döndükten sonra Barış'la tanıştık. Ben hiç bir zaman ön planda olmayı düşünen biri olmadım. Barış'ın kendi çerçevesi içinde gözükmem gereken yerlerde gözüktüm. Onun ötesinde bizim son derece sağlıklı bir ilişkimiz vardı, herkes yerini biliyor ve orada kalmaya özen gösteriyordu. Ben görevim ne ise onu yapmayı tercih ettim. Hem benim yapımdan kaynaklanıyor hem de bir ailede bir tane meşhur yeter diye düşünmemden.
   <br/>
   <br/>
    O sağken ön plana çıkmama tercihiniz öldükten sonra neden değişti?
   <br/>
   <br/>
   Biz Barış'ın misyonuna inanmış insanlarız. Onun için de aktiviteler hâlâ yürüyor, yürümeli de. Halkımız Barış'a ve onun mesajlarına sahip çıktığı için biz de davetler aldık. Ben bunu temsil sistemi olarak görüyorum. Varlığının olmadığı yerde ona en yakın kişinin bu temsili götürmesi olayıdır bu. Demek ki Barış Manço'ya duyulan ilgi ve sevgi tükenmedi. Ben bundan onur duyuyorum.
   <br/>
   <br/>
    Herkes yazdı çizdi. Bir sanatçının toplumun bütün renklerini nasıl buluşturabildiğini anlamaya çalıştı. Vefatının ardından ona gösterilen ilginin sırrı neydi?
   <br/>
   <br/>
   Barış Manço'nun kişiliğini incelediğiniz vakit, her yönüyle bu sevgiye mazhar olmayı haketmiş bir insan olduğu görülür. Barış belki en iyi kompozitör, en iyi şarkıcı değildi ama herşeyi doğru yapan bir insandı. Kendindeki doğruları çok çeşitli kanallarla insanlara aktarabilen bir özelliğe sahipti. Onun misyonu insanlara kendi öz değerlerini hatırlatmak, geçmişteki güzellikleri bugüne taşımak. Hayatında bir çok insana göre gerçekten büyük fedakarlıklar içinde yaşadı. Misyonu hep özel hayatının önüne geçmişti.
   <br/>
   <br/>
    Bu sizi nasıl etkiledi? Çocuklarınız dışarıya dönük bir misyona sahip olan babadan olumsuz etkilendiler mi?
   <br/>
   <br/>
   Tabii ki ailesini etkiledi. Ama Barış Manço bir müessese idi ve Barış da ben de bu müessese için çalıştık. Doğukan ve Batıkan elbette etkilendi, ama babalarını iyi tanıyor ve çocuk hallerinde onu anlamaya çalışıyorlardı. Bütün yoğunluğuna rağmen babalarının onları çok sevdiğini de biliyorlardı.
   <br/>
   <br/>
   Barış hep hatırlanmalı
   <br/>
   <br/>
    Her sanatçı gibi o da bir şeyler yaptı ve gitti. Toplum da bunun ödülünü zaten cenaze töreninde verdi. Buna rağmen sizin ısrarla Barış Manço'yu anlatmaktaki amacınız nedir?
   <br/>
   <br/>
   Ben Barış Manço'ya çok inanmış bir kişiyim. Bugün Barış için yapmaya çalıştıklarımı da sadece onun için değil, bu misyonu devralmış bir kişi olarak yapıyorum. Bir şeyi çok seviyorsunuz, emek sarfediyorsunuz, ama bir sene sonra 'aa o öyle değilmiş' diyorsunuz. O zaman şimdiye kadar yapılmış olanlarda bir hata var demektir. Kendinize karşı bir vefasızlık var demektir. Bir yıl öncesinde o gün ağladım sızladım ama bugün hatırlamıyorum diyorsanız o zaman bunlardan biri yalan. İçten gelen gözyaşları yalansa o zaman kendinize yaptığınız haksızlık olur. Eğer cenazede yaşanan duygular doğru ise o zaman Barış hep hatırlanmalı.
   <br/>
   <br/>
    Türk toplumunun unutmama konusunda çok başarılı olmadığı da bir gerçek.
   <br/>
   <br/>
   Size çok ilgimi çeken bir şey anlatmak istiyorum. 17 Ağustos depreminin olduğu günün sabahı Kazakistan'dan Kazak Türklerinden bir kişi geldi. Manevi değerleri gayet yüksek olan bu kişi Türkiye'yi çok seviyor. Diyarbakır'dan Edirne'ye kadar bütün manevi şahsiyetlerin makam ve türbelerini dolaşmış. Bir saptamada bulundu: "Türklerin manevi değerlere sahip olan esas büyük kısmı toprak altında kalmış ve siz bu değerleri toprağın üstüne taşıyamıyorsunuz. Bu değerleri kaybetmek üzeresiniz". Bence bu çok önemli bir uyarı. Yani biz toprak altındaki manevi değerlere takılıp, işte biz bu manevi değerlerin ahvadıyız diyoruz. Ama onların ilkelerini günümüze taşımıyoruz. Mevlana'nın türbesini ziyaret ediyoruz, ama onun ilkelerini kendi hayatımızda uygulamayı becerebiliyor muyuz? Başkasına birtakım güzelliklerden bahsediyoruz da biz kendi hayatımızda ne kadar uyguluyoruz. Yalan söylemek, iftira atmak, kötü düşünmek kötüdür diyoruz; bunun kendi hayatımızda ne kadarını uyguluyoruz? Kendimize göstermeye çalıştığımız hoşgörüyü başkalarına göstermiyoruz. Bu noktada o kişi çok doğru söylüyor, toprak altındaki değerlerin var olması bizi iyi kılıyor gibi düşünüyorum.
   <br/>
   <br/>
    Barış'ı unutturmamak için neler yapacaksınız?
   <br/>
   <br/>
   Barış'ın kalıcı olmasına yönelik projelerim var. Anma programları, konferanslar, konserler, eğitim CD'leri, çocuk ve gençler için eğitim programları ve kitaplar yayınlamayı düşünüyorum. Burada hedef kitle çocuklar ve gençler. Bence büyükler hayatlarının en azından bir bölümünde Barış'tan bir parça buluyorlar. Bir şarkıda, bir konserde, bir resimde, bir görüntüde, televizyonda bir programda... Ve inanıyorum ki farkında olunmasa da o mesajlardan etkileniyorlar. Aynı güzel mesajları şimdi biz gençlerimize ve çocuklarımıza iletme gayretinde olmalıyız.
   <br/>
   <br/>
    Neden gençler ve çocuklar? Barış Manço'nun en çok onların üzerinde emeği olduğu için mi?
   <br/>
   <br/>
   Benim amacım sürekli olarak Barış Manço'yu yaşatmak değil. Barış'ın onlara aktarmaya çalıştığı mesajların devam etmesini istiyorum. Bunları gerçekleştirmenin de en iyi yolu her yaşın kendi ilgi alanları içerisinde onlara sunulması. Barış yaptığı programlarda, çocuklara hayata dair herşeyi ulaştırdı. Arabanın arka kapısına oturun, dişinizi fırçalayın, ıspanak yiyin gibi bazı sloganlar öne çıkmış olsa da, bunların dışında mesajlar da veriyordu. Aile içerisindeki yapılanmayı etkileyen konuşmaları vardı. Sen dedenin terliklerini getiriyor musun diyordu mesela. O, dedeyle torun arasındaki bağlantıyı bir aile bütünlüğünün pekiştirilmesi, dedenin hatırlanması, ona saygı gösterilmesi şeklinde algılıyordu. Odadan çıkarken ışığı kapatıyor musun, banyodan çıkarken musluğu kapatıyor musun diye sürekli uyarırdı.
   <br/>
   <br/>
    Ekranlarda çocuklara bunları gösteren Barış Manço, baba olarak evde nasıl davranıyordu. Bunları kendi çocuklarına da öğretiyor muydu?
   <br/>
   <br/>
   Tabii ki Doğukan ve Batıkan da hep onlar için yapıyorsun ama biz ne olacağız gibi reaksiyon gösteriyorlardı. Doğal olarak, herkeste vardır bu. Ama çocuk olarak onların en büyük hakkı idi. Onlar babalarına birebir sahip olmak istiyorlardı ama binlerce, milyonlarca çocukla paylaştılar babalarını. Yıpranmaya da uğrayabilirdiler. Ancak bütün bu yoğunluklara rağmen çok şükür sağlıklı kaldılar.
   <br/>
   <br/>
    Baba Manço'nun vefatı sonrasında Lale Manço'nun anne olarak öne çıkması çocukları nasıl etkiledi?
   <br/>
   <br/>
   Ben eski sistemi ayakta tutmaya çalışıyorum. O yaşta çocuklar babayı kaybediyorlar ve altlarındaki zemin kayboluyor. Nerede oldukları, bundan sonraki hayatlarının hangi yöne gideceği konusunda tereddüte düşüyorlar. Ondan sonra o dengeyi kurmak ve sağlam bir zemine bastıklarını kestirmek önemli. Lale Manço bir anne ve her anne bunu yapmaya çalışır. Öbür türlü ne olurdu; ben kendimi bir tarafa atıp kocasının yasını çeken bir kadın, onlar da bir tarafta babalarının yasını tutan çocuklar olarak kalırdı.
   <br/>
   <br/>
   Barış'tan sonra beni yine o ayakta tuttu
   <br/>
   <br/>
    Bunca yaşanan yoğun bir hayat ve ansızın Barış'ın vefatı. Sonraki süreçte yaşananlara bakarsak Lale Manço oldukça aşırı soğukkanlı bir kadın tipi çizdi. Duygularınızı nasıl bastırdınız?
   <br/>
   <br/>
   O enteresan günleri en çok ben yaşadım. Ayaklarımın altından büyük bir zemin kayboldu ve büyük bir kaos geçirdim. Önüme baktığım vakit nereye bakacağımı ben de bilmiyordum. Bu süreç bir gün de, bir ay da, bir sene ya da daha da uzun sürebilirdi. İlk 45 gün içerisinde bir şeyi oturtmam gerekiyordu. Ben ne yapacağım ve bundan sonraki hayatımız ne olacak diye düşünüyorsunuz, ama hayat acımasızca devam ediyor. Toparlanmak zorundasınız. Ben çocuklarıma baktığımda babayı kaybetmişler ve tüm dikkatlerini anneye yöneltiyorlar. Anne bundan sonraki rolünü mutlaka tespit etmek zorunda, bir şeye güvenmeleri ve tutunmaları lazım. Onların hayatlarını düşünmek zorundaydım.
   <br/>
   <br/>
    Barış Manço eşinizdi ancak aynı zamanda siz onunla iş arkadaşıydınız. İlk 45 günde karar vermeniz gerekiyordu ve siz de o kararı verdiniz. O dönemi atlatacak gücü nerden buldunuz?
   <br/>
   <br/>
   Barış'ta buldum. Onun hep yanımda olduğunu hissettim. Doğru adımlar atmama yardım edeceğine ve beni yönlendireceğine inandım. Böyle durumlarda ya psikoloğa gidersiniz ya da sıkıntınızı yakın bir arkadaşınızla paylaşırsınız. Belki Allah'la konuşursunuz. Şimdi böyle anlarda Barış benim rehberim oldu. O olsaydı ne yapardı, nasıl davranırdı diye kendime sordum.
   <br/>
   <br/>
    Sonradan kendinizi sorgulamaya başladığınız zaman keşke Barış hayatta iken şöyle davransaydım dediğiniz zamanlar oldu mu?
   <br/>
   <br/>
   Bu süre içerisinde kendimi çok sorguladım. Barış'ı ölümünden sonra daha yakından tanıdım. Ben, çocuklar ve Barış Manço. Çok dikkatli baktığınız vakit detaylar çıkıyor ortaya. Yani yaşamları bu süreç için çok önemli. Ben de bir çok insanla beraber Barış'ın şarkılarını daha farklı gözle dinlemeye başladım. Çünkü o sizin hayatınızın bir parçası ve o akıp gidiyor, farkına varmıyorsunuz ki. Bir şarkı çok güzel olabilir ama benim göre göre alıştığım ve hiç farkına varmadığım bir detaydı bu.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=5790), [web.archive.org (arşiv bağlantısı)](http://web.archive.org/web/20130713005226/http://www.aksiyon.com.tr:80/aksiyon/newsDetail_getNewsById.action?newsId=5790)
