# İstanbul hâlâ islâm kültürünün merkezi

*Şamil Kucur Bilinmeyen-tarih*

<div>
 <p>
  <font>
   12 milyon nüfuslu İstanbul, dünyanın en kalabalık kentlerinden biri. Gökdelenleri, uydu yerleşim mekanları, varoşları ile dış görüntüsü kadar insan yapısı da sürekli değişiyor. Ama ne olursa olsun bu şehri tanımlayan en belirgin özellik tarihinden gelen birikim. İster şehrin dokusuna derinlemesine nüfuz etmeye çalışın, ister turistik kataloglardan şöyle bir göz gezdirin ilk etapta karşınıza bir Osmanlı payitahtının çıktığını farkediyorsunuz. İstanbul’u diğer şehirlerden ayıran bu yönü, Mimar Sinan Üniversitesi öğretim görevlisi Prof. Dr. Sadettin Ökten ile konuştuk.
   <br/>
   <br/>
   —İstanbul’u diğer şehirlerden farklı kılan nedir?
   <br>
    <br>
     Her medeniyetin tecelli ve tezahür ettiği bir merkez vardır. Mesela sanatta ve felsefede Batı medeniyetinin merkezi Paris ise İslâm medeniyetinin merkezi de İstanbul’dur. İstanbul’un İslâm medeniyetinin merkezi olmasındaki en belirgin ve temel özelliği maneviyatı çok yüklü bir şehir olmasıdır. İslâm medeniyetinin Hicaz’dan çıktıktan sonra kurduğu iki büyük merkez vardır: Ortaçağ’da Bağdat, Yeniçağ’da İstanbul. Halen İstanbul, bu özelliğini devam ettirmektedir. Bütün bu gökdelenlere, varoşlara ve diğer olumsuz etkilere rağmen, bu kenti dünyadaki diğer kentlerden ayıran temel özellik nedir diye baktığınız zaman, buradaki mistik—manevi havayı bulursunuz. Olayı şöyle bağlayalım isterseniz. Bu manada, modernite Nietzsche ile birlikte sorgulanmaya başlandı. Postmonernite dediğimiz fikri ve felsefi akımla yaşama biçimi, modernitenin yani sadece aklın tek başına insan hayatında yeterli olmadığını kabaca ifade eden bir düşünceyle birlikte gündeme geldi. İstanbul, bu mistik potansiyeliyle beraber asırlarca önce postmodernist olmuş bir kent. İstanbul’un şu anki sakinleri olaya böyle bakmadıkları için, mistisizm veya tasavvuftaki akıl dışılığı, hayatın bütününü kaplayan, derin perspektifli bu görüşü şekillendirip ifade edemiyorlar. Yoksa İslâm medeniyetinin bu irrasyanonel yorumu, postmodernist yorumdur. Çünkü postmodernitede ahlaki kuralların tümüyle reddedilip edilmediği, o yoruma göre değişiyor. Temelde var olan olgu içgüdüdür. Nietzsche böyle başlıyor hadiseye ve bu konuyu çok iyi tespit ediyor. Ama buna bir de ahlak getiriyor. Peki bu ahlakın getirdiği zenginlik nedir? Ona sevgi veya muhabbet diyoruz. Her insan hayatı sadece aklıyla yaşamadığı, aklın dışında da bir başka boyuta doğru kendini hazırladığı sürece bu muhabbeti tadıyor.
     <br>
      <br>
       —İstanbul’un medeniyet şehri haline gelmesinde sevgi ve muhabbeti yaşayan insanların ve kurumların etkisinin önemli bir etkisi olsa gerek.
       <br>
        <br>
         Tabii ki. İstanbul büyük bir şehir, büyük bir devletin payitahtı. Temelinde muhabbet ve hizmet ilkelerini dikkate alan ve hayata yansıtan bu tasavvuf kültürü farklı yorumları da beraberinde getiriyor. İstanbul olarak düşündüğümüzde en önemli tesir, Eyüp Sultan kültürüdür. Eyüp Sultan, eski İstanbul’da Medine’ye müşabih tutulurdu. Bir diğeri Fatih kültürü ki, Fatih biraz müteşerridir ki o Mekke’ye benzer tutulur. Bir diğeri ise Koca Mustafa Paşa’da Sümbül Efendi kültürüdür. Bu kültür ise Ehl—i Beyt—i Resullullah muhabbetine müşabih tutulur. Ve Üsküdar kültürü. Hepsinden bir renk almış, kendine has bir biçime bürünmüş. Oraya gelen ismini bildiğimiz veya bilmediğimiz büyük hazerat —Çünkü bunların bir kısmı da mütesettir yaşarlar. Görev öyle verilmiştir, kendisini belli etmez. Ha, zaman gelir onu insanlar keşfederler ya da keşfetmezler, onu biz bilemeyiz— o coğrafyada bir kültür oluşturmuşlardır. İstanbul’un manevi hayatında bir mihenk taşı da Üsküdar Özbekler Tekkesi’dir. Olaya bu geniş perspektiften baktığımız zaman, adeta 99 güzelliğin bir tesbihi tamamladığı gibi bunlar da hadiseyi tamamlarlar. Bu tesbihin imamesi de Eba Eyyube’l Ensari Hazretleridir.
         <br/>
         <br/>
         —Özbekler Tekkesi’nin de İstanbul’da özel bir mekan olduğundan bahsettiniz. Burada sanat, kültür, bilim ve tasavvuf birarada. Diğer bir özelliği de Orta Asya ile Anadolu Türkleri ve tasavvuf kültürü arasında bir köprü vazifesi görmesi.
         <br/>
         <br/>
         Özbekler Tekkesi tasavvuf, bilim, sanat ve musiki ile muhabbetin bir arada yaşandığı bir mahaldi. Hezarfen Şeyh İbrahim Edhem Efendi’nin torunlarından Necmeddin (Özbekkangay) Efendi’ye mülaki oldum. Dayım Hafız Celal Soydanses, bu tekkeye çok sık giderdi. Necmeddin Efendi ile Küçük Hüseyin Efendi Dergahı’ndan bir yakınlıkları da vardı. İstanbul içinde Üsküdar mühim bir belde ise bu tekke de Üsküdar’da mühim bir mahfeldi? En önemli özelliklerinden biri de Hoca Ahmed Yesevi kültürünün İstanbul’da yaşatılmış olmasıydı. Diğer yandan bu tekke Anadolu ve Orta Asya ile bir köprü vazifesi de gördü. Halkalar bir bir tamamlanıyor, bu da ancak muhabbetle oluyor. Muhabbet bir cereyan gibidir, halka açık kalırsa cereyan geçmez. Muhabbetullah bittiği anda kainat duracak, garkolacak ve birbirine geçecek. Kıyamet esas o zaman kopacak. Eğer gönlünüzde bir titreşim hissediyorsanız, cereyan tamam demektir. Buna tasavvuf dilinde ‘’El ele, el Hakk’a’’ derler. O el, Hakk’tan Peygamber Efendimize intikal etti, Ondan Cenab—ı Ali’ye intikal etti. Daha sonra aşağıya kadar halkalar devam etti. Burada ‘velayet’ çok önemli bir yer tutuyor. O, ‘nübüvvet’in ayrılmaz bir parçasıdır. Peygamber Efendimizin (s.a.v) iki vazifesi var, biri ‘beşir’ (müjdeleyici) diğeri ‘nezir’ (uyarıcı). İşte beşaret bu istikametten gelir.
         <br/>
         <br/>
         —Bu maneviyatla yoğrulmuş mekanlarda tarih içinde muhtelif birçok sanatkârın yetiştiği de bilinmektedir. Sanata bakışta bizde ‘teslimiyet’in, Batı’da ise ‘isyan’ın hakim olduğu ifade ediliyor.
         <br/>
         <br/>
         Bizim sanat anlayışımıza göre sanatkâr kendi üzerindeki emaneti bir şekilde hisseder. Emanete muhalefet etmeden, gelen mesajı musikiye, kaleme, kağıda döker. Batı sanatı ise isyan sanatıdır. Batı sanatı maddi dünya karşısında bunalan insanın, manevi dünyanın kapısını yumruklama, tekmeleme ve kapı önünde feryad etme sanatıdır. Biri ‘itaat’, biri ‘isyan’ sanatıdır. Bizim sanatkarımızın ‘ben’ iddiası yoktur. Birçok sanatkâr, eserine imza bile atmak istemez, ya da mahlas kullanır. Ama Batı sanatında bir sanatkâr, ancak etik dışı eserler yaparsa mahlas kullanır. Batı’da adam kendisini ön plana çıkartmak ister. Yani hadise iki farklı mecradan yürür. Dolasıyla birinin temelinde bir rasyonalite ve onun gidebildiği yere kadar gitme arzusu vardır. Bu noktadan baktığınız zaman, mesela Göthe, bu dünyada garip, muzdarip ve arayışta olan insana bir örnektir.. Niyazi Mısri’nin “Ey garib bülbül diyarın kandedir’’ mısraındaki garipliği o da hissediyor. O’nun kapısını zorlarken, o da büyük bir sanat yapıyor. Dua ediyor, kapıları zorluyor. Ama bizde böyle değil, sanatkâr kendisine verilenle yetiniyor. O yetindikçe verilen artıyor. Safraları atarak mesajı daha net almaya başlıyor. Onun için bizim sanatımız bir uyum sanatıdır. Adeta ruhu sükûnete ve arınmaya götüren bir sanattır. Batıda da buna benzer yorumlar, deneyimler var, ama özellikle son dönemlerin sanatında müthiş bir feryad hissediyorsunuz. Dolayısıyla bizdeki, bu anlayıştaki bir sanatkârın Batı’daki kadar meşhur olması mümkün değil. Çünkü bir çok insan ile ortak paydası olan, feryad, şikayet, çok bağırma, çok yumruklama gibi bir hali yok. Ama bizdeki bir sanatkârla irtibat kurduğunuz zaman o sizi alır, Necmeddin Okyay, Ali Üsküdari, Mustafa Düzgünman sizi bir yere götürür. Bu hadise tek tek olur. Necmeddin Okyay kimseye malolmaz. Nasıl eczaneye devaya ihtiyacı olan gidiyorsa —ki biz aslında onun farkında değiliz— o sanatkârın eserinden, ya da detayından, ya da hayatından bir aneknotu alan ve anlayan bir insana deva gibi gelir. Velhasıl o ruhu, neşeyi, o muhabbeti ve anlayışı bir asır sonra bugün de arıyor ve araştırıyoruz. Ve soruyoruz neydi bu mekanların ve makam sahiplerinin sırrı?
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 98 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1668), [web.archive.org (arşiv bağlantısı)](http://web.archive.org/web/20050301175431/http://www.aksiyon.com.tr:80/yazdir.php?id=1668)
