# Hakk'a Gürses'le yürüdü

*Şamil Kucur 2000.11.25*

<div>
 <p class="spot">
  Ona göre verilen her türlü güzellik emanetti ve bu emanetin iade edileceği  bir hesap günü vardı. Hocasından aldığı bu terbiyeyi hayatı  boyunca dikkate almış ve ona göre yaşamıştı. O hesap günü gelmeden  hayatını çok ciddi şekilde tanzim etmesi ve yapmış olduğu musikiyi mutlaka hayra binaen yapması gerektiğini biliyordu
 </p>
 <p class="metin">
 </p>
 <img border="0" src="/web/20020528192050im_/http://www.aksiyon.com.tr/2000/312/resimler/Hakk.jpg"/>
 <p class="metin">
  Yıldırım Gürses'in hayatı müziktir, babasının kulağına okuduğu ezan ile başlayan musiki yolculuğu, oğlunun kollarında verdiği son nefesine kadar müzik ile doludur. Doğduğu evde de müzik vardı, 62 sene sonra öldüğü evde de müzik vardı. Yıldırım Gürses'in dedesi İsmail Hakkı Ankara'nın sesi çok güzeldir. Dedesinin, bayram, cülûs ve diğer özel günlerde Sultan Abdülhamit Han'ın göndermiş olduğu beyaz ata binip saraya giderek namaz kıldırıp ezan okuduğunu babası Ahmet Nasuhi Bey'den çok dinlemiş Gürses.
 </p>
 <p class="metin">
  Dedesi gibi babasının da sesi güzel olan Gürses 1940 yılında kanun, ud ve kemanın çalındığı Bursa'da doğmuş. Annesi Müeyyet Cevriye Hanım'ın bir kaç gün önce rüyasında gördüğü Sultan Yıldırım Bayezit Han'ın adı verilmiş bu minik yavruya. O güzel sesiyle oğlunun kulağına Ezan—ı Muhammedi'yi okuyan Ahmet Nasuhi Bey, 'İnşaallah senin sesin de dedenin ve benimki gibi olur' diyor. Evet adeta o dua yerine geliyor, çünkü Türk müziği içerisinde çok nadir tenor ve mükemmel bir sese sahip oluyor. Gürses, dinî ve klasik musiki muhitinde yetişiyor. 'Babam çok iyi ud çalan ve dinî musikiyi çok iyi icra eden bir insandı. Bilhassa zamanımızda ben onun kadar iyi ezan okuyan bir insan görmedim ve duymadım' diyor. Babasının dost muhitinde musiki her zaman yerini koruyordu. Bursa'da geleneksel olan 'gezek' gecelerine devam eden küçük Gürses, hem musiki bilgisini hem de repertuarını genişletiyordu. Bir fasıl grubu kurulmuş ve bir de tiyatro binası temin edilmiş, orada programlar yapılmaya başlanmıştı. Yıldırım, henüz daha 7 yaşında iken sahneye çıkar ve 'Geçti sevdalarla ömrüm ihtiyar oldum bugün' adlı şarkıyı okur ve böylece küçük yaşta solistliğe de başlamış olur. Ortaokul ve lisede musiki çalışmaları sürer.
 </p>
 <p class="metin">
  Ankara İktisadi ve Ticari İlimler Akademisi'ne girer, babası da emekli olduğu için ailesiyle birlikte Ankara'ya yerleşir. Eniştesi Kemal Karlıova'nın ısrarı ile bir süre Batı müziği dersleri alır. Bu arada Ankara Radyosu'nda devre arkadaşı olan ses sanatçısı Ayla Gürses ile evlenir.
 </p>
 <p class="metin">
  Bu arada Arif Sami Toker'in beğenisini yanaklarından öpüp 'Aramıza hoş geldin' diyerek belirttiği 'İçime hep hüzün doluyor' adlı ilk şarkısını bestelemektedir. Besteler ard arda gelecektir artık. 350'ye yakın beste yapan Gürses, bir çok ödül alır ve bir çok hit'e imza atar.
 </p>
 <p class="metin">
  Besteler, şarkılar, ödüller ile geçen 62 yıllık bir ömrün sonunda bir gün yaşamın muhasebesinin yapılacağının idraki ile ayrıldı aramızdan Yıldırım Gürses. Ona göre verilen her türlü güzellik emanetti ve bu emanetin iade edileceği bir hesap günü vardı. Hocasından aldığı bu terbiyeyi hayatı boyunca dikkate almış ve ona göre yaşamıştı. O hesap günü gelmeden hayatını çok ciddi şekilde tanzim etmesi ve yapmış olduğu musikiyi mutlaka hayra binaen yapması gerektiğini biliyordu. Yıldırım Gürses 35 yıllık profesyonel sanat hayatına baktığında 'Elhamdülillah şimdiye kadar yaptığım musikinin çoğu şer değil hayra yöneliktir. Özellikle birleştirici, sevgi verici ve aynı zamanda ülkenin insanlarına kendi millî değerlerini öğretici, hatırlatıcı mahiyette olmuştur' diyor ve ekliyor '350'nin üzerinde şarkı yazmışım, ödüller almışım. Allah'a çok şükür belki hiçbir bestekâra nasip olmayan bir şekilde 40'ın üzerinde bestem Türkiye'de hit oldu.' Dokuz yıl süren bir ayrılıktan sonra 'Anılarla Yıldırım Gürses' albümüyle yeniden sevenleriyle buluşan Gürses, 'Yelkenler Dikilecek' adlı marşlardan oluşan albümünü çıkarmak için oğlu Yıldırım Bayezit Gürses ile gece gündüz çalışmış ve albümü tamamlamıştı. Ancak dağıtıma verilmeden ve sevenlerine ulaşmadan bir gün önce geçen cumartesi günü oğlunun kolları arasında fani hayata veda etmek zorunda kalmıştı.
 </p>
 <p class="metin">
  Günümüz sanatçılarını ve topluma verdiklerini üzüntü içerisinde izlediğini belirten Gürses, "Şu anda Türkiye çok korkunç bir enflasyon yaşıyor" diyordu. Parada ne kadar büyük bir enflasyon yaşıyorsa, sanatçılıkta da o kadar ucuz bir dönem yaşıyor Türkiye. Bir başka yara da edebiyat ve sanat ayaklar altına alınarak, milletin bir "aptal kutusu"nun esiri olması". Çünkü onun müziği bıraktığı devirden bugüne eğitimsiz, vasıfsız sanatçılar türemiş ve Türk müziği yok olmuştu. Milli kültürden toplumu uzaklaştırmanın kaosa sebep olacağını belirtiyor ve ekliyordu: "Benim bir özüm, bir inancım, bir tarihim, bir dilim var. Bir kültürüm ve bir musikim var. Eğer siz bunları unutturmaya çalışırsanız o zaman kaos yaşarsınız. Edebiyata ve müziğe argo girmiştir ve küfür girmiştir. Müziği hiçbir kimsenin küçümsememesi gerekir. Müzik soyluluğu, soysuzluğu, terbiyeyi, terbiyesizliği, kültürü, kültürsüzlüğü getirir." Son yıllarda televizyonlarda Türkçenin de katledildiğinden üzüntülü idi Gürses: "Bu küfür ve argolar evimize Tv kanalıyla giriyor, aileler alkışlıyor ve çocuklarımız da bunları görüyor. Ondan sonrasını zaten görüyor ve yaşıyoruz. Yazık bu nesillere, yazık bu gençliğe. Sonra ne saygı, ne sevgi kalıyor, bunlar tükendi mi bir toplum da, ülke de tükenmeye başlıyor."
 </p>
 <p class="metin">
  Gürses, bütün bu olumsuzluklarda devletin belirli bir kültür politikasının olmadığını ve halkın kültür politikası noktasında kendi haline bırakıldığını üzülerek tekrar ediyordu. Çünkü, "Devletimizin ne musikide, ne kültürde ne de halkı ilgilendiren diğer konularda belirli ve süreklilik arz eden politikası yok. Devletimiz geçmişiyle barışmak zorundadır."
 </p>
 <p class="metin">
  Geçmişe düşmanlıkla günümüzün problemlerinin çözüme kavuşturulamayacağını söylüyor aksine mevcut problemlerin daha da artacağından şikayet ediyordu. Bu nedenle ömrünün son gününe yetiştirebildiği, geçmişi bugün ile barıştırmak ve o devamlılığı sağlama düşüncesi ile marşlardan oluşan bir albüm hazırlamış ama kendisi görememişti. Gürses'e göre, Türkiye ayağa kalkmak istiyorsa ilk önce geçmişiyle barışması lazımdı. "Osmanlı'ya düşmanlık ve husûmet bize ne kazandırır?" sorusunu soruyor ve devam ediyordu: "Devletimin, milletimin kültürüyle, geçmişiyle el sıkışması şart. Bu bağlamda baktığımızda da klasik musikimiz Osmanlı'nın kuyruğu olarak görülmektedir ve klasik Türk musikisine olan hücum Osmanlı'ya yapılan hücumdandır ve bu yüzden nasibini almaktadır. Bu nasip sonrasında kaoslar yaşanıyor. Bugün Türkiye'de korkunç bir iktisadi kriz var deniyor. Ben aynı kanaatte değilim. Türkiye'de büyük bir insan krizi yaşanıyor. Eksiklik insanda. İnsanlar kendi mesuliyetlerini paylaşsa, birbirine sevgiyle, saygıyla ve hoşgörüyle, anlayışla yaklaşsa mesele kalmayacak."
 </p>
 <p class="metin">
 </p>
 <p class="arabaslik">
  Prof. Dr. Alaeddin Yavaşça:
 </p>
 <p class="metin">
  'Türk musikisine aşırı sevgisi olan, çok titiz, çok çalışkan bir sanatçı. Musikide kendi anlayışı istikametinde, kendine has bir çığır açmıştır.'
 </p>
 <p class="metin">
  Adnan Şenses:
 </p>
 <p class="metin">
  'Türk musikisi çok büyük bir musiki dehasını, bir büyük çınarı kaybetti. Çok büyük bir tenordu, çok iyi bir besteciydi, çok iyi bir ses sanatçısıydı. Musikiyi hepimizden daha iyi bilen, musikiyi hepimizden iyi icra edebilen bir insandı. İnsanlığı ise mükemmeldi, şakacı, iyilik yapmayı seven, dostluğu, ardaşlığı ve cömertliği ile farklı bir insandı.'
 </p>
 <p class="metin">
  Necdet Yaşar:
 </p>
 <p class="metin">
  'Çok çalışkan bir bestekârdı. Ürettiği besteleri bilerek yapardı. Bestelerinin yüzde 99'u da halk tarafından sevilmiş ve beğenilmiştir. Elbette bu bir besteci için çok önemli bir şeydir. Daha iyiyi yapma, daha iyi beste üretme çabasında idi. İyi bir insan, iyi bir dost, daima faaliyet halinde idi. Lider ve öncü bir yapısı vardı. Yaptığı besteler ve yaptığı işler kaliteli idi. Baktılar ki geniş halk kitleleri bu işlerden fazla anlamıyor, işin kritiğini yapamıyor ve o zaman kalitesiz üretim çoğaldı.'
 </p>
 <p class="metin">
  Ruhi Ayangil:
 </p>
 <p class="metin">
  'Yorumlama olarak yeniliklerin içine düşmüş bir insandı. Geçmişe saygısı, ulusal kültüre son derece saygısı fazla olan ama artık yeni çağın müziğini yapmak üzere yola düşmüş, müziği gençliğe ve toplumun her katına sevdirmeye çalışan ve çok güzel çalışmalara imzasını atmış bir insandı. Yaptığı işte son derece dürüst ve samimi bir insandı.'
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/312/kultur/1.htm), [web.archive.org (arşiv bağlantısı)](http://web.archive.org/web/20020528192050/http://www.aksiyon.com.tr:80/2000/312/kultur/1.htm)
