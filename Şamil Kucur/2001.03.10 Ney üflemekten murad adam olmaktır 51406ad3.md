# “Ney üflemekten murad, adam olmaktır”

*Şamil Kucur 2001.03.10*

<div>
 <img border="0" src="/web/20020222191555im_/http://www.aksiyon.com.tr/2001/327/resimler/Ney.jpg"/>
 <p class="spot">
  "Musikideki pir" olarak  adlandırılan çok yönlü bir  sanatkâr, neyzen Niyazi Sayın.  Mega Müzik tarafından  yayınlanan CD albümü sayesinde  üstadın üflediği "efsane  ney"deki sesin esrarını şükür ki geç de olsa duyduk
 </p>
 <p class="metin">
 </p>
 <p class="metin">
  O bir neyzen. Günümüz neyzenlerinin 'efsane', 'üstad' ya da 'musikideki pir' olarak adlandırmasına rağmen derviş meşreb ve çok yönlü bir sanatkâr olan Niyazi Sayın'ın Mega Müzik tarafından yayınlanan CD albümünün ardından musiki camiasında büyük bir sevinç yaşanıyor.
 </p>
 <p class="metin">
  Niyazi Sayın, sadece bir neyzen de değil. Ney ile birlikte ebru, tesbih, resim, fotoğraf, çiçekçilik, kuşçuluk ve daha nice sanat dalıyla da meşgul olmuş. Bu nadide güzellikleri döneminin en ehil ellerinden öğrenmiş. Bu nedenle olsa gerek, Ebristan'da bir sergi açılışında hattat Ali Alparslan hocaya dönerek 'Biz güzel günler yaşadık' diyerek günümüz şartlarına ve insanlarına olan sitemini dile getirmişti.
 </p>
 <p class="metin">
  Üstad, dünyanın Türk kültürüne imrenerek baktığını ama bizim bunun farkında olmadığımızı belirtiyor: "Toplum kendi kültürüne saygı göstermiyor. Ne dilimize, ne kültürümüze... TV spikeri Türkçeyi yanlış konuşuyor. Her konuda cahillik diz boyu. Adam, Amerika'dan kalkıp geliyor, bizim Çingene müziğini incelemeye. Bizimse halimiz meydanda. 1980—81'de Washington Seattle Üniversitesi'nde Etno Müzikoloji Bölümü'nde Necdet Yaşar'la birlikte dersler verdik. Bizim dini müziğimizi merak ettiler. Nasıl Bach varsa onların müziklerinde, bizde de olmalı diye. Evet, gerçekten o kadar çok eser var ki, onların bugüne kadar ne icrası yapılabildi ne tahlili." Üstad Necdet Yaşar da Amerika'da Türkiye'nin yerini haritada gösterecek insan sayısının çok az olduğunu ama yıllar geçmesine rağmen Niyazi Sayın'ın neyinin hâlâ birçok müzik marketlerde ve etnomüzikoloji alanında ilgi sahibi olanlar tarafından arandığını belirtiyor.
 </p>
 <p class="metin">
  Fikret Bertuğ, Niyazi Sayın'ın taksim denilen doğaçlama icranın büyük ustalarından olduğunu vurguluyor: "Mükemmel üfleme tekniği ile pestlerde olduğu kadar tizlerde de neyin teknik imkanlarını zorlayarak zarif, zaman zaman da sürprizlerle dolu yeni bir icra tekniğinin öncüsü oldu. Kendisine kadar gelen ney tavrını değiştirdi, özellikle taksimleriyle genç kuşağın neyzenlerini etkiledi. İcra edilen eserleri daha serbest bir duyarlılıkla yorumlama anlayışını getirdi."
 </p>
 <p class="metin">
  1927 yılında Üsküdar'da doğan Niyazi Sayın, ailesinin musikişinas olması sebebiyle gramofondan Tanburi Cemil Bey'in taksimlerini dinleyerek büyümüş. 1947 yılında mahalle büyüklerinden Mustafa Düzgünman'la karşılaşması onun hayatında bir dönemi de birlikte getirir. Çünkü okunan ezanı çok beğenmiştir. Düzgünman da kendisinin okuduğunu söyler. "Eğer istersen, gel bizim evde dini eser meşk ediyoruz, dediler. Bilahare oraya devam etmeye başladım. Bana o kapı, musiki âleminin açılmış olduğu ilk ciddi kapıdır."
 </p>
 <p class="metin">
  Daha sonra, neye merak saran üstad, Beyazıd'da çadırcılarda Osman Dede'den bir ney alır. "İlk olarak Yenikapı Mevlevihanesi Şeyhi Abdülbaki Dede'nin oğlu Neyzen Gavsi Baykara'dan iki ders aldım." Daha sonra Necmettin Okyay vasıtasıyla Halil Dikmen ile tanışıtırılır. Dikmen, Neyzen Emin Dede'nin talebesi ve Türkiye'nin en büyük neyzenidir. Ama Niyazi Sayın bundan bîhaberdir. "Her perşembe günü onbeş yıl hocamdan ney ve ahlak dersi aldım."
 </p>
 <p class="metin">
  50'li yıllarda Üsküdar Musiki Cemiyeti ile ve Neyzen Süleyman Erguner (S. Erguner'in dedesi) ile İstanbul Radyosu'nda saz eserleri icra eder. Bu dönemde yapmış olduğu bir ney solosu sonrasında Nevzat Atlığ'ın arzusu ile İstanbul Radyosu müzik yayınlarında görev alır. 1954—56 yılları Sayın için çok verimli geçecek ve çok kıymetli musiki üstadları ile meşk etme imkanını bulacaktı. 1956 sonrasında 1969 yılına kadar İstanbul Belediyesi Konservatuarı'nda icra heyetinde bulunan Üstad, o devirde yeni kurulan İstanbul Devlet Konservatuarı'nda öğretim görevlisi olarak vazife alır ve halen genç musiki öğrencilerine engin bilgi ve tecrübesini derslerinde anlatmaktır. Necdet Yaşar ile birlike Amerika'da Seaatle Üniversitesi'nde bir yıl kadar ders vermesinin yanısıra İngiltere, Almanya ve Fransa gibi ülkelerde çeşitli zamanlarda konserler vererek musikimizin tanıtımına katkı sağlamaktadır.
 </p>
 <p class="metin">
  Niyazi Sayın'ın 74 yıllık hayatının büyük bir bölümü musiki ile içiçedir. Bu süre içerisinde çok sayıda ve farklı dönemlerde sanatkarlarla birlikte olmuştur: "Sırası ile; Mustafa Düzgünman, Şeyh Hayrullah Efendi, Mızıkalı Muhiddin Efendi, Zekai Dede'nin talebesi Kadırgalı Hüseyin Fahreddin Efendi, Hafız Ali Efendi, Kadıköylü Vahid Bey, Emin Ongan, Şefik Gürmeriç ve bilhassa Mesud Cemil gibi hocalarımdan feyiz almış olduğumu söyleyebilirim."
 </p>
 <p class="metin">
  Necdet Yaşar, bugünün neyzenlerinin büyük çoğunluğunun ondan etkilendiğini ve onun bir ekol olduğunu belirtiyor: "Bunun için de sanatkarın maneviyat ve kültür alt yapısı ile dolu olması gerekir. İşte Niyazi Sayın sazında hem virtüözdür, hem de ekoldür. Çok iyi, çok hassas bir dosttur, örnek bir sanatkardır."
 </p>
 <p class="metin">
  Günümüzün usta neyzenlerinden Sadreddin Özçimi de, 'Öyle bir hocanın talebesi olduğum için büyük mutluluk duyuyorum' diyor: "Çünkü Niyazi Sayın, son yüz yıl içersinde ney sazına teknik ve tavır açısından en büyük gelişmeyi yaşatmış bir üstaddır. Benim musikideki pîrimdir."
 </p>
 <p class="metin">
  Yaklaşık 20 yıldır Niyazi Sayın ile "usta çırak" ilişkisini sürdüren Salih Bilgin de, hocanın, yaşadığı dönemin en velud hocalarından olduğunu vurguluyor: "Musikimizin pek çok usta sanatkarı hocalık yapmış, ama çok azına bu kadar talebe yetiştirmek nasib olmuştur. Hoca ile meşk yapmak deyince karşımıza öyle bir eğitim çıkar ki bunun içinde ney üflemek başta olmak üzere, nazariyat, usul, solfej, uslup ki bu çok önemli, repertuar, dini müzik, müzik tarihi, edebiyat, tasavvuf, resim, hat, ebru, cilt, eski Türkçe yazı, güzel yazı yazma, nota yazma, saz yapımı, çiçek yetiştirme, yemek pişirme ve daha şu anda aklıma gelmeyen pek çok konu bu meşkin içinde olur, hülasa baştan aşağı sanat, hayat ve edeb dersi olur. Kişiler arası münasebetler bu edeb dairesi içinde kalır. Yani 'ney üflemekten murad adam olmaktır' felsefesi meşkin özü idi. Bu söz bana hocamın ilk derste söylediği sözdür."
 </p>
 <p class="metin">
  Neyde yeni açılımlara imza atan genç neyzenlerden Aziz Şenol Bilgin de, Niyazi Sayın'ın solistlik kavramını ortaya çıkartmasının önemini vurguluyor. "Niyazi Sayın virtüözitenin ötesinde, ondan sonra gelen kuşaklara saz solisti olma cesaretini vermiştir. Niyazi Sayın, bugün Türkiye'de ney ile ilgilenen bütün insanları şöyle ya da böyle etkilemiş, karşı karşıya olmasa da pek çok ney öğrencisinin istifade ettiği efsane bir sanatkardır."
 </p>
 <p class="metin">
  Neyin üstadı Niyazi Sayın'ın çok sayıda kasetleri yayımlanmış, radyo programlarına ve sayısız konserlere yurtiçi ve yurtdışında imzasını atmıştı. Ama uzun yıllar Hz. Mevlânâ'yı anma törenleri için Konya'da mutrıb heyetinde neyzen ve neyzen başı olarak görev alan Niyazi Sayın, neyin en güzel Mevlânâ Dergahı'nda dinlenebileceğini vurguluyor.
 </p>
 <p class="metin">
  Üstada göre, sanatta bir yere gelmek için, yan sanatlarla ilgilenmek şart. Bir bütün olan sanat dallarının hepsi birbiriyle ilişkili, biri öbürünü çağırıyor. Tabii ehil bir üstaddan öncelikle bir sanat dalında ilerlemek gerekiyor ki, diğerlerine de ilgi duyabilsin müstakbel sanatkar. Eski tabirle hezarfen deniliyor, bu meziyetli insanlara. Kendisine ebruyu, son devir hezarfeni Necmettin Okyay öğretmiş. 1970'de Maçka Galerisi'nde açtığı bir sergide ilk kez ebruyu bir tablo olarak sergilemiş. Ney hocası Halil Dikmen'den resim dersleri almış, Mustafa Düzgünman'dan fotoğraf tekniklerini öğrenmiş. Düzgünman ile ebru ile birlikte musiki de meşketmiş yıllarca. Niyazi Hoca'nın hünerleri bu kadar değildir. Edirnekapılı Galip Hoca'dan öğrendiği tespihte de ustadır. Kuşçuluk da onun ilgi alanındadır, çiçekçilik de...
 </p>
 <p class="metin">
  Üstadın üzerinde durduğu "marifet iltifata tabi..." sözünü hatırlatarak,  özellikle genç musiki meraklılarının, bir elin parmağı kadar sayıdaki "üstad"lara sahip çıktıklarını belirtmekte fayda var. Fikret Bertuğ'un Niyazi Sayın hakkında söylediği "Zirveler kolay anlaşılmaz ve özellikle hayatta iken kıymetleri bilinmez" sözünün her zaman geçerli olamayacağını göstermek için bu bir fırsat... Üstadın üflediği "efsane ney"deki sesin esrarını stüdyo kayıtlarında duyabilmek bile zordu, ama şükür ki geç de olsa duyduk.
 </p>
 <br/>
 <center>
  <a class="anaorta" href="http://web.archive.org/web/20020222191555/mailto:samilkucur68@yahoo.com">
   samilkucur68@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/327/kultur/2.htm), [web.archive.org (arşiv bağlantısı)](http://web.archive.org/web/20020222191555/http://www.aksiyon.com.tr:80/2001/327/kultur/2.htm)
