# Brezilya’dan ney sesi geliyor...

*Şamil Kucur Bilinmeyen-tarih*

<div>
 <font>
  <img border="0" height="1" src="/web/20050302225901im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20050302225901im_/http://www.aksiyon.com.tr/resim/291/62.jpg" vspace="5"/>
  </p>
 </font>
 <font class="content">
  Küçük bir çocuk düşünün... Hayatının daha ilk yıllarında musikiyle birleşmiş yazgısı. Anne ve babasını kaybettikten sonra onların acısını büyük kent unutturur demiş, taşradan büyük şehire taşınmaya karar vermiş. Ama kardeşleri onu engellemeye ve fikrinden caydırmaya çalışmışlar.
 </font>
 <br/>
 <p>
  <font class="content">
   Çok da haksız değillermiş. Çünkü iki gözü doğuştan körmüş çocuğun. Gözlerinin önü karanlıksa da dünyası aydınlıkmış ve kimse durduramamış onu. Büyük kent de yetmemiş. Büyük ülkeler “görmüş”, gezmeye doymamış; müziğe, çalmaya, söylemeye de...
   <br>
    <br>
     Hayatının her dönemi çeşitli renklerle bezenmiş bir insan İsmail Çimen. Pek çok Avrupa ülkesinde konser veren, konferanslara katılan ve tanınan bir sanatçı: Hem udi, hem neyzen, hem de hâfız... Şimdi Brezilya'da yaşıyor, ama arada bir ülkesini ziyaret etmeyi de ihmal etmiyor. Sanatıyla tınılanan bir dost meclisinin atmosferinde büyülendik. Hayat yolculuğu boyunca hem keşfetmiş, hem katıldığı etkinliklerle gönüllü kültür elçiliğimizi yapmış bu gönül dostuyla bir gece yarısı görüştük.
     <br>
      <br>
       Erzurum'un Çat ilçesinde muhtar Rıza Bey'in üç oğlundan biri olarak dünyaya gelmiş İsmail Çimen. Yaşıtlarıyla koşup oynayamayınca neyiyle arkadaş olmuş. Musikiye olan merakını değerlendirmek konusunda karar almış sonra. Ancak ailede musikiye ilgi duyan başka kimse yokmuş, kendisine hem kılavuz hem öğretmen olmuş. Dört beş yaşlarında başlamış türkü söylemeye. “Huma kuşu”, “Dağlar yeşillenmiş” gibi türkülerle birlikte Kul Himmet'in “Yârim senden ayrılalı, hayli zaman oldu gel” diye bilinen deyişlerini söylemiş küçük içli sesiyle. Allah vergisi görmeyen gözlerinin aksine bir o kadar güzel ki sesi....
       <br/>
       <br/>
       Henüz bir kaç türküyü söyleyebilen İsmail, musiki hayatına ilk adımları da atmış oluyordu böylece. Musiki hayatında teknik ve pratik olarak çok farklı cemiyetlerden etkilenen İsmail'in en çok etkilendiği merkez ise Erzurum’un tarihi ‘Âşıklar Kahvesi’. O günlerin Erzurum’unda, Âşıklar Kahvesi ile ilgili hatıralarını şöyle yâdediyor: “Musiki birikimimin ve musiki kulağımın gelişmesinde Erzurum’daki “Âşıklar Kahvesi”nin büyük rolü oldu. Çocukluk yıllarımda Erzurum'da Türk sanat musikisi pek bilinmezdi, ama âşık musikisi ve âşıklık geleneği pek yaygındı. O yıllarda Erzurum'da halk âşıklarının türkü söyleyip atıştıkları sohbetlerin yapıldığı bu kahvede Âşık Reyhani, Murat Çobanoğlu ve Mevlud İhsani gibi halk âşıkları program yapıyorlardı. Dört, beş saat süren bu programları dinlemeye giderdim. O günlerin benim hayatımda her zaman ayrı bir yeri olmuştur.”
       <br/>
       <br/>
       Âşıklar Kahvesine devam eden ve söylenen türküleri hafızasına alan İsmail’in babası Rıza Bey, dini hassassiyeti olduğu için oğlunun hafız olmasını ister. Yakınları gözleri görmeyen küçük çocuğun bu işi başaramayacağını düşünürler. Ancak bir denemesinde fayda olacağına karar verilir ve sekizbuçuk yaşındaki İsmail Kur’an—ı Kerim’i hıfzetmeye başlar. Onbir yaşında da hafız olur. Erzurumlu Hafız İsmail Çimen’in hayatındaki asıl ilginçlikler bundan sonra başlayacaktır...
       <br/>
       <br/>
       Hüzün ve arayışlarla geçen yıllar...
       <br/>
       <br/>
       Gözleri görmeyen ancak kendi iç âleminde bir hayat kurarak, hafızlık ve musiki ile günlerini geçiren İsmail, dışarıdaki hayatın gerçekleri ile karşılaşmaya başlar. Annesi ve babasını aynı yıl içinde arka arkaya kaybeder ve Erzurum’da kardeşlerine yük olacağını düşünmekten olsa gerek büyük şehre gitmeye karar verir. 1969 yılında İstanbul’a gelir ve bir daha geri dönmez.
       <br/>
       <br/>
       Büyük şehire göçü de bir hayli ilginç İsmail Çimen'in. Anne babasını kaybedince ‘madem hayattayım o halde mücadele etmeliyim’ diye karar verir. Bunu nerede gerçekleştirebileceğini araştırmaya başlar, sonuçta İstanbul'a gitmesi gerektiğini düşünür. Kendisine engel olmaya çalışan kardeşlerine bu tavırlarından dolayı çok kırılmış o zamanlar. Allem eder kallem eder kaçar. İstanbul'a gelişi kendisini taşımayı kabul eden bir kamyoncunun sayesinde olur.
       <br/>
       <br/>
       Gönenli Mehmet Efendi’nin himayesinde
       <br/>
       <br/>
       Küçük yaşına, iki gözünün görmemesine ve cebinde beş kuruş olmamasına rağmen elinde bir tanıdık adresi bile olmadan gelmiş İstanbul'a. “Sonunda İstanbul’a gelmiştim. Ama nereye gidecektim, bir tanıdığım da yoktu. Ama hafızamı yokladım ve Erzurum'da anlatılanlar hayalimde canlandı.’ Bu duygular ile İstanbul'a ayak basan küçük hafız, Gönenli Mehmed Efendi'ye ulaşabilirse onun kendisine yardımcı olacağını düşünür Erzurum anılarının kılavuzluğunda. Hoca'nın haftanın belirli günlerinde vaaz verdiği Sultanahmet Camii'ne gider. ‘Hayatımda çok önemli yeri olan hocam’ dediği Mehmed Efendi ile bir namaz sonunda tanışır. Durumunu izah ederek, neler yapabileceğini sorar. Kendisiyle bir baba şefkati ile ilgilenenen hocası küçük talebesine “Sen şimdilik burada bizim misafirimiz olarak kalırsın” der. Daha sonra İsmail'e Malta’da bir apartman dairesi ayarlanır ve orada da altı ay kadar kalır. Bu süre içerisinde de Mehmed Efendi’nin kendisi ile yakından ilgilendiğini söylüyor İsmail Çimen: ‘Haftada iki gün oraya gelen hocam beni çağırtarak bir ihtiyacım olup olmadığını sorardı. Hocanın benimle özel olarak ilgilendiğini görenlerin de bakışları değişiyordu. Hatta kendilerinin bulundukları meclislerde mutlaka bana Kur'an okuturdu.’
       <br/>
       <br/>
       Kubbealtı’nda zaman...
       <br/>
       <br/>
       1972'li yıllarda İsmail, eski İstanbul efendilerinin toplandığı Fatih'teki Koska Kahvesi'ne devam etmeye başlar. İsmail Dümbüllü, Tanburi Muzaffer Özpınar, Uğur Böcekleri gibi tanınmış sanatçıların da izlemeye geldiği konserler ve sohbetlerin olduğu bu kahvenin musiki birikiminde çok tesiri olduğunu vurguluyor.
       <br/>
       <br/>
       1977 yılında Beyazıt Camii'nde müezzin olarak göreve başlar. Girişken, sıcak tabiatlı ve şakacı bir kişiliğe sahip olan hafızın hayatında çok önemli bir yer edecek ‘ney’ ile tanışması bu yıllarda gerçekleşir: “Beyazıt'ta Çınaraltı'nda otururken Ekrem Hakkı Ayverdi Bey ile bir dostum vasıtası ile tanıştım. Ekrem Hakkı Bey beni Kubbealtı Kültür ve Sanat Vakfı’na davet etti. Aslında o tanışma benim ney öğrenmeme ilk adım olmuştu. Çünkü Kubbealtı Vakfı’nın bir de musiki grubu vardı." İsmail Çimen, ney hocası Ömer Erdoğdular ile Kubbealtı Kültür ve Sanat Vakfı'nda tanışır. Kabiliyeti kadar ney hocası Ömer Bey'in döneminin ve bugünün en iyi ney hocalarından olması da neyde çok çabuk ilerlemesini sağlar. Artık hafız ve neyzen olan İsmail Çimen, Yusuf Ömürlü idaresindeki Kubbealtı Musiki Topluluğu’nda da geçirdiği günlerden çok istifade ettiğini söylüyor. O yıllarda İstanbul’da ne kadar musiki cemiyeti varsa hepsinde görmek mümkünmüş İsmail Çimen’i . Süheyla Atmışdört yönetimindeki İ.Ü. Türk Musikisi Korosu, İleri Türk Musikisi Cemiyeti ve Türk Ocağı Korosu’nun çalışmalarına bazen dinleyici bazen de neyzen olarak iştirak etmiş Çimen.
       <br/>
       <br/>
       Cumhuriyet devrinde tasavvuf musikisi ve kültürünün araştırılması ve yaşatılması sahasında çalışmaları ile tanınan Hacı Muzaffer Ozak Efendi ile 1973 yılında tanışan Neyzen İsmail Bey, davet üzerine Ozak'ın Sahaflar Çarşısındaki dükkanına gitmiş. Bu davet başka bir davetin kapısını aralamış; daha sonra Karagümrük’teki Tasavvuf Musikisini Araştırma Vakfı’na çağırılmış. İsmail Çimen o gün bu gündür adı geçen vakfa devam ediyor.
       <br/>
       <br/>
       Sabrı, azmi ve kabiliyetleri ile hayattaki bütün olumsuzlukların üstesinden gelen hafız ve neyzen İsmail Bey, bunlarla da yetinmemiş ve 'ud' sazını öğrenmeye karar vermiş.
       <br/>
       <br/>
       Ver elini dünya...
       <br/>
       <br/>
       ‘Daha çok ilgi sahama giren Türk klasik musikisi ve tasavvuf musikisinin kültürünü de uzun yıllar araştırdım ve hâlâ bu çalışmalarım sürüyor. Çünkü yaptığınız işin kökünü, kaynaklarını bilmezseniz onun bir feyzi, bereketi ve tesiri olmaz’ diyen sanatkârımızın çalışmaları boşa gitmiyor. Almanya, İsveç, Norveç, Danimarka, İngiltere, Avusturya, İtalya, İspanya, Yunanistan ve daha birçok ülkeden davetler alarak Türk musikisi ve tasavvuf musikisi üzerine birçok üniversite ve akademide konferans veriyor. Sözkonusu ülkelerde İsmail Çimen ile ilgili kayıtlar mevcut, arşivler onun konser ve konferanslarını belgeliyor.
       <br/>
       <br/>
       Bu kadar farklı din, dil ve kültürdeki insanlar ile diyalog kurması da İsmail Bey için zor olmamış. Çünkü o hayata adım atarken problemin en büyüğü ile karşılaşmış. Problem çözme becerisini küçük yaşlarda edindiğinden olsa gerek, İngilizce, Portekizce ve Arapçayı kendi gayretleriyle öğrenmiş. Hatta uzun yıllar turist rehberliği yapacak kadar iyi öğrenmiş bu dilleri. Hatta Brezilyalı bir hanımın gönlünü alabilecek, onunla evlenebilecek kadar... Lusianu Hanım ile Brezilyalı bir grubu gezdirdiği sırada tanışmış. Bir yıl kadar sonra evlenmeye karar vermişler; İsmail Bey’in verdiği bir karar daha varmış, “evet” demiş kendi kendine ve eşinin memleketine yerleşmiş. Karnavalları ve futbolu ile tanınan Brezilya’da da aynı aktifliği sürdüren Çimen, Sanpaola’da Türk Tasavvuf Musikisi ve kültürü üzerine çok sayıda öğrenciye ders veriyor.
       <br/>
       <br/>
       Kimbilir, belki gelecek günlerde bir gün, Türk musikisi melodilerini Türkiye’den kilometrelerce uzaktan duymak mümkün olacak, İsmail Çimen’ler oldukça...
       <br/>
       <br/>
       sakucur@yahoo.com
       <br/>
      </br>
     </br>
    </br>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=14260), [web.archive.org (arşiv bağlantısı)](http://web.archive.org/web/20050302225901/http://www.aksiyon.com.tr:80/detay.php?id=14260)
