# Kalbin doktoru İstanbul’un nabzını tuttu

*Şamil Kucur Bilinmeyen-tarih*

<div>
 <p>
  <font>
   Milenyumun doktoru unvanlı ünlü kalp cerrahı Mehmet Öz tatilini geçirmek için her yıl olduğu gibi yine Türkiye’ye geldi. Nobel adayı ünlü doktor ile İstanbul’un tarihi mekanlarını birlikte gezdik.
   <br/>
   Genç yaşta buluşları ve uygulamaları ile bilim literatüründe yer edinen dünyanın sayılı kalp cerrahlarından Prof. Dr. Mehmet Öz, Amerika’da doğup büyümesine rağmen ülkesine hayran bir bilimadamımız. Türkiye ile bağlarını hiç kopurmamış. Ünlü kalp cerrahı Prof. Dr. Gerald Lemole’nin kızı olan eşi Lisa Jane ve çocukları Defne Nur, Anabella Sezen, Zoe Yasemin ve Oliver Mustafa ile her yıl tatilini geçirmek için Türkiye’ye geliyor. Anne ve babasının vatanını onlara tanıtmaya çalışıyor.
   <br/>
   <br/>
   Mehmet Öz, günde onbeş saatini verdiği yorucu mesailerin ardından yaz tatilini geçirmek için yine Türkiye’ye geldi. Geçtiğimiz günlerde ailesiyle yaptığı bir İstanbul gezisine biz de eşlik ettik. Farklı mekanlarda saatlerce süren bir beraberlik sürecinde hayatı, başarıları, ailesi, hayalleri hakkında görüştük, kendisini tanımaya çalıştık. Tıp dünyasında ilklere attığı imzalar ile tanınan Prof. Dr. Mehmet Öz kolay anlaşılmamaktan şikayetçi. “Benim ne dediğimi, ne yapmak istediğimi insanlar uzun yıllar anlayamadı. Ama artık yavaş yavaş bazı kalıplar kırılmaya başlandı. Çünkü önyargının olduğu yerde aydınlanma olması çok zordur. İnsanlar yeni ve farklı olanı dinlemiyorlar” diyor bu konuda. Mehmet Öz’e göre anlaşılması zor olan, insan. Bir kalp cerrahı olarak insanın biyolojik yapı ile sınırlı olmadığını, manevi bir yönünün bulunduğunu söylüyor.
   <br/>
   <br/>
   İlle de İstanbul
   <br/>
   <br/>
   Mehmet Öz’ün hayatında İstanbul’un çok özel bir yeri var. “Dünyada İstanbul gibi bir başka şehir olduğunu düşünmüyorum. Dünyanın bir çok yerini gezdim. Daha güzel yerler var ama, İstanbul bambaşka” diyor. Ünlü doktorla yanında eşi ve çocukları olduğu halde Ayasofya’nın önünde buluşuyoruz. Ayasofya’yı rehber eşliğinde gezdikten sonra Soğuk Çeşme Sokağı’nın betonla karşılaşmamış evleri arasından Topkapı Sarayı’na yöneliyoruz. Başka numunesi nerede ise kalmadı diyebileceğimiz cumbalı, kafesli, pırıl pırıl eski İstanbul evlerini görmek New York’un gökdelenleri arasında doğan ve yaşayan misafirlere bir hayli ilginç geliyor.
   <br/>
   <br/>
   “Benim için çok önemli. Özellikle çocuklarımın görmesini çok istiyorum” dediği Osmanlı Devleti’nin yönetim merkezi olan Topkapı Sarayı’na girerken modernlik ile gelenekselliği bir arada yürütebilmesinin ve başarılarının sırlarını açıklıyor Öz. Bir Türk ailenin Amerika’da doğmuş en büyük çocuğu olan Mehmet Öz’ün babası da ünlü kalp cerrahı Prof. Dr. Mustafa Öz. Çocukluk yıllarında Türkiye’de yaptıkları uzun tatiller sırasında, her iki ülkeyi de yakından tanıma ve karşılaştırma imkanını yakalamış. İstanbul’u ve babasının memleketi olan Konya’nın Bozkır ilçesindeki Öz köyünü hayatını etkileyen en önemli yerler olarak kabul ediyor. İki ülkenin geleneklerini ve inanışlarını yakından tanıması mesleki ve üstün hoşgörü sınırlarının oluşmasına da yardımcı olmuş. Batı’nın en üstün tedavi yöntemlerini alternatif yaklaşımlarıyla bütünleştirebilmesi onun ‘gelecek bin yılın doktorlarından biri oluşunu’ da açıklıyor. ‘Türkiye benim için duyuların fiziksel dünyaya dönüştüğü, tahlil edilmeden, sınanmadan ve anlaşılmadan önce görülmesi, işitilmesi, koklanması ve hissedilmesi gereken bir yer ve yaşam biçimiydi. Her yaz tatilinin sonunda okul için ailemle tekrar Amerika’ya döndüğümüzde bu deneyimden kopuyordum” diyor. Bu deneyimlerin meslek hayatında farklı insanların nasıl yaşadıklarını, nasıl düşündüklerini ve birbirlerini nasıl tedavi ettiklerini anlamasını sağladığını vurguluyor.
   <br/>
   <br/>
   Amerika’da hastanelere ziyaretçi kabul edilmezken Türk hastanelerinde hastaların refakatçilere teslim edildiğini de bu geliş gidişlerinde öğrenmiş. Zorunlukların doğurduğu bu sonucun Türk hastaları şefkatli bir ev ortamına kavuşturduğunu, Amerikalı hastaların ise yalnızlıklarının yüzlerinden okunduğunu ve bunun tedaviye etkilerini farketmiş. ‘Ben, bu insanlara acıyor ve birilerinin gelip onları neşelendirmelerini diliyordum. Üstelik o sıralar, yalnızlığın bir insana bedensel zarar vereceğini de bilmiyordum. Ama şimdi biliyorum ki bu mümkün” diyor.
   <br/>
   <br/>
   Dr. Öz, kalp nakletmenin, bir cerrah olarak tüm yapılanların doruk noktasını teşkil ettiği inancında. Güneş dünya için nasıl hayat veren bir ısı kaynağı ise kalbin vücuttaki rolü de bu. “Cesur ve kanayan kalpler de vardır’ diyor kalp hakkında ve devam ediyor: “Kalp, çocukluğumdan beri hem bedensel açıdan, hem de imaj olarak tüm ilgimi çeken yaşamsal bir organ olmuştur. Bu tutku beni sonradan keşiflerle dolu olan büyüleyici bir tıp yolculuğuna sürükledi. Bu keşifler bizi neyin yaşattığıyla ilgili de değildi. Kalbi sağlığına kavuşturmak için aklın yardımını nasıl elde edeceğimizi de içeriyordu”.
   <br/>
   <br/>
   Kalp ameliyatlarını gerçekleştirirken içinde bulunduğu durumu da “Bunun üzerine pek çok şiir yazdım. Ameliyata girerken bazen kendimi maçta, bazen savaşta, bazen de bir din adamı gibi hissediyorum. Hastaları diğer insanlardan ayırıyoruz, soyuyoruz, yıkıyoruz ondan sonra ameliyatı yapıyoruz. Bu anda hiç konuşmayız. Ellerimizi yıkarken konsantre oluruz. Neler yapacağımızı gözümüzün önünde canlandırırız” şeklinde özetliyor.
   <br/>
   <br/>
   Dua gücüyle tedavi, hipnoz ile ameliyata hazırlama, hastaları ameliyat sırasında masaj ile, müzik ile gevşetme, beslenme yöntemlerini düzelterek kalp hastalığını geriletme, enerji verilmesinin yöntemiyle chakra’ların enerji sistemlerini düzenlenmesi (yani healing) gibi çoğu meslektaşının ‘şarlatanlık’ olarak kabul edeceği yöntemleri cerrahi müdahaleyle birleştirmesi Amerikan tıp alanında Prof. Öz’ün öncü kalp nakilleri kadar devrimci bir değer taşıyor. 
Fatih Sultan Mehmet ile Cerrah Mehmet
   <br/>
   <br/>
   Mehmet Öz’le sohbetimize devam ederken bir taraftan da o hafta sonu Topkapı Sarayı’nın nöbetçi amiri olan Hilmi Aydın’ın saray ve tarihimiz hakkında verdiği bilgileri dinliyoruz. Dr. Öz, eşi ve çocukları sık sık sorular yönelterek meraklarını gidermeye çalışıyorlar. Aydın’ın Harem Dairesi ile ilgili olarak verdiği bilgilerden sonra Lisa Öz, “Peki neden Topkapı Sarayı ve özellikle Harem ile ilgili farklı bilgiler anlatılıyor ve yazılıyor’ sorusunu sormadan edemiyor.
   <br/>
   <br/>
   Mukaddes Emanetler Dairesi’ne girdiğimizde, sohbet konusu da mekanla bağlantılı olarak modern tıp için inancın önemine kayıyor. Dr. Öz, “Kalp krizi geçiren hastalarımızın bir kısmı için dini inançlarına göre dua ettiriyoruz. Dua eden ya imam, ya papaz ya da budist oluyor. Diğer yarısına da hiç bir şekilde bir şey söylemiyoruz. Başkaları tarafından dua edilen insanların, edilmeyenlere oranla daha çok yaşayıp yaşamadıklarını inceliyoruz. Bazen hiç anlaşılmayan bir şekilde tedavisi mümkün olmayan bir hasta inançları sayesinde iyileşebiliyor. Allah’a inanmak mühim bir konu. Ama Allah ile kişiler arasında çok insan olduğu zaman bunları Allah yerine koymak zorunda kalıyorsunuz. Sufiler direkt olarak ruhsal dünyaya girdikleri için kendilerini hissetmeye başlıyorlar. Aynı şeyi Budistler ve Hindular da yapıyorlar ama başarılı oluyorlar mı bilmiyorum. İslâm müthiş bir din ama istismar ediliyor. İnsan her şartta güzel duyguları içinde barındırmalı ve bunu bütün insanlar ile paylaşmalı. Aksi takdirde hayatı yaşanmaz hale getiririz. Biz bu hayata niye geldik. Kimiz, burada ne işimiz var?”
   <br/>
   <br/>
   Saray gezimizde Osmanlı padişahlarının portrelerinin sergilendiği bölüm Dr. Mehmet Öz ve ailesinin en çok ilgi gösterdiği yer. 7 yüzyıllık bir cihan devletini yöneten sultanların portrelerini incelerken Öz, adaşı olan Fatih Sultan Mehmet’e özellikle ilgi gösteriyor. ‘Binyılın devlet adamı’ unvanlı Fatih Sultan Mehmet’in tablosu önünde fotoğraf çektiren bir başka Mehmet, “Binyılın tıp adamı” unvanlı Dr. Mehmet Öz, “Ne mutlu bana, adını taşıdığım büyük dedemiz Fatih Sultan Mehmet ile, Cerrah Mehmet bir arada” diyor.
   <br/>
   <br/>
   Sarayın diğer bölümlerini de gezdikten sonra ünlü ebru sanatçımız Hikmet Barutçugil’in kurduğu Ebristan isimli ebru merkezine gidiyoruz. Barutçugil öğrencilerine ebru yapım tekniklerini öğrettiği mekanda Mehmet Öz’ün küçük kızı Yasemin’i ebru teknesinin önüne oturtuyor ve neler yapması gerektiğini anlatıyor. At kuyruğu kıllarının bağlandığı gül ağacından yapılmış fırçayı eline ilk kez alan Dr. Mehmet Öz’ün su üzerinde oluşturduğu kalp, kursiyer öğrencileri hayrete düşürüyor. Bu arada Hikmet Barutçugil’e ilginç bir teklifte bulunuyor Öz, hastalarının tedavisi için ebru sanatı üzerine birlikte çalışmayı öneriyor.
   <br/>
   <br/>
   <br/>
   <br/>
   YARININ LİDERİ
   <br/>
   <br/>
   Prof. Dr. Mehmet Öz 1960'ta Ohio Eyaleti’nin Cleveland kentinde doğdu. Babası ünlü kalp cerrahı. Prof. Dr. Mustafa Öz, annesi Robert Koleji mezunu ve eski kürek şampiyonu Suna (Atabay) Öz. Mehmet Öz, 1982’de Harvard Tıp Fakültesinden mezun oldu. 1986’da Pennsilvanya Üniversitesi’den tıp doktoru unvanını aldı. Halen Columbia Üniversitesi Irving Kalp Cerrahisi Profesörü olan Öz, aynı üniversitenin Tamamlayıcı Programı’nın kurucusu. Öz’ün kalp transplantasyonu, minimal girişimsel kalp cerrahisi ve sağlık kontrolü üzerine de araştırmaları var. Kardiyovasküler cerrahide robot programını ilk uygulayan doktor olan genç bilim adamı, 1999 Davos Dünya Ekonomik Forumu’nda ‘Yarının lideri’ seçildi. Amerika Birleşik Devletleri Toraks Cerrahi Derneği Robert E. Gross araştırma bursu, Columbia Üniversitesi Tıp Fakültesi’nden 1988’den itibaren 4 yıl boyunca Blakemore Araştırma Ödülü, Columbia–Presbyterian Tıp Merkezi Klinik Araştırma ödülleri aldı. 1996’da ‘Yılın Amerikan–Türk Adamı’ seçildi. 400’e yakın orijinal yayına, kitaplara, makalelere ve birçok patente sahip olan Dr. Mehmet Öz’ün ‘Healing From the Heart’ adlı kitabı 1998’de 350 kitap içinde en iyisi seçilerek, Amerika’nın en prestijli kitap ödüllerinden ‘Daha İyi Bir Amerika İçin Kitaplar’ ödülüne layık bulundu.
   <br/>
   <br/>
  </font>
 </p>
 <p>
  <font>
   (Bu yazı 77 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1374), [web.archive.org (arşiv bağlantısı)](http://web.archive.org/web/20050301161843/http://www.aksiyon.com.tr:80/yazdir.php?id=1374)
