# Hülya Koçyiğit’le darbeden perdeye.... “Herkes eteğindeki ‘soruları’ döksün”

*Şamil Kucur 2000.10.14*

<div>
 <p class="spot">
  <img border="0" height="233" src="/web/20020329145231im_/http://www.aksiyon.com.tr/2000/306/resimler/HULYAKOCYIGIT.jpg"/>
  27 Mayıs dramının anlatıldığı  "Şeytan Aldatması" filmini çevirmeyi kendisine ideal edinen Koçyiğit, 'bu mantıkla hareket edilirse, her an bir başka başbakan ve bakanımızı asabiliriz. İnsanlar fikirleri yüzünden asılamazlar, onları fikirlerini dinleyerek anlamaya çalışmalı' diyor.
 </p>
 <p class="metin">
  27 Mayıs 1960 İhtilali, tutuklamalar... Yassıada Mahkemeleri... Türk siyaset tarihine kara günler olarak geçen 16 ve 17 Eylül 1961. Bir devrin efsane başbakanı ve iki bakanının ipe giden yoldaki hüzünlü hikayesi...
 </p>
 <p class="metin">
  Aradan 39 yıl geçmesine rağmen hâlâ tartışmalar sürüyor. O döneme ait karanlıkta kalmış ve cevaplanması gereken bir çok soru hâlâ gün yüzüne çıkacağı günü bekliyor.
 </p>
 <p class="metin">
  1960 darbesini yüreğinde hissedenler, o günlerin bir daha bu ülke insanı için yaşanmaması dileğinde bulunuyor.
 </p>
 <p class="metin">
  "Sen beceremedin, ben yapacağım"
 </p>
 <p class="metin">
  Bir nesil bu acıyı yüreğinin bir köşesinde taşısa da orta kuşak o dönemi yaşamadığı için o acıları ve çekilen sıkıntıları bilmiyor. Zaten Türk Sineması'nın sevilen yıldızı Hülya Koçyiğit'i 27 Mayıs dönemini anlatan belgesel bir filme katılmaya iten sâik de bu olmuş. Yönetmenliğini Halit Refiğ'in yaptığı ve yaklaşık iki yıl süren araştırmalar sonucunda yazılan senaryoya 'Şeytan Aldatması' adı verilmiş.
 </p>
 <p class="metin">
  <img border="0" height="280" hspace="5" src="/web/20020329145231im_/http://www.aksiyon.com.tr/2000/306/resimler/BERIN.jpg" vspace="5"/>
  Hülya Koçyiğit, cumhuriyetin kuruluşu ve sonrasında demokratikleşmenin geçirdiği aşamalarda zaman zaman pürüzler çıktığını belirtiyor. Demokrasinin ne olduğu ve nasıl uygulandığı gibi toplumun kafasında cevaplanamamış bir çok soruyu o da soruyor; "Tek Parti döneminde, sultanlık yıkıldı, tek parti kuruldu ama ancak çok partili döneme geçtiğimiz zaman demokrasiyi idrak edebildik". Koçyiğit, bu ilk çok partili deneyimin bir askeri darbeyle sona erdirilmesini, 'Halka, sen beceremedin ben yapacağım" demek olduğunu düşünüyor ve "Bunun arkasındaki neden ne?" diyerek kafasında yıllardır biriken soruları sormaya başlıyor; "Türkiye'yi buraya getiren nedenler neydi? Kim aldanmıştı, halk mı, halkın özgür iradesine güvenmeyen darbeciler mi? Dış etkenlerin rolü neydi ve nereye kadardı? Bilinen gerçekleri iyice taradık ve yaşayan insanlarla da uzun uzun konuştuktan iki yıl kadar sonra bir senaryo çıktı ortaya".
 </p>
 <p class="metin">
  Bu film bazılarını çok rahatsız edecek!
 </p>
 <p class="metin">
  Hülya Koçyiğit 1947 doğumlu, yani 53 yaşında. 27 Mayıs askeri darbesi olduğunda ise henüz 13 yaşında. Bu ihtilal ve sonrasını anlatma konusunda büyük bir sorumluluk duyuyor Koçyiğit, "Benim yaptığım iş, yaşadığım döneme tanıklık yapmak, bu tanıklığı yaparken de aktarmak, belgelemek. Sinema yapan kişinin işi bu. Biz böyle bir işi yapıyoruz. Ve bu halkın yaşamı ve mutluluğu beni çok ilgilendiriyor".
 </p>
 <p class="metin">
  Koçyiğit'in tek umudu, bugünün çocuklarının yarınlarda kendisiyle barışık bir toplum içinde olabilmeleri: "Geldim, gidiyorum diyemiyorum, bir parçası olduğum ülke sözkonusu olduğunda 'bana ne' diyemiyorum".
 </p>
 <p class="metin">
  Koçyiğit, bu filmi çevirmenin çok büyük bir risk olduğunu, birtakım insanları ve bazı kesimleri rahatsız edeceğini de biliyor: "Ancak aradan kırk sene geçmesine rağmen, hâlâ kendimize özeleştiride bulunamıyorsak nasıl önümüzü göreceğiz?". Ona göre dünkü meseleler artık hâllolmalı ve o dönemi yaşayan insanların kafaları soru işaretlerinden kurtulmalı.
 </p>
 <p class="metin">
  Yassıada'da asılan üç kişinin ismi çok öne çıksa da Hülya Koçyiğit için Berin Menderes karakteri de çok önemli. Çok zor aşamalardan geçmiş olduğunu düşündüğü karakteri kendisi canlandıracak.
 </p>
 <p class="metin">
  Berin Hanım'ın hikayesi
 </p>
 <p class="metin">
  Acı ve kederlerle örülmüş bir hayatı yaşayan Berin Menderes 1905 yılında İzmir Karşıyaka'da doğmuş. Belirli bir kültür seviyesinde yetişmiş. Bir eniştesi daha önce siyasete ilgi duymuş ancak asılmış, sonrasında ise ailede tarifsiz acılar yaşanmış. Bu sebeble siyasete son derece soğuk ve uzak duran genç Berin, gelecekte yaşayacaklarından habersiz olarak 1929 yılında Aydın'da bir çiftlik ağası ile evleniyor. İzmir'deki konak yaşantısından Aydın'ın bir ilçesinde yeni bir yaşama gidiyor. Aslında Koçyiğit'in Berin Menderes'i canlandırmak istemesindeki sır buradan itibaren başlıyor. "Berin Hanım âşık olduğu kocasına pırıl pırıl üç tane evlat veriyor. Fakat gün geliyor ve siyasetle ilgilenmeye başlayan kocasının yavaş yavaş elinden gittiğini görüyor. Oysa o daha önce yaşadıklarının tesirini atamamış üzerinden, bu nedenle kocasının siyasete girmesini hiç istemiyor."
 </p>
 <p class="metin">
  Halk adamı Menderes
 </p>
 <p class="metin">
  Zaman içinde eşi ile aralarındaki iletişim kopuyor. Çünkü Menderes artık sadece eşini ve evlatlarını çok seven, her an onların yanında yer alan bir baba değil, Türkiye'nin Adnan Menderes'i oluyor. Berin Hanım'ın ise konumu itibariyle topluma karşı, evlatlarına karşı görevleri vardır artık. Türkiye'nin 'first lady'si' olmak kulağa hoş gelse de o kadar kolay değildir.
 </p>
 <p class="metin">
  İhtilal, iftira, karalama, mahkeme ve darağacı...
 </p>
 <p class="metin">
  Hülya Koçyiğit'in Berin Menderes rolünü arzu etmesindeki en büyük sebeb onun asaletini bütün olumsuz şartlara rağmen muhafaza edebilmesiydi. Berin Menderes'in eşinin asıldığı andan itibaren, hakaret edilen, 'düşük' diye tabir edilen bir yaşamın içinde küçücük dünyasına iyice kapanarak zor bir yaşam sürecine girmesinden çok etkileniyor. Koçyiğit, eşinin idam edilmesinden sonra onu hayatta tutan iki evladını da çeşitli nedenlerle yitiren bir annenin duygularını çok iyi anlayabildiğini ve senaryoya daha da bağlandığını söylüyor.
 </p>
 <p class="metin">
  O zor günlerde Berin Menderes'in tek bir hedefi vardır artık: Haketmediği bir neticeyle hayatına son verilen eşinin itibarının iadesi... Hülya Koçyiğit, 'böyle ibretlerle, iniş ve çıkışlarla dolu bir hayatı yaşamış bir hanımefendi modeli niçin insanlara hatırlatılmasın?" diyor: "Bence insanlar tarihin o kesitini anlamalı ve unutmamalı."
 </p>
 <p class="metin">
  Koçyiğit'in kuzeni de 27 Mayıs mağduru
 </p>
 <p class="metin">
  Askeri darbe, henüz çocukluktan genç kızlığa yeni adım atmakta olan 13 yaşındaki Hülya için de acıyla donanmış bir anı niteliğindedir. Ailesi ile birlikte geçecek mutlu bir geleceğin beklentisi içindeyken 27 Mayıs çıkıp gelmiş, 'dram' diye adlandırdığı ihtilal sonrasında kendi hayatında derin izler bırakacak olan günler başlamıştır. Demokrat Parti İzmir milletvekili ve aynı zamanda Yeni İstanbul gazetesinin sahibi Midhat Perin de ihtilal mağdurlarındandır. Kendisi halen hayatta ve bugün 83 yaşında. Perin, 'Anayasayı ihlal duruşmaları'nda yargılanarak beş yıla mahkum olmuş. Yassıada duruşmalarını bizzat yaşayan Perin, Türkiye'nin 1950—1960 arasındaki sürecini kitaplaştırmış. Yassıada ve daha sonra Kayseri Cezaevi'nde hapis yatmış.
 </p>
 <p class="metin">
  Koçyiğit'in amcası Fuat Koçyiğit de Kara Kuvvetleri'nde yarbaydır. İhtilalden sonra albay rütbesini verip emekli ederler: "Bu çok enteresandı, ordudan tasfiye ediliyor, belki de Demokrat Parti'den bir akrabası var diye.. Çocuk yaşlarımda yaşadım o acıyı ve ezikliği. Benim içimde hâlâ o insanların haksızlığa uğradıklarına dair bir ukde var. Onu anlatmak istiyorum. Onlara saygı ve selam için".
 </p>
 <p class="metin">
  DP'nin de hataları vardı...
 </p>
 <p class="metin">
  Koçyiğit, senaryonun tarafsız bir gözle hazırlandığını, mesela Demokrat Parti'nin de hataları olduğunu belirttiklerini söylüyor. Demokrat Parti'nin sansür uygulaması, baskı uygulaması, Vatan Cephesi açmak gibi hataları olduğu yansıtılmış senaryoda. 'Yani olabildiğince objektif bir film olacak. Çünkü doğru olan sadece bir taraf değil. Bir tarafta askerin de kuşkuları var. Asker, "Ben bu vatanı Kurtuluş Savaşı yaparak Atatürk sayesinde kurtardım, şimdi dinci ve dıştan etkilenen bir kesim aldı memleketi götürüyor" diye endişe ediyor. Milletin kendi kendisini yönetmesini bilemeyeceğine dair de bir anlayış olunca..."
 </p>
 <p class="metin">
  Medyanın büyük provokasyonu vardı...
 </p>
 <p class="metin">
  Sözkonusu olaylarda ve yaşanan onca olayda medyanın rolüne dikkat çekiyor Koçyiğit. Dönemin medyasının provokasyona geldiğini düşünüyor. "Medya da olayları çok abartmış ve provokasyonlar yapmış. İstanbul Üniversitesi'nde bilmem kaç tane talebeyi yağ çıkarmak için fırına atıp yaktılar gibi haberler yayınlandı. Tabii ki bunların sonradan doğru olmadığı ortaya çıktı."
 </p>
 <p class="metin">
  Amaç darbe ortamını belgelemek
 </p>
 <p class="metin">
  Bir dönemin anlatılmasının amaçlandığı film ele aldığı konu bir yana maliyetiyle göz korkutmuş baştan. Koçyiğit'in ise o masrafı bizzat yüklenebilecek birikimi yok. Sponsor bulabilmek için girdiği arayışlarda hep 'niçin böyle bir senaryo seçtiniz?' sorusunu duyuyormuş. Başbakanlarının ve bakanlarının asılması gibi olumsuzlukları yansıtan bir filmin Türkleri kötüleme anlamına gelebileceği yorumu yapılmış etrafındaki kişilerce. O da elinden geldiğince, tarihten ders alınması gerektiği hatırlatmasını yapıyormuş karşılık olarak; "Böyle bir bakış açısı olmaz ki, bu mantıkla hareket edilirse, her an bir başka başbakan ve bakanımızı asabiliriz. İnsanlar fikirleri yüzünden asılamazlar, onları fikirlerini dinleyerek anlamaya çalışmalı."
 </p>
 <p class="metin">
  Yaşamı, bu ülke ve insanlarını, Türkiye'nin dünyadaki konumunu ve dünyaya nasıl bir gözle bakmak gerektiğini son derece önemsediğini söyleyen Koçyiğit'in en büyük amacı, gelecek nesillere daha güzel bir ülke bırakmak.O, torunları tarafından sigaya çekilmeyeceği bir Türkiye bırakmak istiyor ardında. Üzülme olmamalı artık, biraz da sevinme ve sevilme olmalı bu halkın geleceğinde.
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2000/306/kultur/1.htm), [web.archive.org (arşiv bağlantısı)](http://web.archive.org/web/20020329145231/http://www.aksiyon.com.tr:80/2000/306/kultur/1.htm)
