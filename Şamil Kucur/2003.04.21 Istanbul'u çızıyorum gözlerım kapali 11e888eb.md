# Istanbul'u çızıyorum gözlerım kapali

*Şamil Kucur 2003.04.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Eski İstanbul'u görmek ve tanımak isteyen genç kuşak çok az sayıdaki İstanbul ressamının fırçasından tuale yansıyan İstanbul'a sığınacak. Şehir ressamı diyebileceğimiz Ahmet Yakupoğlu böyle bir rehberliğe uygun bir isim.
  </font>
 </div>
 <div id="newsText">
  <font class="detail-text">
   İstanbul aşığı ve bu aşkı şairler arasında en güzel ifade eden şairlerin başında gelen Yahya Kemal, eğer yaşasa bugünün İstanbul'u için ne derdi acaba? Belki hiçbir şey, belki de eskiye dair bir şey. Bir ömre değer olarak gördüğü ve sevdiği İstanbul, bir yarım asır öncesine kadar taşıyabildiği tarihi çehresini kaybetmiş bulunuyor artık. Eski İstanbul'u görmek ve tanımak isteyen genç kuşak ya Ara Güler'in fotoğraflarından, ya da çok az sayıdaki İstanbul ressamının fırçasından tuale yansıyan İstanbul'a sığınacak. Şehir ressamı diyebileceğimiz Ahmet Yakupoğlu böyle bir rehberliğe uygun bir isim; usta çırak silsilesinde Hoca Ali Rıza'nın rahlei tedrisinden geçen Süheyl Ünver'in öğrencisi Ahmet Yakupoğlu.
   <br/>
   <br/>
   Osmanlı İstanbulunun sunduğu zengin malzeme, geçen asrın başlarında S. Millirgen'in kaleme aldığı 'Constantinople' adlı kitabı yetmiş kadar suluboya resimle tezyin eden W. Goobble'un ve daha bir çok Batılı ressamın resimlerinden yansımıştı. Ancak bu 'Oryantalistlerin İstanbul'uydu. Ancak ismini andığımız üç Türk ressamı, Doğu'ya dışarıdan bakma arızasından azade, İstanbul'u önyargılara mahkum eden bakıştan uzaktı. Çünkü, bu üç usta da İstanbul'un ruhunu, maneviyatını içlerinde hazmetmiş ve bunu resimlerine yansıtmışlardı. Bu kuşağın son temsilcisi olan çok yönlü sanat erbabı Ahmet Yakupoğlu'nun Kültür Bakanlığı Yayınları tarafından neşredilen kendi adını taşıyan kitap; bugün ancak Yahya Kemal'in şiirlerinden, siyah beyaz eski fotoğraflardan hatırlanan eski İstanbul'u resim sanatı aracılığıyla tekrar hatırlatıyor. Tablolarda son elli yılın İstanbul'unu yağlı boyanın kıvrımlarında izlemek mümkün.
   <br/>
   <br/>
   O sadece İstanbul'u değil, Kütahya başta olmak üzere Bursa, Konya, Amasya gibi şehirlerde özellikle tarihi eserleri, eski sokakları, suyu kesilmiş çeşmeleri, akarsuyla ortadan bölünen yerleşim merkezlerini fırçasıyla resmetmekle kalmamış adeta bir belgesel çalışması yapmış. Şehir resmi mahiyetinde yaklaşık 2000 civarında eseri var Ahmet Yakupoğlu'nun.
   <br/>
   <br/>
   Yakupoğlu'nun, resme ve sanata olan ilgisi daha beş  altı yaşlarında başlamıştı. İlgisinin adeta 'aşk ve ibadet' derecesinde hayatında yeralması ise, şehzadeler şehri Kütahya'da hocası Süheyl  Ünver ile 1940'lı yılların başlarında tanışmasıyla başlar. Bu genç yetenek zamanla Süheyl Hoca'nın hane halkından biri olur. Resim kabiliyetlerini ortaya çıkaran hocası ile tanışması onu İstanbul'a akademiye kadar taşır. Feyhaman Duran gibi bir üstadın da talebesi olan Yakupoğlu, bir taraftan da Yahya Kemal'in 'eski musikimizi bilmeyen bizi bilemez' mealindeki sözleri doğrultusunda Süheyl Hoca'nın tavsiyesi üzerine Halil Dikmen Hoca'dan ney dersleri almaya başlar. Resminde de, minyatüründe de, üflediği neyde de, icra ettiği rebabı ve yetiştirdiği sayısız talebesinde de, ondaki bu iki yönelişin tezahürünü görmek mümkün.
   <br/>
   <br/>
   Milli bir şahsiyetin vücud bulması ve bunun hayatın her alanında işlenmesi gerektiğine inanan Yakupoğlu, "Bizlere bırakılan bu mirasın hayırlı yollara yönlendirilmesi, istikbalde gelecek nesillere iftihar edecekleri manevi sermayeler bırakılması, milli şahsiyetimizin muhafazası bakımından bizlere bir borçtur" diyor. Hocanın resimleriyle donatılmış, eski Türk evleri tarzındaki evi için 'vakıfmüze' nitelemesi yanlış olmaz.
   <br/>
   <br/>
   Hezarfenin fırçası ile İstanbul'a bir bakış
   <br/>
   <br/>
   Çok yönlü bir sanatkâr olan ve 'Hezarfen' olarak adlandırılan Yakupoğlu, gerçek bir İstanbul ressamı olmasına rağmen bir o kadar da az bilinen belki de kendisini gizleyen ve eserleri ile var olmak isteyen bir 'derviş', bir 'veli', 'sanatkar'. İstanbul'a duyduğu aşkını, hocası Süheyl Ünver'den bir vasiyet ve vazife gibi ilerlemiş yaşına rağmen hâlâ elinde fırça ve tualiyle çalışarak sürdürmekte. Yakupoğlu, İstanbul'u bir ressam gözüyle görerek çalışmalara başlamasını, "Atölye hocam Feyhaman Duran beni tabiata yöneltti. Süheyl Hocam kaybolacak kültür miraslarına parmak bastı. Çok resim yaptım ve halen yapmaktayım" şeklinde özetliyor.
   <br/>
   <br/>
   "1940'lı yılların ortalarında İstanbul, Osmanlı asırlarının ikramı olan güzellik uykusunun son demlerinde idi. Bu yıllarda şartların zorlaması ile yok olmaya henüz başlamamıştı. Boğaziçi'nin erguvan dolu bahçeleri, konakların mor salkımları, camileri, köşkleri, çeşmesi ve tekkesi ile bu eşsiz ve tarihle iç içe olan şehir beni çok etkiledi. Hocamın tavsiyeleri ile de halihazır şehrin güzelliklerini tuale yağlıboya olarak resmetmeye başladık."
   <br/>
   <br/>
   Zaman geçtikçe, İstanbul'daki yeni gelişmeler şehrin tarihi dokusunu adeta yerle bir etmeye başlar. Sanki, İstanbul'un yıkımlarını resimleri ile belgeleme yarışı yaşanır: "Bazan günlerce dolaşarak tespitler yapıyordum. Güneşin altında saatlerce bazen de bütün bir gün yapacağım mekanın karşısına geçip resim yapıyordum, yorulmadan ve usanmadan." Keşke o yıllar ve daha önceki devirlerde de bu tür çalışmalar yapan sanatkarların sayısı çok daha fazla olsaydı da bugün farklı bakışlarla kaybolan eski İstanbul'u temaşa edebilseydik demek geliyor insanın içinden. Artık, şehir ressamlığı kavramının bir anlam ifade etmediğine değinen Yakupoğlu bu konuda yalnız değil. Aynı dertten musdarip Ara Güler benzer bir serzenişte bulunuyor; "İstanbul'da, İstanbul'a ait fotoğraf çekecek ne kaldı ki?'
   <br/>
   <br/>
   Yakupoğlu, madde ve mana anlamında 'yapmak adına yıkma'nın hâlâ büyük bir hızla devam ettiği günümüzde 'artık uyanalım ve olanı muhafaza edip yenilerini günümüz şartlarında kuralım' diyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-9357-istanbulu-ciziyorum-gozlerim-kapali.html), [web.archive.org (arşiv bağlantısı)](http://web.archive.org/web/20130118093646/http://www.aksiyon.com.tr:80/aksiyon/haber-9357-istanbulu-ciziyorum-gozlerim-kapali.html)
