# Mevlevilerin son Çelebisi

*Şamil Kucur 1999.12.18*

<div class="pNewsDetailMainContent ctx_content" itemprop="articleBody">
 "Dünyada nice diller var, nice diller ama hepsinde de anlam bir.       Sen kapları, testileri hele bir kır, sular nasıl bir yol tutar, gider.Hele birliğe ulaş, hır gürü, savaşı bırak, can nasıl koşar, bunu canlara iletir."
 <br/>
 <br/>
 Hakk'a vuslatının 726. yılını idrak ettiğimiz şu günlerde Hz. Mevlânâ, Mevlevilik ve sema yine gündemde. Ancak tarihten beri süregelen kültür ve geleneğinden farklı olarak değişik yorumlar ve uygulamalar ile, dahası zaman zaman bir seyirlik malzeme olarak karşımıza çıkarılmak isteniyor. Onu kendi tabiriyle Muhammed Muhtar'ın ayağının tozundan ayırıp sadece bir hümanizm filozofu, bir turistik sembol olarak arz edenler, onun huzur atmosferinden yalnızca kendi huzursuzluklarını ya da menfaatlerini soluklananlar da mevcut.
 <br/>
 <br/>
 Mevlânâ'nın 22'nci göbekten torunu işadamı Faruk Hemdem Çelebi, son postnişin olarak "Mevlânâ Postu'na oturdu. Faruk Çelebi, Mevlânâ felsefesini, oturduğu makamın önemini, kadın semazenlere bakışını Aksiyon'a anlattı.
 <br/>
 <br/>
 Köklü bir soy ağacına sahip olan Faruk Çelebi'nin babası Celaleddin Çelebi üç yıl önce Hakk'a vasıl olduğundan Faruk Çelebi çelebilik makamının yeni sahibi oldu. Büyük dedesi Abdülhalim Çelebi, Konya Çelebilik makamında oturan son çelebiydi.
 <br/>
 <br/>
 Kurtuluş Savaşı'nda Atatürk ile birlikte milli mücadeleye katılan Abdülhalim Çelebi'nin hizmet ettiği Konya Mevlânâ Dergâhı "Tekke ve zaviyelerin seddi" kanunu ile kapatılmıştı. Ancak Birinci Büyük Millet Meclisi'ne Konya Milletvekili olarak giren ve bir ara Meclis Başkan Vekilliği yapan Çelebi, Cumhurbaşkanı Cevdet Sunay'ın imzası ile İstiklal Madalyası ile taltif edilmişti.
 <br/>
 <br/>
 Halep'e gidiş
 <br/>
 <br/>
 Yıllar geçer ve Çelebi ailesi devrin hükümetinin kararı ile Haydarpaşa'dan trenle Suriye'ye Halep şehrine gönderilir. Yıl 1945'tir ve Faruk Çelebi'nin babası Celaleddin Çelebi 17 yaşındadır. Soylu aile Halep Mevlevihanesi'nin Mevlevi dervişleri tarafından neşe ve heyecanla karşılanır. Babası M. Bâkır Çelebi'nin vefatı sonrasında Celaleddin Çelebi Halep'te posta oturur. Ancak daha sonraki yıllar Suriye'de siyasi iktidarlar değişir. Suriye sınırları içindeki Mevlevi vakıflarına el konulur. Sonunda Çelebi ailesi İskenderun'a göçer ve orada bir çiftlik alınır. Daha sonra da İstanbul..
 <br/>
 <br/>
 Faruk Hemdem Çelebi Suriye'de ikametleri sırasında 1950 yılında Halep'te doğar. İstanbul Işık Lisesi'ni bitirerek Marmara Üniversitesi İşletme Bölümü'nden mezun olur ve ithalat, ihracat ve turizm işleriyle meşgul olur. Bir taraftan tahsiline devam eden Çelebi okul dışında Abdülbaki Gölpınarlı ve babası Celaleddin Çelebi'den tasavvuf dersleri alır. 1960'lı yıllarda Yenikapı Mevlevihanesi şeyhi Resuhi Baykara ile sema eder.
 <br/>
 <br/>
 Üç yıl önce vefat eden Celaleddin Çelebi'nin postuna oturan Faruk Hemdem Çelebi, müze olan Mevlânâ Dergahı ve Şebi Arus törenleriyle ilgili her türlü yetki Kültür Bakanlığı'na verildiği için kendisi hakkında "Hz. Mevlânâ'ya gönülden bağlı olan kişilerin manevi Çelebisi'yim. Hz. Mevlânâ felsefesini yakın tarihimize kadar anlatan, rahmetli Abdülbaki Gölpınarlı'dan sonra, bugün hayatta olup bu felsefeyi yeni yüzyıla taşıyacak kimseler maalesef az kalmıştır" diyor.
 <br/>
 <br/>
 Yurtdışında Mevlevilik...
 <br/>
 <br/>
 Tekke ve zaviyelerin kapatılmasının ardından Mevlevi mukabeleleri de yapılamaz olmuştu. Gösteri amaçlı olsa bile geleneğin sürdürülmesi ve unutulmaması gayesiyle 1950'lerde Konya'da yaklaşık çeyrek asır sonunda sema törenleri yapılmaya başlandı. 1970'li yıllar ise Cumhuriyet döneminde bir yandan devrin kanunlarına uyarak kendisini yenileyen ve diğer yandan yurt dışına taşan törenleri ile evrenselleşme yolunu tutan Mevleviliğin gelişme yılları olmuştu. Londra ve Paris'te Mevlânâ isimli dernekler kuruldu, Konya'da zirvesine varan turizm, resmi ve özel çeşitli tanıtım faaliyetleri sonunda Mevlevi kültürü Avrupa'ya ulaştırıldı.
 <br/>
 <br/>
 Faruk Çelebi'nin bu gelişmelerden memnuniyet duymakla birlikte tereddüt ettiği ve üzüldüğü olaylar da oluyordu. Dünyanın dört bir tarafında Amerika'da, Almanya, Avusturya, İsviçre, Japonya ve daha bir çok farklı kültür, dil ve dinlere mensub olan ülkelerde insanlar aynı duyguyu ve muhabbeti yaşıyor ve paylaşıyorlar. Cenabı Peygamber Efendimiz (s.a.s.)'in ebedi daveti nice alimler, velilerle birlikte Hz. Mevlânâ'nın dilinden de yediyüz yıldır yayılıyor dünyaya. Faruk Çelebi'ye göre dünyada iletişim ağı genişledikçe Mevlevi düşüncesi daha da yayılacaktır. Güney Amerika'dan da davetler aldıklarını, Meksika'da 100 kişilik bir Mevlevi grubu olduğunu vurguluyor bu konuda. "Andre Malraux gibi bazı düşünürler, '21'inci yüzyıl ya hiç olmayacak ya da manevi ağırlıklı bir yüzyıl olacak' diyorlar. Batı dünyasında spritüel enflasyon yaşanıyor. Özellikle Amerika'da binlerce ekol ve tarikat bu gereksinimi karşılamaya çalışıyor. Biz Mevleviler her sene Amerika'da 1112 eyalette sema ayini yapıyoruz. Çok büyük bir ilgi ile karşılaşıyoruz. Her yıl yapılan organizasyonlarda katılım onbinleri buluyor" diyor.
 <br/>
 <br/>
 Geçen yıl 189 ülkenin oluşturduğu Birleşmiş Milletler'in New York'taki merkezinde Mevlevi dervişleri tarafından gerçekleştirilen sema gösterisi Türk ve Amerikalılar tarafından hayranlıkla izlendi.
 <br/>
 <br/>
 Ülkemizdeki kargaşalıklara, ayrımcılıklara ve çekişmelere de değinen Çelebi, insanımızın sevgi ve anlayış ile el ele verip ülkedeki problemleri aşabileceklerini vurguluyor. Çelebi'ye göre büyük ceddi Hz. Mevlânâ 726 yıldır fikirleriyle ve eserleriyle halen yaşamakta ve herkese çok önemli mesajlar veriyor ama önce okumak lazım. Faruk Çelebi'nin babası Celaleddin Çelebi bir sohbetinde geçmişten günümüze vatan sevgisini dile getirmiş ve şu şekilde ifade etmiş: "Hiç şüphesiz hepimiz bu vatanı seviyoruz. Bizden öncekiler de, bizden sonrakiler de sevecekler... Kanaatimce herkes imkanları dahilinde vatan sevgisi ile çalışıyor... Vatanımız sayısız felaketlere uğradı. Devletimizin sayısız problemlerle karşı karşıya kaldığını her aklı selim vatandaşım gibi ben de müdrikim. Allah yardımcımız olsun..."
 <br/>
 <br/>
 İçkili toplantılar, kadın semazenler
 <br/>
 <br/>
 ve turistik semalar...
 <br/>
 <br/>
 Başkanlığını Faruk Hemdem Çelebi'nin yürüttüğü Hz. Mevlânâ Kültür ve Sanat Vakfı, 726 yıllık Mevlevi kütürünü orijinal haline uygun olarak dünyaya duyurmaya çalışan bir kuruluş.
 <br/>
 <br/>
 Sürekli dikkat çektikleri gibi, son yıllarda gösterildiği şekliyle turistik ve basit folklorik mânâda bir dönüş değildir sema. Kulun hakikate yönelip, akılla, aşkla yücelip, nefsini terk ederek, Hak'ta yokoluşa ve olgunluğa ermiş, kamil bir insan olarak tekrar kulluğuna dönüşüdür. İnsanı kemale ulaştırmak, birtakım hakikatleri öğretmek için hakikat yolcusu olan dervişin bir tür eğitim metodudur. Ancak, bazı kimseler, Hz. Mevlânâ'yı, Mevleviliği ve Mevlevi mukabelesini özünden farklı boyutlara götürmeye çalışsalar da gönlü berrak ve temiz olanlar doğruyu, güzeli ve Hz. Mevlânâ'daki gerçek aşkı, muhabbeti ve Yaratan'ı, özü kavrayacaklardır. Bu bağlamda Faruk Çelebi de babası Celaleddin Çelebi gibi dertli: "Hz. Mevlânâ, dünyaya mâl olmuş bir kimsedir. Onun yolunda âdap ve erkan ile yapılan bütün faaliyetlere hiçbir itirazımız yok. Yalnız bu yolla bazı kimselerin kendilerine maddi menfaat sağlamak istemesine veya kendini şeyh gibi gösterip benlik kavgasına kapılmasına karşıyız."
 <br/>
 <br/>
 Bugün Faruk Hemdem Çelebi'nin babası rahmetli Celaleddin Çelebi tarafından resmileştirilen ve "dede" unvanı ile anılan altı Mevlevi dedesi var: Abdulkebir Helminski, Andaç Arbaş, Tuğrul İnançer, Nail Kesova, Emin Işık ve Hüseyin Top.
 <br/>
 <br/>
 Çelebi, içkili yerlerde sema gösterileri yapılmasının ve kadın semazenlerin Mevleviliğin dini kimliğini yozlaştırdığı için rahatsızlığını dile getiriyor. Kültür Bakanlığı'na bağlı Konya'da bir sema ekibi olduğunu ve onlarla ahenkli bir çalışma yürüttüklerini belirtirken semanın özüne uygun olmayan uygulama yapanları eleştiriyor: "Biz aile olarak onlardan şikayetçiyiz. Bunlar, semayı çok çirkin durumlara sokuyorlar."
 <br/>
 <br/>
 Son bir kaç yıldır Mevleviler ile tasavvuf tarihine vâkıf olan insanlar arasında tartışmalara sebep olan ve topluma kadın semazenler olarak lanse edilen olayı da kendilerinin kabul etmediğini, bu konuda kendilerinden izin değil fikirlerinin bile alınmadığını belirtiyor Faruk Çelebi. Rahmetli Celaleddin Çelebi'nin sağlığında tartışılmaya başlayan meselenin kendisini çok etkilediği ve böyle bir olayı reddettiği biliniyordu. Faruk Hemdem Çelebi de kadın semazenlere kesinlikle karşı olduğunu söylüyor.
 <br/>
 <br/>
 Hazreti Mevlânâ'yı ve fikirlerini anlayabilme, idrak edebilme niyetiyle.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/mevlevilerin-son-celebisi_505653), [web.archive.org (arşiv bağlantısı)](http://web.archive.org/web/20151221032801/http://www.aksiyon.com.tr:80/dosyalar/mevlevilerin-son-celebisi_505653)
