# Güle güle Güngör

*Şamil Kucur Bilinmeyen-tarih*

<div>
 <p>
  <font>
   1950’li yıllarda başlayan ve son nefesine kadar tiyatro ile iç içe geçen yarım asır sonunda yine çok sevdiği sahnelerde idi Şükran Güngör. Bir daha açılmamacasına kapanmıştı perdeler. Oyundaki yerini almıştı, gözyaşları içinde izleniyordu ama bu kez rolün yerini gerçek almıştı. Sahnelerin sevilen tiyatro sanatçısı Şükran Güngör 76 yaşında “merhaba yeni hayat” diyerek seyircilerine ve sevenlerine veda etti.
   <br/>
   <br/>
   Türk tiyatrosunun duayenlerinden olan Şükran Güngör; sanat hayatında da, özel hayatında da mutevazı bir kişi olarak tanınıyordu. Kadirşinaslıkla tanışmakta gecikmişti; nice emek ve yıldan sonra geldi birkaç ödül... Kendi ifadesi ile ‘biraz geç kalınmıştı’ gerçekten; ama olsun varsındı, çok sevdiği sahne ve seyircileri ile yarım asır bütünleşmişti ya bu yeterdi ona. Ya edebiyatçı olacaktı, ya tiyatrocu
   <br>
    <br>
     1926 yılında Aydın’ın Çine ilçesinde doğar Güngör. Ortaokul yıllarında Çine Halkevi’nin temsilleri ile başlar sahne hayatı. Sahne tecrübesini Çine’nin köylerine kıt imkanlarla yapılan turnelerde kazanır doğal olarak. Ancak Güngör’ün hayatına yön verecek olan ‘’müstesna edebiyat hocası Şükrü Elçin Bey’’ in teşvik ve gayretleri olur. Okuttuğu sınıflara tek perdelik oyunlar oynatan, tiyatro ve edebiyatı öğrencilerine sevdiren Şükrü Elçin “Ya edebiyatçı olacaksın, ya tiyatrocu” der Güngör’e. Yardımını da esirgemez: “Araştırma konusunda sıkıntı çekebilirsin; çünkü bizim bütün kaynaklarımız yeni Türkçe harflerle basılmış değil. Ben sana eski Türkçe öğretirim.” Şükrü Bey ders saatlerinin dışında seçtiği bir grup öğrenciyle birlikte Şükran’a da eski Türkçe öğretmeye başlar.
     <br>
      <br>
       Hukuk Fakültesi’nden sahneye
       <br>
        <br>
         Yıllar geçmektedir. Edebiyat hocasının teşvikleri Şükran Güngör’ü umutlandırmış, konsevatuara gitmeyi hayal eden ve evde de sürekli rollerini çalışan bir genç olmuştur. Ama onu hoş olmayan bazı sürprizler beklemektedir. Annesi oğlunun tiyatro mektebine gitmek istediğini babasına söylediğinde çok net bir red cevabı gelecektir. İstanbul’da, Hukuk Fakültesi’nde eğitim görmesini isteyen babanın dediği olur sonunda. Ancak üçüncü sınıfta okul yarıda kalacaktır; fakir baba oğlunun okuyabilmesi için gerekli parayı ancak üç sene karşılayabilir çünkü. Çine’ye geri dönmekten başka çare kalmamıştır Güngör için. Ancak tam o sırada farklı gelişmeler olur; şartlar genç Şükran’ın hayallerine göre değişir. İçindeki tiyatro aşkı ölmek yerine gün geçtikçe daha da artan Şükran, Muhsin Ertuğrul’un İstanbul’da tiyatro kuracağını öğrenir. Zaman kaybetmeden onunla görüşür ve Muhsin Ertuğrul bu istekli genci tiyatroya almakla kalmaz, ona büyük bir de rol verir: Steinbeck’in “Fareler ve İnsanlar”ında George rolünü oynayacaktır Göngör. Profesyonel tiyatro hayatının kapısı aralanmıştır Güngör için. 1 Nisan 1951’de başlayan ve göz yaşları arasında uğurlandığı Kenter Tiyarosu’nu da içine alan bambaşka bir macera olacaktır bu.
         <br/>
         <br/>
         Şükran Güngör ve Kenter kardeşler
         <br/>
         <br/>
         Muhsin Ertuğrul ile birlikte çalışmalarını sürdüren Şükran Güngör ‘e Yıldız ve Müşfik Kenter de katılır. İhtilal yılları yaşanmaktadır, bir taraftan hayat diğer taraftan tiyatro devam etmelidir. Birçok salon oyunlarını son derece zor şartlar altında sergilemektedir. Yıllar boyunca şehir şehir, kasaba kasaba gezerek turnelere katılan sanatçılar artık kendilerine ait bir mekanın hasretini çekmektedirler. Binbir sıkıntı ile biriktirdikleri tasarrufları ile Harbiye’deki Kenter Tiyatrosu’nu yaptırmayı başarırlar. 1968 yılının 10 Kasım’ında oyunlarını sergilemeye başlarlar.
         <br/>
         <br/>
         Sanatta ve hayatta: Samimiyet
         <br/>
         <br/>
         Güngör, sinemada ve televizyon dizilerinde de rol almıştı. 1970'li yılların başında Halit Refiğ’in yönettiği Aşk-ı Memnu isimli altı bölümlük televizyon dizisinde Adnan Bey rolünü oynadı ve bu rolüyle neredeyse övgüye boğuldu. Ama bu övgüleri hakedecek ne yaptığını anlamadığını söylüyordu o: “Açık yüreklilikle söylemeliyim ki; ne yaptığımı bilmeden oynadığım o rol için çok fazla övgü aldım. Bunun nedenini de hakikaten anlayamadım. Çünkü ben samimiyet dediğim şeye daha o zaman ulaşmıştım. Onun gereğini yapıyordum.’’ Sahnede ve hayatının her alanında samimi yaşamayı prensip edinmiş bir usta olarak Şükran Güngör hayata bakışını şöyle ifade ediyordu: “Ben oyunculuk biçimini samimiyet olarak alıyorum... Bu benim tiyatro yaşamımda prensip edindiğim bir şeydir: O rolün gerektirmediği hiçbir şeyi yapmamak, gerektirdiklerini bulabildiğim kadar ortaya çıkarmak. Zaten o çerçeveden dışarı çıkmadıkça seyircinizin size yaklaştığını hissediyorsunuz. Onu bir parça zorladığınız zaman, gerekli olmayan şeyler yaptığınızda seyirci sizi sevmiyor ve seyretmek istemiyor. Benim oyunculuktan anladığım ve oyuncunun nasıl olması gerektiğini öğrendikten sonra tatbik ettiğim budur.’’
         <br/>
         <br/>
         Ömrümün son demi, son ödüllerim
         <br/>
         <br/>
         Yarım asırlık sanat hayatına elbette pek çok takdir, övgü ve ödül sığdırmıştı Güngör... Ama ‘Bunların sayısı sanatçının mesleki başarısı ile  orantılı mıydı?’ diye sorarsanız o başka... Güngör, “Ödüller tabii insanı kamçılayan, teşvik eden, insanı daha çok çalışmaya sevk eden kilometre taşları. Ömrümün son yıllarında ödüller biraz bollaştı. Biraz geç kaldılar ama...’’ demişti.
         <br/>
         <br/>
         2000 yılında 37. Antalya Film Festivali’nde ‘Güle Güle’ filmindeki rolüyle ‘En İyi Yardımcı Erkek Oyuncu’ ödülüne layık görülmüştü. Güngör'ün performansıyla ilk kez namazlı-abdestli, dini bütün bir karakter kendi doğallığı, sağlam dostluk anlayışı ve 'maceraperestliği ' ile olumlu ya da en azından 'gerçekçi'   bir biçimde yansımış oldu perdeye...En son aldığı ödül ise,  Denetleme Alt Kurulu’nun ‘sansür’ kararıyla gündeme düşen ‘Büyük Adam Küçük Aşk’ filmindeki emekli yargıç rolüyle  Ankara Film Festivali’nde aldığı ‘En İyi Erkek Oyuncu’ ödülüydü.
         <br/>
         <br/>
         Güngör’ün 1972’den 2001 yılına kadar olan dönemine bakıldığında onun hayatında sinemanın da tiyatro kadar önemli bir yer tuttuğu görülebilir. Fatma Bacı, Kızım Ayşe, Dul Bir Kadın, Nihavend Mucize, Güle Güle, Herkes Kendi Evinde ve Büyük Adam Küçük Aşk filmleri ile Aşk-ı Memnu, Yarın Artık Bugündür ve Uğurlugil Ailesi gibi televizyon filmleri bunlardan ilk akla gelenleri. Güngör, son olarak TRT’de yayınlanmaya başlayan ‘Canım Kocacığım’ adlı televizyon filminde rol almıştı.
         <br/>
         <br/>
         Çok sayıda genç tiyatrocunun da yetiştiği Kenter tiyatrosunun öğrencileri artık hocasız ve babasız kaldılar. Ama Şükran Güngör talebelerinin ilgisinden, hatta seyircinin ilgisinden oldukça memnun olarak  veda etti hayata. Yıldız Kenter’in dediği gibi, ‘haberler iyiydi’; çünkü ‘...salon tıklım tıklım doluydu’
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 70 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1892), [web.archive.org (arşiv bağlantısı)](http://web.archive.org/web/20050301180107/http://www.aksiyon.com.tr:80/yazdir.php?id=1892)
