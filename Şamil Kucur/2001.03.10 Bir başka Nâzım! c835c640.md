# Bir başka Nâzım!

*Şamil Kucur 2001.03.10*

<div>
 <img border="0" src="/web/20020111224816im_/http://www.aksiyon.com.tr/2001/327/resimler/Bir.jpg"/>
 <p class="spot">
  Nazım vatanından kovulmuş ya da kaçmış, lazım olmayan bir yeri kendine vatan yapmaya  çalışmış, ancak geriye dönüşü  yok. İleriye gidişi yok, ortada  kalmış bir adam. Eğer Nazım  komünist olmasa idi "Sen Türkiye'ye casusluk  yapıyorsun" diye Sibirya'ya  gönderilecekti
 </p>
 <p class="metin">
 </p>
 <p class="metin">
  Tartışmalı, dalgalı, kimi zaman fırtınalı, gelgitli bir hayat yaşayan Nazım Hikmet Ran, kimilerine göre Türk şiirinin en büyük şairi; iş, emek, özgürlük, barış ve hürriyet savunucusu idi. Kimilerine göre ise komünizm propagandası içeren şiirler yazdığı, inançsızlığın, ateistliğin sözcülüğünü yaptığı ve Türk gençlerini zehirlediği için Bakanlar Kurulu Kararı ile vatandaşlıktan çıkarılmış bir vatan haini idi. Polemikleri, milliyeti—soyu, özel hayatı, hapishane yılları, Moskova'ya gitmesi ya da kaçması, vatandaşlıktan çıkarılması, iade—i itibar ve mezarının yurda getirilmesi ile tartışmalı bir şekilde, zaman zaman Türkiye gündeminde yerini aldı. Nazım hakkında yurtiçi ve yurtdışında birçok kitaplar yayınlandı, faaliyetler gerçekleştirildi. Fakat bütün bunlara rağmen Nazım Hikmet'in hayatı olduğu gibi anlaşılmadı, anlatılmadı, bir bütünlük içerisinde değil, sadece kişilerin ve devirlerin bakış açısına göre ele alındı.
 </p>
 <p class="metin">
  Kültür Bakanı İstemihan Talay tarafından Nazım Hikmet'in mezarının Türkiye'ye getirilmesi Bakanlar Kurulu'nda imzaya açılınca tartışmalar daha da bir alevlendi.
 </p>
 <p class="metin">
  Türk edebiyatı ve Türk siyasi tarihinde tartışmalı bir yeri olan bir insanın, hayatının bir bölümünün aydınlığa çıkarılması açısından onun hayatının bir kesiti ile birlikte bazı bilgilerin de toplumumuzdan gizlendiği izlenimini edindik.
 </p>
 <p class="metin">
  "Demirperde" yıllarında Sovyetler Birliği'nden başka bir ülkeye çıkış ve giriş hakkının özel izin gerektiği ve nerede ise imkansız olduğu bir devirde SSCB toplumunda yaşayan Türkler Nazım Hikmet hakkında ne düşünüyordu? Onlar için Nazım ne ifade ediyordu?
 </p>
 <p class="metin">
  Nazım Hikmet'in hayatının bir döneminin incelendiği bu satırlarda; Moskova'ya gittiği için pişman olan Nazım Hikmet acaba Türkiye'den davetli olarak SSCB'ye giderek kendisi ile görüşen edebiyatçılar ve sanatçılar, onun pişmanlığını bilmiyorlar mıydı, farkında değiller miydi? Yoksa aynı pişmanlık ve serzenişleri dile getirmesine rağmen, davetli olan özellikli kişiler mi, Türkiye'ye döndüklerinde gördükleri ve şahit oldukları gerçekleri dile getirmeyip susuyorlardı?.. Ya da Nazım onlara mı oynuyordu sorusu akla gelmiyor değil?
 </p>
 <p class="metin">
  Nazım Hikmet'i tanıyan, onunla dostluk kuran, oyunlarında oynayan, şiirlerini okuyan bir aktör, yönetmen, sinemacı ve ilim adamı Prof. Dr. Tevfik İsmailov ile Sovyetler Birliği'ndeki Nazım Hikmet'i konuştuk. Sovyetler Birliği dönemindeki Nazım ile oradaki Türklerin Nazım'a bakışını soruşumuzdan biraz rahatsız olan Tevfik İsmailov, dünyada, Azerbaycan'da ve Türkiye'de bunca problemler yaşanırken hâlâ Türkiye'de Nazım tartışmalarının sürdürülmesini anlayamadığını söyledi. MSÜ Sinema Bölümü öğretim görevlisi ve İstanbul Büyükşehir Belediyesi Kültür İşleri Daire Başkanlığı Genel Sanat Yönetmeni olan Prof. Dr. Tevfik İsmailov'la görüştük.
 </p>
 <p class="metin">
  *   *   *
 </p>
 <p class="metin">
  — Nazım Hikmet'i nasıl tanırdınız? Sizin için ne ifade ediyordu?
 </p>
 <p class="metin">
  1950'li yıllarda Amerikan aleyhtarı Sovyet propagandası içeren piyesler oynatılıyordu. Ben de küçük rollerde oynuyordum. Bu arada Nazım Hikmet'in "Türkiye'de, Kelle" (Kafa), "Garibe Adam", "Ferhat ile Şirin" ve daha birçok eseri sahneye kondu. Öğrencilik Fakültesi'nde okuduğum yıllarda Azerbaycan'da başrollerden birini oynadığım "Bayramın Birinci Günü" adlı eserin galasında Nazım ile tanıştırılmıştık. Sonraki yıllarda Moskova'ya okumak için gittiğimde, Nazım ile görüşmemiz daha sık oldu.
 </p>
 <p class="metin">
  Nazım Hikmet siyasi bir kişi idi. Bugün Azerbaycan'da ya da Türkiye'de bir rejime, bir kuruluşa karşı söz söyleyen kişi düşman sayılıyor. Asıl gariplik şu ki bugün, düşman kabul edilen kişi, rejim değiştikten sonra kahraman yapılıyor.
 </p>
 <p class="metin">
  Biz hür bir ülke idik ve hürriyeti çok seviyorduk. Nazım da Türkiye'de hürriyet duygularını içeren düşüncelerini dile getirdiği ve hür bir ülke özleminde olduğu için kovulmuş ve Moskova'ya gelmişti. Onlar yani Türkler, Sovyetler'i istemediği, Nazım da onları istediği için Moskova'ya gelmiş şeklinde propagandalar ile büyüdük biz. Nazım ve onun Türkiye'deki hayatı ve oradaki ona olan bakışı bilmiyorduk, çünkü bizim Türkiye'den haber alabilmemiz çok zordu, hatta imkansızdı. Sovyetler hürriyet özlemi içindeki bir Türk şairine kucak açıyor, havaalanında karşılıyor, azizliyor ve yıllarca besliyordu.
 </p>
 <p class="metin">
  Diğer yanda ise aynı Sovyet rejimi, Türkiye aleyhine sürekli olarak kötüleyici propaganda yapıyordu. Türk kelimesini telaffuz eden, Türkiye'nin adını ağzına alan, Türkçe konuşanlar hep takip ediliyordu. Türkçe konuşanın dilini keseceğim, Türkiye'ye bakanın gözünü oyacağım tehdidinde bulunuluyor ve Sibirya'ya gönderilerek ölüme terkediliyordu.
 </p>
 <p class="metin">
  — Nazım'ın ikinci kez geldiği Sovyetler Birliği'ni anlatır mısınız?
 </p>
 <p class="metin">
  Türkiye'den SSCB'ye gelen Nazım Hikmet'e uygulanan muamele ile Sovyetler'de yaşayan Türklere ve Türkçe konuşan insanlara uygulanan tavırda gözle görülür bir çelişki yaşanıyordu.
 </p>
 <p class="metin">
  Bir gerçek var ki, bugün de mutlaka ifade edilmesi ve tekrar hatırlatılması gerekiyor. 1935 yılına kadar bizim pasaportlarımızda "Azeri Türkleri" yazılırdı. 1936 yılına gelindiği zaman ise "Türk" dedikleri için insanlar Sovyetler tarafından asıldılar. Şimdi bile tüylerim diken diken oluyor, o günleri düşündükçe, tam bir dikta yıllarıydı. Aynı devirde SCCB genelinde olduğu gibi, Azerbaycan'da da Türkçe yazdıkları ve konuştukları için Türk ve Türkiye dedikleri için, Hüseyin Cavid ve birçok Azeri Türkü Sibirya'ya Sovyet rejimi tarafından sürgüne gönderildiler, orada çürütüldüler, öldürüldüler, asıldılar. Suçları ise yalnızca Türk olduklarını söylemeleri, Türkçe konuşmaları idi. Büyük Türk şairi Hüseyin Cavid ölesiye kadar "Men Türkem" dedi. O fikir ve idealleri için hayatını feda etti, ama bugün bir millet onu minnetle ve şükranla anıyor.
 </p>
 <p class="metin">
  — O yıllarda Sovyetler Birliği'nde Türkçe konuşan toplumlar açısından Nazım ne ifade ediyordu? O devirlerde Türkiye'den gelen Nazım'a bakışınız nasıldı?
 </p>
 <p class="metin">
  Şimdi bile konuşurken tüylerim diken diken oluyor, düşünün ki o vakitlerde bizler ne hallerde idik? Bu durumu anlamak için o günleri yaşamak gerekir. Azerbaycan'da Nazım Hikmet'in şiirlerini bilmeyen kişi yoktu. Onu büyük bir şair ve dramatör olarak görüyorduk. Biz onu çok seviyorduk, ama duyduğumuz sevgi ve muhabbetin asıl nedeni şiirlerinde, konuşmalarında, oyunlarında İstanbul, İzmir, Türk adı vardı, Türk örf ve adetleri olması idi.
 </p>
 <p class="metin">
  Tiyatroda, sahnede, oyunda Nazım Hikmet'in bir şiirini okuduğum zaman seyirciler müthiş alkış tutarlardı. Aslında okuduğum şiir için değil, şiirde İstanbul adı geçtiği için büyük bir heyecan içinde alkışlıyorlardı. O alkış bana değil, hatta belki Nazım'a da değil İstanbul'a, bir Türk beldesine gidiyordu. Ama diğer taraf (Ruslar ya da Rus yanlıları) bunu anlamıyor, sadece oyun ya da oyuncunun alkışlandığını zannediyorlardı. Burada mecazi bir iletişim vardı. Öyle bir duygu yoğunluğu içinde idik ki, Nazım'ın şiirlerinde kendimizi, kim olduğumuzu, hangi milletten olduğumuzu, konuştuğumuz dil ile birlikte Türkiye'yi tanıyor ve unutmuyorduk. Kimliğimizi, dilimizi, tarihimizi, kültürümüzü unutturmaya çalışan diğerlerine (Rus ve Rus yanlıları) karşı alkışlarımızla haykırıyorduk. Bu manada yaşanan bu mecazi iletişimin Türklüğün ve Türk dilinin Azerbaycan'da muhafaza edilmesinde çok etkili olduğunu düşünüyorum.
 </p>
 <p class="metin">
  — Nazım Sovyetler Birliği'ne gidişinden sonra aradığı, uğruna yıllarca hapishanelerde yattığı ve hayali ile yaşadığı "hür bir ülke"yi bulabildi mi? Ölümüne kadarki hayatında Sovyetler hakkındaki düşünceleri değişti mi?
 </p>
 <p class="metin">
  Nazım Hikmet Sovyetler'e geldikten bir müddet sonra, tabii ki yanlışını anlamıştı, ama iş işten geçmişti. Nazım'ın kaderine benzer bir hayat yaşayan Neriman Nerimanov'u hatırlatmak isterim size.
 </p>
 <p class="metin">
  1920'li yıllarda Azerbaycan'da Sovyet rejiminin kurulmasına yardım etmiş ve Sovyet devrinde bir numaralı parti adamı olarak Azerbaycan'ın hâkimi olmuştu. Ama kısa bir süre sonra hatasını farketmiş ve bu yeni düzenin ülkesine fayda  vermeyeceğini anlamıştı. Lenin'e "Biz böyle konuşmamıştık, sen büyük yanlışlıklar yaptın, Azerbaycan'a zarar verdin, ben sana artık inanmıyorum" demiş. Bu yüzden onu Moskova'ya götürüp zehir verip öldürmüşlerdi. Nerimanov vatanını, milletini seven; eğitimi, geleceği uğrunda canını vermiş bir insan. Ama aldatıldığını anladığında ise öldürülüyor. Oysa o Sovyetler'in gelişi ile ülkesi için güzel bütün düşüncelerinin gerçekleşeceğini zannetmişti.
 </p>
 <p class="metin">
  Nazım da bana göre sonradan aldatıldığını anlamış. Zamanında Rusya'ya gelmiş, sonra bunun boş olduğunu anlamış. Son pişmanlık fayda etmiyor. Onun son yazılarında, son şiirlerinde ve oyunlarından bu pişmanlığı duyulur, anlaşılır.
 </p>
 <p class="metin">
  — Nazım'ın eserlerinde bu aldatılmışlığı ya da pişmanlığı ifade eden örnekler verir misiniz?
 </p>
 <p class="metin">
  Nazım "Ferhad ile Şirin" adlı eserinde "insanın her şeyi toprağıdır, vatanıdır, anasıdır, sevgisidir, aşkıdır. Bütün bu aşklar, topraktadır, yani vatandır. Vatandan başka bir yerde aşk yoktur, ne arıyorsan toprağında ara, vatanında ara" demek istiyor. Diğer bazı eserlerinde de bu duygu vardır. Nazım'ın öyle eserleri vardır ki Türkiye'de bile bu eserlerden kimsenin haberi yoktur.
 </p>
 <p class="metin">
  Nazım ne derece komünistti, neden seçmişti bilmiyorum, bizi çok da ilgilendirmiyordu, zaten biz bedbahtlığın içinde yaşamak zorunda idik. Biz geçmiş dönemde hepimiz mecburen komünizmi seçmiştik. Bir kişi komünist olmasaydı, okuyamazdı, eğitim göremezdi, ona imkanlar tanınmazdı. Ben de geçmiş dönemde Komünist Parti üyesiydim. Eğer ben partiye üye olmasaydım, eğitim göremezdim, Moskova'ya gidemezdim, yönetmen olamazdım, profesör olamazdım, iş bulamazdım, yani hayatta yaşama imkanım olmazdı. O devirlerde önce komünist olanlar, sonra komünist olmayanlar gelirdi.
 </p>
 <p class="metin">
  — O devirlerde sizin dile getiremediğiniz fikirleri, sözcükleri Nazım'ın ağzından mı söyleyip, dinliyordunuz?
 </p>
 <p class="metin">
  Bakın Sovyet beni mahvetmiş kardeşim. Bütün yazarlar, Lenin hakkında büyük şiirler yazmış, ama buna mecburdular, yazmasalar ne yapacaklardı?
 </p>
 <p class="metin">
  Nazım vatanından kovulmuş ya da kaçmış, lazım olmayan bir yeri kendine vatan yapmaya çalışmış, ancak geriye dönüşü yok. İleriye gidişi yok, ortada kalmış bir adam. Eğer Nazım komünist olmasa idi "Sen Türkiye'ye casusluk yapıyorsun" diye Sibirya'ya gönderilecekti. Yağmurdan kaçmış, sele düşmüş. Kendisini selden kurtarmaya çalışmış ama kurtaramamış. Uzun bir süre bu selin içinde çabalamış, çünkü selden çıkmadan yağmura dönemezdi. İşte sel de onu kendi içinde tutmuş.
 </p>
 <p class="metin">
  Nazım Hikmet'in şiirlerinde vatan aşkıyla sızlayan bir kalbin, halk aşkıyla, toprak aşkıyla sızlayan bir kalbin ızdırabı vardı. O, orada Türkiye'de halkının hürriyetini istemiş, elde edemeyeceğini düşünerek, hürriyeti Rusya'dan getireceğine inanmış. Gelmiş görmüş ki buradaki halk oradaki halktan iki defa bedbaht kalmış, bunları görmüş ve yaşamış...
 </p>
 <br/>
 <center>
  <a class="anaorta" href="http://web.archive.org/web/20020111224816/mailto:samilkucur68@yahoo.com">
   samilkucur68@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/327/haberler/9.htm), [web.archive.org (arşiv bağlantısı)](http://web.archive.org/web/20020111224816/http://www.aksiyon.com.tr:80/2001/327/haberler/9.htm)
