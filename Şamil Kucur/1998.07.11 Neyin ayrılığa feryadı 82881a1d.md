# "Ney"in ayrılığa feryadı

*Şamil Kucur 1998.07.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bir arkadaşım ile sanat ve vefa üzerine konuşuyorduk. Sanatta vefa, ya da sanatkara vefa... Neticede vefa eksikliğimiz olduğu hükmüne vardık.
  </font>
 </div>
 <div id="newsText">
  <font class="detail-text">
   Karar vermiştik, tanıdığımıztanımadığımız, bizi biz yapan değerlerimizi, sanatlarımızı, edebiyatımızı, musikimizi dünden bugüne taşıyan, sayıları nerdeyse bir elin parmaklarını geçmeyen kişileri bulup onlarla görüşecektik. İlk etapta aklımıza gelen isimler arasında bir neyzen de vardı. Nefesini neyden çıkan 'hu'ya hasretmişti. Onu da ziyaret edip kendisiyle röportaj yapma niyetindeydik. Ta ki bir yaz günü ajans bir vefat haberi geçesiye kadar; "....neyzen Doğan Ergin kalp krizinden öldü." Kısmet sağlığında röportaj yapmak yerine ardından bu satırları yazmakmış.
   <br/>
   <br/>
   Doğan Ergin, 1941 yılında Çanakkale'de doğdu. Musikiye olan sevgisini ve ilk bilgileri, o zamanlar Çanakkale Musiki Cemiyeti hocalarından olan ve ud çalan babası Niyazi Ergin'den aldı.
   <br/>
   <br/>
   Ortaokul ve lise çağlarında Musiki Cemiyetine devam etmeye başladı. Bu sıralarda radyodan sesini duyduğu "ney"in hayranı oldu. Bu yanık ses kimbilir ne anlatıyordu, neler söylüyordu? İlk duyduğu andan ömrünün sonuna kadar neyi talim etti; hem üfleyerek, hem dinleterek. Ankara'dan ney ve ney hakkında notlar göndererek kendisini teşvik eden neyzen Hayri Tümer'i şükran duyguları ile anmıştı ömrü boyunca.
   <br/>
   <br/>
   1962 yılında İstanbul Belediye Konservatuarı'na girdi. Öğrenciliği sırasında talebe cemiyeti başkanlığı yaptı. Konservatuar son sınıfta iken, icra heyeti şefi Münir Nurettin Selçuk ve sanat kurulu başkanı Şefik Gürmeriç gibi hocalarının desteği ile konservatuar icra heyetine kadrolu ney sanatçısı olarak tayin olundu.
   <br/>
   <br/>
   1963 yılından itibaren üstad Sadettin Heper hocanın ilgisi ile Mevlana ihtifallerine neyzen olarak katılmaya başladı. Bu katılışlar zaman içinde neyzenbaşı sıfatı ile mutrıp heyeti başkanlığına dönüşerek yurt içi ve dışındaki sema törenlerinde 30 yılı aşkın  bir süre devam etti. 1990 yılında arkadaşı Andaç Arbaş'la birlikte kurdukları Mevlana Kültür ve Sanat Vakfı'nın (MEKÜSAV) yönetiminde idi. Aynı zamanda İstanbul Radyosu'nda ney sanatçısı olan Ergin aynı zamanda radyonun Türk Tasavvuf Musikisi Topluluğu'nun şefliğini yapıyordu. Kültür Bakanlığı İstanbul Devlet Klasik Türk Müziği Korosu'nda da 1975 yılında kuruluşundan 1983 yılına kadar neyzen olarak görev yaptı.
   <br/>
   <br/>
   Cüneyd Kosal, Nihat Doğu, Abdi Coşkun ve Vahid Anadol ile "Klasik Türk Sazları Beşlisi Topluluğu" kurdular. Daha sonra yoğun ilgi gören topluluk genişletilerek Ahmet Özhan'ın solistliğinde "İstanbul Türk Klasik ve Tasavvuf Musikisi Topluluğu" adını alan topluluk klasik ve tasavvuf musikisi örneklerini geleneksel tarzı ile icra ederek, notaya alarak, band ve plağa kaydederek gelecek kuşaklara aktarmak için büyük çaba harcadı.
   <br/>
   <br/>
   Ferahnak Aşiran ismiyle musikimizde yeni bir makam oluşturan Doğan Ergin'in bu makamda beste, ağırsemai ve yürük semaiden oluşan bir takımı ile bir Mevlevi ayini ve dört ilahisi mevcut. Doğan Ergin, Tuğrul İnançer'e göre, "Akagündüz Kutbay'dan sonra günümüzün en iyi neyzenlerinden idi. Nazik, tertipli, titiz, kaidelere riayetkar, makam icad edecek kadar musiki bilgisine sahip, neyi doğru üfleyen bir sanatkardı."
   <br/>
   <br/>
   Vefat haberini ilk defa bizden duyan ve konuşmakta zorlanan Bahri Güngördü ise hocası hakkındaki duygularını şu şekilde ifade ediyor: "İnsanın sevdiği bir hocasını, ağabeyini veya bir yakınını anlatması çok zordur. Doğan Ergin hoca gibi bir kişi olursa, daha da zordur. Çünkü o son derece mütevazı idi, kendini anlatmazdı, yaptığı icatlardan, sohbetlerinden onu anlamaya, tanımaya çalışırdınız."
   <br/>
   <br/>
   Neticede ömrünün her anını musiki ile geçiren, "ney"i ile söyleşen, dertleşen, son devrin ney üstadlarından Doğan Ergin de Hak daveti ile Hakk'a yürüdü.
   <br/>
   <br/>
   Mesnevii Şerif'in ilk onsekiz beyti ney'i, ondaki sırrı anlatır. O ney ki, asıl vatanı olan kamışlığa özlemini dile getirir. Ney, insanı kamil'in sembolüdür, yanık, içli sesiyle Hakk'a vuslatın özlemini çeker.
   <br/>
   <br/>
   "Dinle Ney'den, nasıl hikayet eder?
   <br/>
   <br/>
   Ayrılıklardan şikayet eder:
   <br/>
   <br/>
   Koptuğumdan beri kamışlıktan ben,
   <br/>
   <br/>
   Ağlar kadınerkek inleyişimden.
   <br/>
   <br/>
   İsterim hasretle doğranmış yürek:
   <br/>
   <br/>
   Derdimi dökeyim feryat ederek..."
   <br/>
   <br/>
   Belki de Doğan Ergin çocukluk yıllarında duyduğu ilk ney sesinde o feryadı duydu ve 58 yıllık hayatı boyunca dinlettiği o feryad, o ses kamıştan değil de onun gönlünden geliyordu. Ta ki 29 Haziran günü gelinceye ve severleri acı haberi duyuncaya kadar. Biz acı diyoruz ama, gerçeği gören ve bilenler için ölüm acı değil vuslat, hüzün değil düğün gecesi idi. Doğan Ergin hoca hüzünde değil, vuslatta olsun niyazı ile.
   <br/>
   <br/>
   Hak rahmet eyleye.
   <br/>
   <br/>
   "...Yol değildir ateştir bu neyin sesi,
   <br/>
   <br/>
   Kimde bu ateş yok, sönsün nefesi.
   <br/>
   <br/>
   Aşkın ateşidir ki neye düştü,
   <br/>
   <br/>
   Aşkın coşmasıdır ki meye düştü.
   <br/>
   <br/>
   Yardan ayrılanın ney gönül sesi,
   <br/>
   <br/>
   Perdemizi yırttı onun perdesi."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3916-neyin-ayriliga-feryadi.html), [web.archive.org (arşiv bağlantısı)](http://web.archive.org/web/20130820215025/http://www.aksiyon.com.tr:80/aksiyon/haber-3916-neyin-ayriliga-feryadi.html)
