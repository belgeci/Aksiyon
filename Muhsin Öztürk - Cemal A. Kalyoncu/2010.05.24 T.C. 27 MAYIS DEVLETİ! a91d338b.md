# T.C. 27 MAYIS DEVLETİ!

*Muhsin Öztürk - Cemal A. Kalyoncu 2010.05.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İlk darbe geldiği gibi gitmedi. Kendilerince ‘Bir kurtuluş savaşı’ destanı yazsalar bile, küçük hesaplar, büyük ihtiraslar, en  önemlisi de devlet içinde devlet olmak vardı. 27 Mayıs’ta kurulan devlet, halkın  özlemlerini değil, devletin bir zümreye teslimini yansıtıyordu.
  </font>
 </div>
 <div id="newsText">
  <font class="detail-text">
   <p class="MsoNormal">
    Yassıada Mahkemeleri, 27 Mayıs 1960’tan bir yıl sonra dünya hukuk tarihinin en karanlık kararlarından birine imza attı. Orada adli yargılama usulleri ve hukuk değil, darbecilerin emri uygulandı. Yargıtay Başkanı Recai Seçkin, kendisine mahkeme başkanlığı teklif edildiğinde kabul etmediği gibi Yargıtay Başkanlığı görevinden de istifa etmişti. 27 Mayıs darbesi, ‘Bize düşen bir hizmet var mı?’ diyen hukukçularla ilk karşılaşmamızdı.
    <span>
    </span>
   </p>
   <p class="MsoNormal">
    Onlardan biri Salim Başol’du. Yassıada Mahkemesi Başkanlığı’na getirilen Başol, ilginç bir şekilde, Demokrat Partili Adalet Bakanı Osman Şevki Çiçekdağ’ın Yargıtay’a daire başkanı yaparak yolunu açtığı kişiydi. 1950’li yıllarda bakanların bu yetkisi vardı. Başbakan Adnan Menderes’i, Fatin Rüşdü Zorlu’yu ve Hasan Polatkan’ı idam sehpasına gönderen Yassıada Mahkemesi başkan ve üyeleri yeni kurulan Anayasa Mahkemesi üyeliği ile ödüllendirilmişti.
   </p>
   <p class="MsoNormal">
    Daha 12 yaşındayken 27 Mayıs günü sokağa taşan insanların Demokrat ailelere tacizini gören ve belki de bu nedenle ömür boyu ‘demokrat’ olan Avni Özgürel, haklı olarak, “Bütün bunları unuttuğumuz için şimdi Anayasa Mahkemesi’nin siyasete öfkesini anlamıyoruz, neden acaba diye dolanıp duruyoruz.” diyor. Siyasileri asan mahkeme üyeleri, ipi siyaset kurumunun boynuna dolayacaktı. 27 Mayıs bu demekti. 18 Nisan 1961’de Yargıtay, Yassıada duruşmaları sırasında ‘Yaşasın Menderes!’ demeyi milli menfaate aykırı kabul edecek ve suç sayacaktı.
   </p>
   <p class="MsoNormal">
    27 Mayıs 1960, yeni bir rejim üretti. Darbeciler yönetimden ayrılsalar bile statüko, 61 Anayasası ve akabinde 82 Anayasası’yla güçlenerek sürdü. Tek parti zihniyetini müesses hâle getiren şey, 27 Mayıs darbesi ve onun ürettiği 61 Anayasası’ydı. Şahin Alpay, “Eğer kasıt vesayet ise o hiçbir zaman kalkmadı ki.” diyor. DP
    <span>
    </span>
    kurulurken bile hangi alanlara girmeyeceği konusunda teminatlar alınmaya çalışılmıştır çünkü. 27 Mayıs’la birlikte vesayetten öte yeni bir düzen kurulacaktı. Darbecilerle irtibat kuran, onlarla çalışan, Atatürk’ün özel kalemi Ahmet Hamdi Başar, 1961 Anayasa taslağı ile ilgili yazdığı raporda açıkça ‘Bu anayasa ile devlet idare edilmez. Ya sürekli ihtilal olur ya da Anayasa paçavraya döner.” diyor. Anayasayı hazırlayan profesörler, yasama ve yürütme organlarıyla devletin elini kolunu bağlayan bir Anayasa hazırlamışlardı. Başar’a göre, “Bir Anayasa diktatörlüğü kurulmak istenmişti. Devlet içinde devlet denilebilecek birtakım yan organlar kurulmuş, bunlara geniş yetkiler tanınmıştı.”
   </p>
   <p class="MsoNormal">
    Rütbeli bir asker ihtiyacı nedeniyle darbenin liderliğine getirilen eski Kara Kuvvetleri Komutanı Orgeneral Cemal Gürsel, yeni dönemi 2. Cumhuriyet olarak niteler. Anayasa için toplanan Kurucu Meclis’in açılış konuşmasında iki defa tekrarlayacaktır bunu. Darbe’nin ikinci günü ‘diktatör olmayacağım’ diye açıklamalar yapmış ve demokratik bir nizam kurulacağını söylemiştir. Aslında darbeyi düzenleyen Millî Birlik Komitesi (MBK)’ni oluşturacak askerler arasında, yönetimin nasıl oluşması gerektiğine dair ortak fikir yoktur. 27 Mayıs’ın hemen ardından darbeyi destekleyen mektubunda en az 4 yıl iktidarda kalmalarını tavsiye eden Ahmet Hamdi Başar, içli dışlı olmaya başladığı MBK üyeleri için, “Ne yapacaklarını bilmiyorlardı. Yukarıdan emir alarak çalışmaya alışmışlardı. Komitede disiplinsizlik vardı. Çalışmalar, şaşılacak ölçüde dağınık bir sistemsizlik içindeydi.” kaydı düşüyor.
   </p>
   <p class="MsoNormal">
    Bir süre sonra Alparslan Türkeş’in başını çektiği “14’ler Grubu”nun askerî yönetimin devamından yana oldukları anlaşılır.
    <span>
    </span>
    Askerlerin devleti yönetmesinden yana olan ve sivil siyasete dönüşü istemeyen bu grup tasfiye edilir. Türkeş’le sürülen darbeci 14’lerden Numan Esin, generallerle alt rütbeli komite üyeleri arasındaki eşit iletişim kurulamadığından, darbeyi meşrulaştırmak için kabul ettikleri generallerin kendilerini tasfiye ettiğini söylüyor bugün. Kemal Karpat’a göre bu komitede radikal dikta yanlılarının sayısı 20 civarındaydı ve bu, darbeci komitenin çoğunluğunu oluşturuyordu. Numan Esin, “Biz 14 değil, 24 kişiydik aslında.” diyor. Cemal Gürsel, Millî Birlik Komitesi’nden CHP’yle teması olan üyeleri de yanına alarak -ki 14’ler CHP’ye de karşıydı- MBK üyesi 14 askeri 13 Kasım 1960’ta tasfiye eder. Yurt dışı ataşeliklerinde görevlendirilirler. Darbe ‘boşluk’ kaldırmaz düsturunca, liderliğini Talat Aydemir’in yaptığı ordunun her kademesinden kişinin yer aldığı Silahlı Kuvvetler Birliği kurulur. Bir tarafta İsmet İnönü’yle hareket eden vesayetçi ama yeni darbeye karşı generaller, diğer tarafta darbeyi ‘Baas’ rejimine dönüştürmek isteyen -ki o günlerde Irak ve Suriye’de böyle bir rejim hayat bulmuştu- dikta yanlısı sol Kemalistler… Öte yandan, Yassıada Mahkemeleri ile birlikte İnkılap Mahkemeleri kurulmuş ama üye atanmadığı için faaliyete geçememiştir. Bunu anlatan hukuk profesörü, ‘Allah korumuş’ der gibi “İyi ki de geçememiş!” diyor.
   </p>
   <p class="MsoNormal">
    Millî Birlik Komitesi ile çalıştığını söyleyen bir üsteğmen, Temsilciler Meclisi Anayasa Komisyonu Başkanı Prof. Dr. Enver Ziya Karal’a, “Ordu tamamen bir siyasi ‘kaos’un içine gömülmüştür. Ben demokratik düzeni, anayasalı ve hürriyetçi çok partili hayatı benimsediğim için Dumlu’ya sürüldüm. Orduda disiplin yoktur, eğitim durmuştur; kıskançlık, tedirginlik had safhada.” diye mektup yazar. Uzun mektupta askerî dikta isteyen grubu kastederek Cemal Paşa’nın hayatına bile kastedebileceklerini, amaçlarının da ‘Yassıada’dakileri çoğunlukla idam etmek ve bu idamların yaratacağı huzursuzluktan istifade ederek partisiz veya partili bir diktatörlük kurmak, tek tip gazete çıkartmak, bütün siyasi partileri kapatmak’ olduğunu’ anlatır. Nitekim Kemal Karpat’ın “Varlığı resmen tanınmış bir kurum olmasa da Türkiye’nin siyasi kaderini şekillendirecektir.” dediği Silahlı Kuvvetler Birliği, daha geniş bir paketi darbe yönetimine kabul ettirir. İdamlar mahkeme kararı gibi görünse de yeni darbecilerle yapılan anlaşmanın ve emrin ürünüdür. Darbe yanlısı sol grup her zaman varlığını sürdürdü. 27 Mayıs’ı, ‘cici demokrasiden kurtuluş’ olarak gören, biraz da gecikmiş olmasından hayıflanan Doğan Avcıoğlu, 9 Mart 1971 Muhtırası’nda da sahneye çıkacak, ‘Baasçı’ rejim için darbe girişiminde bulunacaktı. 27 Mayıs darbesine Harp Okulu öğrencisi ve teğmen olarak katılan gençler, 28 Şubat postmodern darbesinde ve 2000’li yıllardaki Şener Eruygur-Çetin Doğan darbe teşekküllerinde -ki kendileri bizatihi onlar oluyor- rol alacaklardı. Onlara göre ve hâlen 27 Mayıs tamamlanmayı bekleyen, yarıda kalmış bir darbeydi.
   </p>
   <p class="MsoNormal">
    Darbecilerin kafaları karışıktı ve iç içe tasfiyeler ve karşı darbeler oldu. Ancak aynı şey siviller için söylenemezdi. Şartlarını sivil ve askerlerin olgunlaştırdığı, askerin gerçekleştirdiği, sivillerin ‘üstün çabalarıyla’ kalıcı bir vesayete dönüştürdüğü ve bununla övündükleri bir darbedir 27 Mayıs. O günün sabahında CHP milletvekili Ferda Güley askerî üniforma giyerek “ihtilal karargâhına yardıma” gidecekti. Daha tuhaf olanı ise kafa karışıklığı içindeki darbe kadrosuna hukuk profesörlerinin yol-yöntem göstermesiydi. Nurşen Mazıcı’ya göre üniversite hocaları askerî yönetimi doğru olmayan bilgilerle hem meşrulaştırdı hem de teşvik etti. 27 Mayıs’ın ertesi günü Orgeneral Gürsel, çağırdığı hukuk profesörlerine “Bize derhal bir anayasa yapın. Çünkü üç ay içinde derhal seçimlere gidip yönetimi sivillere bırakacağız.” dediğinde, Prof. Hüseyin Nail Kubalı’dan ‘Ne gerek var!’ tepkisini alır. Ona göre darbe zaten meşru ve hatta anayasaldır. “Gerçek güç sizdedir. Başta anayasal olmak üzere mevcut hukuksal düzende her türlü değişikliği yapma konusunda meşru yetkileriniz vardır.” der Kubalı. Ki bu hukuken doğru değildir. Ancak Gürsel, Onar’ın başkanlık ettiği Anayasa Komisyonu’nda gerekli durumlarda askerî darbelere meşruiyet zemini oluşturulmasını istediğinde, talebi hemen yerine getirilir. Darbeci Madanoğlu, Meclis’i feshetmemeyi, tutuklanan ılımlı DP’lilerin serbest bırakılmasını teklif ettiğinde Onar’dan, “Olur mu paşam, Meclis’i kapatmazsanız siz meşrulaşamazsınız.” cevabını alır. Serbest bırakılan ‘ılımlı’ DP’liler yeniden tutuklanır, Yassıada’ya gönderilir. İlk Anayasa Komisyonu başkanlığını yapan Sıddık Sami Onar, seçimlere gitme ve yönetimi sivillere bırakmaya şiddetle karşı çıkar. Millî Birlik Komitesi, içindeki askerî diktatörlük isteyen otoriter rejim yanlılarını tasfiye ederken, Nurşen Mazıcı’nın yerinde tespitiyle sivil Onar Komisyonu ise Tarık Zafer Tunaya, İsmet Giritli gibi demokratik rejimden yana olan üyelerini tasfiye etmişti. “Bu örnekler, 27 Mayıs’ın askerlerden çok sivillerin güdülendirdiği bir eylem olduğunu ortaya koyar.” diyor Nurşen Mazıcı.
    <span>
    </span>
   </p>
   <p class="MsoNormal">
    Öyle bir anayasal çerçeve oluşturulmalıydı ki iktidara gelinmese bile sistem üzerindeki vesayeti devam etmeliydi. Anayasa Mahkemesi, Millî Güvenlik Kurulu, Devlet Planlama Teşkilatı- ki hükûmetler üstü bir organ olarak planlanmıştı öncesinde- Askerî Yargıtay, ‘atanan ve daha yetkili senato’ gibi pek çok ‘anayasal kurum’ yürütmeye ve Meclis’e ait yetkileri kullanmak üzere kurgulanmıştı. Sonradan Eminsu adı verilen 255 generalden 235’i emekliye sevk edilirken, albayların yüzde 80’i, yarbayların yüzde 50’si toplam 5 bin subay emekli ediliyor. 500’den fazla hâkimin işine resen son verilirken, Yargıtay’ın 1/6’sı tasfiye ediliyor. Danıştay kapatılıyor, üyelerinin yarısı tasfiye edilerek yeniden kuruluyor. 147 öğretim üyesi üniversitelerden atılıyor.
   </p>
   <p class="MsoNormal">
    Ekim 1961’de yapılan ilk serbest seçimde CHP’nin beklenenin çok altında oy alması askerî cenahta büyük bir hayal kırıklığı doğurmuş, hatta Talat Aydemir vakasında görüldüğü gibi yeni darbelere davetiye çıkartmıştı. Gerçi sandıktan kim çıkarsa çıksın ‘devlet’i yönetemeyecekti. 27 Mayıs’la birlikte ordu, MGK ve diğer kurumlar vesilesiyle devlet yönetimine ‘resmen’ ortak oldu. Üstelik alttan gelecek muhtemel darbeleri önlemeleri bahanesiyle sivil iradenin gayretiyle komuta kademesine geniş yetkiler tanındı. Feroz Ahmed’e göre bu tarihten sonra ordu özerk bir kurum hâlini aldı: “Askerlerin statüsünün de gelirinin de arttığı bu dönemden sonra, komutanların kaderlerini Demirel gibi parti liderleriyle birleştirmesine artık gerek yoktu. Parti liderleri kendi kaderlerini komutanların kaderiyle birleştirmeye çalışıyordu.”
   </p>
   <p class="MsoNormal">
    Anayasa Mahkemesi kendi resmî internet sitesindeki ‘tarihçe’ bölümünde önce, 1924 Anayasası’ndan farklı olarak 1961 Anayasası ile ‘Ulusal Egemenlik’ ilkesinin farklılaştığı tespitini yapıyor. 61’den sonra artık ‘Egemenlik Kayıtsız Şartsız Milletin’ değildir; çünkü bu egemenlik, ‘Anayasanın koyduğu esaslara göre, yetkili organlar tarafından kullanılacaktır.’ Hüküm cümlesi ise şu: “Türk Anayasa tarihi yönünden ele alındığında bu kuralın temel amacının, parlamentonun üstünlüğüne son vermek olduğu söylenebilir.”
   </p>
   <p class="MsoNormal">
    Anayasa Mahkemesi internet sitesi aslında 27 Mayıs darbesinin amacını gayet sarih izah ediyor, Avni Özgürel’e göreyse ‘pervasızca’. Anayasa Mahkemesi’nin varlık sebebi sayılan parlamentoyu etkisizleştirmek aynı zamanda darbenin de amacıydı zaten. Devlet seçkinleri halkoyuyla kim gelirse gelsin ‘üstünlüğü’ perçinlemişlerdi. Temsilciler Meclisi Anayasa Komisyonu Başkanı Prof. Dr. Enver Ziya Karal’ın kızı Seçil Karal Akgün, yazdığı “27 Mayıs: Bir Devrim, Bir İhtilal, Bir Anayasa” kitabında ‘İyi ki parlamento kısıtlandı’ diyor. Ona göre Anayasa’ya yerleştirilen kurumlar, 1960 sonrası Türk siyasal yaşamının türlü dönemeçlerinde oy çokluğunun oluşturduğu baskılar karşısında kalkan oldu. Yine Akgül’e göre, eğer bugün iktidar partisi, tartışmasız oy çokluğuna sahip olduğu Meclis’te laik Türkiye Cumhuriyet’ini tehdit edecek kimi uygulamalarına yaptırım kazandıramıyorsa, bunu 1961 Anayasa’sının hâlâ süregelen kurumlarına borçluyuz.
   </p>
   <p class="MsoNormal">
    Ders kitaplarında parlamenter demokratik sistemle yönetildiğimiz iddia edilse bile, gerçeği yansıtmıyor. Parlamentoya verilen küçük yetkiler dahi bir 27 Mayıs tepkisi olan ‘sivil dikta’ retoriği ile karşılık buluyor. Başbakan Menderes ve iki arkadaşının asılmasıyla sonuçlanan 27 Mayıs ‘Hürriyet ve Anayasa Bayramı’ 30 yıldır kutlanmıyor olsa bile içinde yaşadığımız devlet onun eseri. Avni Özgürel, şu an tamamıyla 27 Mayıs’ın ürettiği bir cenderede yaşadığımızı düşünüyor: “Günümüzde siyaset, ordu, üniversite, yargı ve bürokrasi alanında yaşadığımız sıkıntıların tamamının kaynağı, 27 Mayıs 1960 günü gerçekleştirilen askerî darbe ve onun hukuk alanında sergilediği maskaralıktır.”
   </p>
   <p class="MsoNormal">
    27 Mayıs darbesi, kendisinden sonraki darbelerin önünü açtığı gibi Türkiye’nin bugün karşı karşıya kaldığı sorunların yapısal zeminini hazırlamıştır. “1961 Anayasa’sını okuduğunuzda Cumhuriyet’e ilham veren Hakimiyet-i Milliye ilkesinin nasıl gasp edildiğini, bugün ‘vesayet’ dediğimiz düzenin nasıl inşa edildiğini göreceksiniz. 1960’ta bir yıllık eğitimle harp okullarından mezun edilen genç subayların zihnine ‘Memleket siyasetçilere emanet edilemez’ düşüncesini o gün yerleştirdiğimiz, darbecileri ‘tabii senatör’ yapıp parlamentoya soktuğumuz, yıllar yılı genelkurmay başkanlarını hülleyle cumhurbaşkanı seçmeyi gelenek hâline getirdiğimiz için bugün cendereden çıkamıyoruz bir türlü.” diyor Özgürel.
   </p>
   <p class="MsoNormal">
    Cumhuriyet’in ilk yönetici eliti asker kökenli olsa bile Kurtuluş Savaşı Meclis’in önderliğinde gerçekleşti. Türkiye Cumhuriyeti de aynı Meclis’te ilan edildi. 1924’te bu Meclis tasfiye edildi, yerine daha homojen, ‘önderliğin’ istekleri doğrultusunda bir Meclis kuruldu. 1925’ten itibaren Takrir-i Sükûn yasasıyla birlikte muhalifler tasfiye edildi, 1950’ye kadar sürecek tek parti iktidarı hüküm sürdü. Seçilmesi istenen kişiler seçtirildi, halk Meclis’e girecek kişileri değil, girecekleri seçenleri seçti. Türk modernleşmesi otoriter bir yönetim altında gerçekleşiyordu ve herkes de bunu biliyordu. 1924 Anayasa’sında en azından kavramsal anlamda millet egemenliği hiçbir şekilde paylaşılmamıştı. Devlet yönetenler ve bakanların çoğu eski askerlerdi ama kesin bir prensip söz konusuydu: Siyaset varsa üniforma çıkacaktı. Kemal Karpat’ın tespitiyle 1909 yılı gibi erken bir dönemden itibaren ordunun siyasete müdahalesine prensip olarak karşı olan Atatürk, bu ilkeyi 1924’te kanunlaştırdı. 1960’a kadar subayların siyasete müdahalesi engellendi. Bunda hem İnönü’nün hem de Atatürk’ün güvendiği kişi olarak ordunun üstündeki güçlü etkisi ve siyasete mesafesi nedeniyle 22 yıl görevinde kalan Fevzi Çakmak’ın önemli rolü vardı. Çakmak bu yüzden dünyada en uzun genelkurmay başkanlığı yapanlardan biri oldu. Görevden ayrılması (1944) Türkiye’de çok partili hayata geçiş denemelerinin yapıldığı yıllara rastladı. İkiye ayrılan uluslararası sistemde Türkiye, tercihini Rusların tehdidi üzerine zorunlu olarak Batı’dan yana yaptı. Çok partili hayata geçiş, artarak büyüyen iç huzursuzluklar, büyük ölçüde dış baskıların ürünüydü. Şaibeli 1946 seçimlerinden sonra demokrasi tartışması sertleşmiş ve bu orduya da yansımıştı. CHP’nin iktidarı teslim etmeyeceği endişesini taşıyan bazı ordu mensupları gelecek seçimlerin hileli yapılmasını engellemek için gizli bir örgüt kurdular ve Demokratlara ‘başka subaylar da var’ mesajı verdiler. Onlardan Fahri Belen ve Seyfi Kurtbek, DP döneminde bakan olacaktı.
   </p>
   <p class="MsoNormal">
    Çok partili hayatın daha ilk yıllarında orduda gençler ve ihtiyarlar ayrımı baş göstermiş, Menderes hükûmeti biraz da üst düzey komutanların müdahale endişesiyle reforma gitmemiş, beklentileri karşılanmayan ‘genç subaylar’ ile DP’nin arası daha o tarihlerde açılmaya başlamıştı. 27 Mayıs’ta genç subayların generallere karşı düşmanca tavırlarının altında Demokrat Parti’yle ‘iyi’ olmaları kadar daha eskiye dayanan iç sorunları da vardı. Tanel Demirel’in ifadesiyle NATO ile birlikte, Prusya doktrini içinde yetişmiş komuta kademesi ile yeni kuşaklar arasında bir çatışma ortaya çıkmıştı.
   </p>
   <p class="MsoNormal">
    27 Mayıs’ın arka planında Demokrat Parti’nin bilerek ve isteyerek askerleri aşağıladığı, artan yüksek enflasyona karşılık memur ücretlerindeki büyük değer kaybının subayların toplum içindeki statülerine darbe vurduğu ileri sürüldü, hâlâ da sürülüyor. Darbeci 14’lerle sürüldükleri Avrupa’da görüşen Prof. Dr. Kemal Karpat, birinci ağızdan dinler bunları. Ev bile kiralamakta zorlandıklarından, bir lokantaya gittiklerinde garsonların daha çok bahşiş bırakan ‘yeni sınıf’ müşterileriyle ilgilendiklerinden, kendilerine kız bile verilmediğinden söz ederler. Darbeden hemen sonra OYAK’ın kurulması, darbecilerin askerlerin ücretlerinde büyük düzeltmelere gitmesi, her şeyin kutsal hürriyet gayesiyle yapıldığı fikrinde bir gedik açsa bile, acaba bu bir darbe nedeni sayılabilir miydi sorusu hep tazeliğini korudu. Şikâyet edilen şey kaybolan statüydü, tıpkı bugün olduğu gibi. Tanel Demirel, diğer iddiaları da katarak bilinenin aksine DP döneminde yaygın militarist kültürün sorgulanmadığını, savunma harcamalarının azaltılmadığını, askerleri küçük düşürecek davranışların alışkanlık hâline getirilmediğini düşünüyor. Ona göre 27 Mayıs darbesine gidiş sürecinde CHP’nin iktidarı hazmedememesi büyük rol oynadı. CHP ve DP arasındaki sert muhalefet adım adım darbeye gidiyordu, muhalefet partisinin küçümseyici ve meydan okuyan tavrı âdeta DP’ye başka bir siyaset bırakmamış mıydı? Sonradan darbeye gerekçe gösterilecek DP’nin sert tavrı ‘şartların olgunlaşması’ bakımından üretilen bir şeydi belki de. Talat Aydemir’in yeni çıkan anılarından aslında darbenin 1957’de yapılacağını, çok öncesinden de hazırlıklar yapıldığını yeniden öğreniyoruz. 1957’de Samet Kuşçu’nun ihbarıyla 9 Subay Olayı ortaya çıkmış, mahkeme bu cunta faaliyetinin üzerine gitmediği gibi ihbar eden Kuşçu’yu cezalandırmıştı. CHP, sonradan 61 Anayasası’nın temelini teşkil edecek ‘ilk hedefler beyannamesi’ni de 1957’de açıkladı.
   </p>
   <p class="MsoNormal">
    Siyaset Bilimci Prof Dr. Atilla Yayla’ya göre darbenin nedeni, demokrasi yoluyla iktidara gelinemeyeceği düşüncesinin pekişmesinde yatıyor: “1950-60 arasındaki seçimler tek parti zihniyeti ile yetişmiş ve tek partinin hasretini duyan kesimlere, siyaset alanındaki temsilcisi CHP ile iktidara gelmesinin çok zor, hatta neredeyse imkânsız olduğunu gösterdi. Bu yüzden demokratik iktidarların kendi alanlarını daraltmasını önlemek ve iktidarı da ellerinde tutmak için sistemi yeniden dizayn etmeye karar verdiler.”
   </p>
   <p class="MsoNormal">
    1960’a gelindiğinde İstanbul ve Ankara’da sokağa dökülen öğrenciler, gazete sayfalarında binlerce öğrencinin DP’nin emrindeki güvenlik güçlerince öldürüldüğüne dair ‘asılsız’ haberler, sonradan Anayasa hazırlama komisyonlarında başkanlık yapacak olan İstanbul Üniversitesi Rektörü Sıddık Sami Onar’ın öğrenci olayları sonrasında üniversiteyi kapatması, giderek artan ‘sivil dikta’ suçlamaları…
   </p>
   <p class="MsoNormal">
    27 MAYIS NEDEN ÖNEMLİ!
   </p>
   <p class="MsoNormal">
    27 Mayıs’ı yapan askerler, en çok Grigory Sipiridonovivh Petrov’un kaleme aldığı Beyaz Zambaklar Ülkesi’ni okumuşlardı. Kitapta, insanların yalnız savaş için değil, barış zamanlarında da eğitildiği bir kardeşlik yeri, bir ‘halk okulu’ olarak romantik bir ordu imgesi tasvir ediliyor. Millî Birlik Komitesi üyesi Numan Esin’le konuşurken ‘Biz ihtilal tekniğini bile kullanmak istemeyen romantiklerdik.’ diyor. Kendilerinin Menderes ve arkadaşlarının asılmasından yana olmadıklarını, sadece 12 bakanı yurt dışına göndermek istediklerini söylüyor. Ancak 71 yılında yine cunta faaliyetinden ceza alan Esin, bugün hâlâ 27 Mayıs’ı savunmaya devam ediyor: “Romantizm, sonu felaket olsa dahi ömür boyu aşkına sadık kalmak olmalı!” 61 Anayasası ve Çağdaş Demokrat Vakfı Başkanı Esin, hâlâ 61 Anayasa’nın bir özgürlük dünyası kurduğunu düşünüyor ve bu atmosferde yaşamaktan mutlu.
   </p>
   <p class="MsoNormal">
    Anayasa Mahkemesi raportörü Doç. Dr. Osman Can, ‘Romantiktirler ve daha tehlikelidirler’ diyor. Can, 1961 Anayasası’nın toplumun yüzde 60’ının dışarıda bırakılarak asker ve CHP ittifakıyla hazırlanan bir anayasa olduğu görüşünde. 1980’de ihtiyaç duyulmayan ittifak arayışı, 1961 Anayasası’nı hazırlayanlarda belirgin bir şekilde kendini gösterir. Can, “O yüzden 1980 darbesini yapanlar maske takmıyorlardı, 60 darbesini yapanlar maske taşıyorlardı. Özde faşistken demokrasi ve insan hakları lafları edildiği için temel siyasetle ortaya çıkan metin arasında bir çelişki doğuyor.” diyor.
   </p>
   <p class="MsoNormal">
    Osman Can’a göre bugün cari olan siyasal sosyal yargısal hayatımıza ilişkin temel doğruların yüzde 80’den fazlası darbe zihniyetinin ürünüdür: “Anayasa Mahkemesi bugüne kadar demokrasiyi güçlendirecek hiçbir şeyi yapmamıştır, temel hak ve özgürlükleri değer olarak görerek koruyucu hiçbir şeye imza atmamıştır.”
   </p>
   <p class="MsoNormal">
    Anayasa Hukuku Profesörü Serap Yazıcı’ya göre 1961 Anayasası, özgürlük alanını genişletmiştir ama… “Ne var ki bu, özgürlükçü bir hukuk düzeninin oluşturulmasını sağlamamıştır. Çünkü Anayasa Mahkemesi, anayasaya aykırı kanunların, anayasaya uygun olduğu yönündeki kararlarıyla özgürlükçü bir hukuk düzeninin gelişimini engellemiştir.”
    <span>
    </span>
   </p>
   <p class="MsoNormal">
    Siyaset kurumunu kadükleştiren 61 Anayasası nasıl oluyor da en özgürlükçü anayasa ilan edilebiliyor hâlâ? Darbeyi ve anayasayı yapanlar pekâlâ ‘kamuoyu’ oluşturabiliyor. Kamu Hukuku Profesörü Mithat Sancar, bu özgürlüğün vesayet rejimi için bir işlevi olduğu kanaatinde. 27 Mayıs’a gerçekçe teşkil eden gençlik ve sokak hareketlerinin 61 Anayasası ile özgür bırakılmasının en önemli sebebinin muhtemel bir halk hareketine karşı bir kalkan oluşturmak olduğunu düşünüyor.
   </p>
   <p class="MsoNormal">
    27 Mayıs’tan sonra üç anayasa komisyonunda da yer alan Prof. Dr. Hıfzı Veldet Velidedeoğlu, 1961 Anayasası için şöyle demişti: “Bu anayasa, Türk milletinin bütün tarihinde aldığı en keskin virajdır. Türkiye’nin Tanzimat’tan bu yana devam eden siyasi ve sosyal gelişmelerinin, evrim ve devrimlerinin en önemli eseridir.”
   </p>
   <p class="MsoNormal">
    Velidedeoğlu, kendisinin de içinde yer aldığı çalışmayı abartıyor olabilirdi, hem de Cumhuriyet projesini atlayacak kadar. Bu nedenle “27 Mayıs ne ilk darbedir ne son” diyenlerden değil Prof. Dr. Kemal Karpat. Ve Silahlı Kuvvetler’in tarihte ilk kez iktidarı, toplumun geniş bir kesimini temsil eden bir oluşum adına değil kendi adına el koyduğunu hatırlatıyor: “Ordunun iktidarı doğrudan kendi adına ele geçirmesi ve hükmetmesi Türk tarihinde ilk kez karşılaşılan bir olaydı. Ordu, Osmanlı İmparatorluğu ve Cumhuriyet tarihi boyunca iktidarın arkasında olmuştu; padişahları ve bakanları değiştirmiş, ama yönetici otoriteye resmî bağlılığını sürdürmüştü.” 27 Mayıs basit bir darbeler halkasının parçası değildi. Nurşen Mazıcı, Kemalizmin restorasyonu olarak değerlendirilen 27 Mayıs’ın aslında İttihatçı geleneğin Cumhuriyet dönemindeki yeni biçimlenmesi ve sağlamlaştırılması olarak görülebileceğini belirtiyor. Liberal tarafları olan bir anayasa getirilmiştir ama aynı anayasa askerî darbeleri meşrulaştırmakla kalmamış, ordunun devlet mekanizması içindeki yerini genişlettiği gibi, askerlerin iktidarı her an ve sürekli etkilemelerinin yolunu açmıştır: “Cumhuriyet döneminde darbe geleneği başlattığı göz ardı edilemez.”
   </p>
   <p class="MsoNormal">
    Siyaset bilimci Mümtaz’e Türkone 27 Mayıs’ın devlet geleneğinde hâlen sürdüğünü ilk seslendirenlerden. Ona göre, “Atatürk’ün değil, 27 Mayıs’ın kurduğu düzeni.” yaşıyoruz: “Antidemokratik pek çok şeyin dönüm noktası 27 Mayıs’tır. Demokratik tecrübe bıçakla kesildi. Senin seçtiğini biz asarız dediler halka. Bugün yaşadığımız bütün tersliklerin, kötülüklerin anası bu darbedir. Patrona Halil’in 1730’da Osmanlı medeniyetinin şaheserlerini yakıp yıkmaya girişmesi gibi, 27 Mayıs darbesi bu milletin asil duygularını tarumar etmiştir.”
   </p>
   <p class="MsoNormal">
    Peki, bir 27 Mayıs Devleti var idiyse bütün bu seçimler, hükûmetler, büyük kavgalar neyisin nesi? “O işin gösteri tarafı.” diyor Avni Özgürel; özenle de son iki yılı hariç tutarak... 2007 Cumhurbaşkanlığı seçimiyle birlikte başlayan süreçte yaşanan mücadele, Ergenekon davası, Anayasa paketi vs. ile eski düzen bozulmaktadır artık. Gösteri kısmına gelirsek: “61 Anayasası kabul edildikten sonra cumhurbaşkanının seçilmesi gereklidir. Biz bu anayasaya göre cumhurbaşkanımızı seçelim dediler. Ondan sonra da Samsun Senatörü Ord. Prof. Ali Fuat Başgil’i aday gösterme kararı aldılar. Ne oldu?
    <span>
    </span>
    Ali Fuat Başgil, kaldığı otelden kaçırıldı, başbakanlık binasına götürüldü. 27 Mayıs darbesinin önemli isimlerinden Sıtkı Ulay adamın alnına tabancayı dayadı, adaylıktan vazgeçirtti. 61 Anayasası’nın kurduğu hukuk düzeni bu. Ondan sonra bütün o dönem kurulmuş partilerin liderleri, İnönü dâhil, Çankaya’ya çağrıldı. Ve Çankaya protokolü diye bir protokol imzalattılar. Protokolde ‘Biz aday göstermeyeceğiz, Cemal Gürsel’i destekleyeceğiz, 27 Mayıs’ı hiçbir şekilde eleştirmeyeceğiz.’ dediler. Yere göğe konulmayan Anayasa’nın sistemi bu. “
   </p>
   <p class="MsoNormal">
    ‘27 Mayıs Rejimi’ kitabının yazarı Prof. Dr. Osman Doğru, 27 Mayıs Devleti’nin varlığının Anayasa Değişiklik Paketi’nin kabul edildiği gün sona ereceğini söylüyor. Çünkü paket geçerse Anayasa Mahkemesi’ne bireysel başvuru hakkı doğacak ve 50 yıllık tarihinde mahkeme ilk kez devletin değil, bireyin hakkını savunacak.
   </p>
   <p class="MsoNormal">
   </p>
   <p class="MsoNormal">
    27 Mayıs Sözlüğü
    <span>
    </span>
   </p>
   <p class="MsoNormal">
   </p>
   <p class="MsoNormal">
    Cumhuriyet tarihinin bu ilk darbesi aslında 27 Mayıs 1960 sabahı Alparslan Türkeş’in sesinden radyoda okunan bildiri ile başlamamıştı. Orduda, 1946 yılından bir oluşum biliniyordu. Demokrat Parti’ye karşı ilk müdahale niyetleri seçimin yapıldığı 14 Mayıs 1950 gecesi ortaya konmuştu. Fiilî harekete geçilen tarih konusunda her cuntacının anılarında farklı tarihler mevcut. 27 Mayıs sürecinin en ateşli, en planlı girişimcilerinden Talat Aydemir, 1956’da komiteyi kurduğunu söylediğinde, darbecilerin en genci Muzaffer Özdağ’dan “Bizler daha evvel komite kurmuştuk.” cevabını almıştı. Özdağ’ın daha evvel dediği, 1952 yılıydı. Henüz Harp Okulu’nda iken okulun silahhanesinde 27 Mayıs’ta, Meclis’te ettikleri yemini, o zaman mendillerinin üzerine kanları ile yazdıklarını iftihar ederek anlatmıştı Aydemir’e.
   </p>
   <p class="MsoNormal">
    Anlaşılan herkes hücre hücre çalışıyordu. Aydemir’in çekirdek kadrosu Osman Köksal ve Sezai Okan’dan oluşuyordu. “Ne olacak bu ülkenin hali?” sorusu sorularak karşı tarafın düşünceleri öğreniliyor, böylece halka giderek genişletiliyordu; tabii komitenin onayı alınarak. Böyle aramalar sırasında Orhan Kabibay ve Dündar Seyhan grubuyla ilişki kurulmuş ve iki grup birleşmişti. Darbenin önemli isimlerinden olan, Millî Savunma bakanları Şem’i Ergin ile Ethem Menderes’in emir subaylığını yapan Adnan Çelikoğlu’nun anılarına göre komite sayısı böylelikle bir ara 30’a ulaşmıştı. Komitenin fazla büyümemesi için bir düzen getirilmişti. Buna göre her üye beş kişilik hücre kurabilecek ve o beş kişi de kendilerine beşer kişilik hücreler oluşturabilecekti. Yani bir çözülme olduğunda bir kişi hariç diğerleri ile irtibatı çözecek şifreler elde edilemeyecekti. Ergenekon’la ilgili tertiple benzeyen çok yönü vardı.
   </p>
   <p class="MsoNormal">
    <span>
    </span>
   </p>
   <p class="MsoNormal">
    9 Subay Olayı 27 Ekim 1957’de DP üçüncü kez seçimleri kazanmıştı. 20 Aralık 1957’de Kurmay Binbaşı Samet Kuşçu, milletvekili ve Ekspres gazetesinin sahibi Mithat Perin ile emekli Tümgeneral Kazım Demirkan’a orduda bir ihtilal hazırlığı olduğunu ihbar etti. Sonuçta Kurmay Albay Cemal Yıldırım, Kurmay Albay Naci Aşkun, Kurmay Albay İlhami Barut, Topçu Yarbay Faruk Güventürk, Piyade Binbaşı Ahmet Dalkılıç, Piyade Binbaşı Ata Tan, Piyade Yüzbaşı Hasan Sabuncu, Piyade Yüzbaşı Kazım Özfırat, Kuşçu ile birlikte tutuklandı. Menderes işin ciddiyetini kavrayamayınca Savunma Bakanı Şem’i Ergin’in emir subayı Adnan Çelikoğlu’nun da önemli yönlendirmesi ile olay hafif atlatıldı. Tuğgeneral Cemal Tural başkanlığında kurulan mahkeme sadece Kuşçu’ya iki yıl hapis ve ordudan uzaklaştırma cezası verdi, diğerleri serbest kaldı.
   </p>
   <p class="MsoNormal">
    <span>
    </span>
   </p>
   <p class="MsoNormal">
    Tahkikat Komisyonu CHP’nin seçimle iktidarı ele geçiremeyeceği anlaşılmıştı. Bu yüzden CHP çok sert muhalefet güdüyordu. DP tarafından Meclis’te sonuçları TBMM’ye bildirilmek üzere İçtüzük’ün 177. maddesi hükmünce 15 kişilik bir tahkikat encümeni kurulması ve sonuçları en geç üç ay içinde açıklanacak bir rapor hazırlaması kararlaştırıldı. Ahmet Hamdi Sancar başkanlığındaki komisyonda Osman Kavuncu, Bahadır Dülger, Sait Bilgiç, Cavit Asena, Kemal Biberoğlu, Kemal Özer, Hilmi Dura, Ekrem Anıt, Nusret Kirişçioğlu, Turhan Bahadır, Selami Dinçer, Himmet Ölçmen, Necmettin Önder ve Nüzhet Ulusoy görev alıyordu.
   </p>
   <p class="MsoNormal">
    <span>
    </span>
   </p>
   <p class="MsoNormal">
    555K 1960 yılında, 5. ayın 5. günü saat 5’te Kızılay’da yapılacak eylemin kısa adıydı. Eylemi, CHP gençlik kollarının tertibiyle DP karşıtı öğrenciler gerçekleştirmişti. 28 Nisan’da İstanbul ve 29 Nisan’da Ankara’da yapılan öğrenci olayları da darbeye basamak oluşturmuştu.
   </p>
   <p class="MsoNormal">
   </p>
   <p class="MsoNormal">
    38 kişilik MBK Orgeneral Cemal Gürsel, Orgeneral Fahri Özdilek, Tuğgeneraller İrfan Baştuğ, Sıtkı Ulay, Korgeneral Cemal Madanoğlu, Kurmay Albaylar Muzaffer Yurdakuler, Alparslan Türkeş, Ekrem Acuner, Osman Köksal, Fikret Kuytak, Sami Küçük, Mucip Ataklı, Hava Kurmay Albay Haydar Tunçkanat, Hava Kurmay Binbaşı Emanullah Çelebi, Kurmay Binbaşılar Vehbi Ersü, Dündar Taşer, Orhan Erkanlı, Suphi Gürsoytrak, Kurmay Yarbaylar Rafet Aksoyoğlu, Kadri Kaplan, Suphi Karaman, Sezai Okan, Kurmay Binbaşılar Mehmet Özgüneş, Şefik Soyuyüce, Şükran Özkaya, Deniz Kurmay Binbaşı Selahattin Özgür, Kurmay Yarbaylar Ahmet Yıldız, Mustafa Kaplan, Kurmay Yarbay Orhan Kabibay, Deniz Kurmay Binbaşı Münir Köseoğlu, Tank Binbaşı Muzaffer Karan, Piyade Binbaşı Fazıl Akkoyunlu, Deniz Kıdemli Yüzbaşı Rıfat Baykal, Kurmay Yüzbaşılar Numan Esin, İrfan Solmazer, Muzaffer Özdağ, Kamil Karavelioğlu ve Jandarma Yüzbaşı Ahmet Er.
   </p>
   <p class="MsoNormal">
    Geçicici anayasa 27 Mayıs sabahı İstanbul Üniversitesi Hukuk Fakültesi’nin hukukçu öğretim üyeleri askerî bir uçakla Ankara’ya yetiştirildi. İstanbul Üniversitesi Rektörü Ord. Prof. Sıddık Sami Onar, Hukuk Fakültesi Dekanı Prof. Naci Şensoy, Medeni Hukuk Ordinaryüs Prof. Hıfzı Veldet Velidedeoğlu, Esas Teşkilat Hukuku Profesörü Hüseyin Nail Kubalı, İdare Hukuku Profesörü Ragıp Sarıca, Esas Teşkilat Hukuku Profesörü Tarık Zafer Tunaya ve İdare Hukuku Doçenti İsmet Giritli idi bu isimler. Onlarla beraber Ankara Üniversitesi Hukuk Fakültesi’nden İlhan Arsel, Bahri Savcı ve Muammer Aksoy da çalışma yaptı. Görevleri, halkın oyu ile iktidara gelen hükûmeti silah zoruyla deviren askerlerin yaptığı bu işe hukuki kılıf uydurmaktı. O kılıf, darbenin ertesi günü hazırladıkları “Bugün içinde bulunduğumuz durumu adi ve siyasi bir hükûmet darbesi saymak doğru değildir.” cümlesi ile başlayan rapordu. Heyet, 12 Haziran 1960 tarihinde yayımlanan bir nevi geçici anayasa
    <span>
    </span>
    olan 1 sayılı kanunla Millî Birlik Komitesi kurmuş oldu.
   </p>
   <p class="MsoNormal">
    <span>
    </span>
   </p>
   <p class="MsoNormal">
    İsmet İnönü: Darbeciler arasında 1957 seçimlerini CHP’nin kazanacağı kanaati hâkimdi. İnönü de bu kanaatteydi. Onun için seçimler öncesinde fikrini soran darbecilere ihtilal yapmanın yersiz olduğunu ve şayet bir gün mecburiyet hâsıl olursa kendilerine müracaat edilebileceğini bildirmişti. 1960 yılı mayıs ayında hırçın bir muhalefet ortaya koyan İnönü, darbenin yaklaştığını da şu sözleri ile duyuruyordu aslında: “Biz böyle bir ihtilal içinde bulunmayız. Bulunamayız. Böyle bir ihtilal, dışımızda, bizimle münasebeti olmayanlar tarafından yapılacaktır. (…) Arkadaşlar! Şartları tamam olduğu zaman, milletler için, ihtilal meşru bir haktır. Eğer bu yolda devam ederseniz, artık sizi ben de kurtaramam.”
   </p>
   <p class="MsoNormal">
    <span>
    </span>
   </p>
   <p class="MsoNormal">
    Cemal Gürsel: 27 Mayıs’tan önce Millî Savunma Bakanı Ethem Menderes’e mektup yazmış, Celal Bayar’ın istifa edip yerine Adnan Menderes’in geçmesini münasip görmüştü. O mektup Yassıada’da sansürlenerek okundu. Kimse de olayın gerçeğini anlatmadı/anlatamadı. Gürsel, darbeden önce Kara Kuvvetleri Komutanı olarak izne çıkmış, İzmir’de emekliliğini bekliyordu. Fakat 27 Mayıs’tan sonra devlet başkanı olarak geri döndü. 28 Mayıs sabahı İnönü’ye telefonda “Emirleriniz bizim için daima peygamber buyruğudur Sayın Paşam.” demiş, darbenin devlet başkanı sonra da askerlerin dayatması ile cumhurbaşkanı seçilmişti.
   </p>
   <p class="MsoNormal">
    <span>
    </span>
   </p>
   <p class="MsoNormal">
    55 Ağa Darbeden dört gün sonra Doğu ve Güneydoğu’dan tutuklanan 485 kişi Sivas Kabakyazı’da bir kampta toplandı. Bölgede önde gelen ailelerin fertleriydi bunlar. İçlerinde ağa ve şeyhler de vardı. Buradaki 9 aydan sonra, çıkarılan 105 sayılı Mecburi İskân Kanunu’yla içlerinden 55 kişiyi batı bölgelerinde çeşitli yerlerde sürgün ettiler. Kanun ancak 1962’de kaldırıldı.
   </p>
   <p class="MsoNormal">
    <span>
    </span>
   </p>
   <p class="MsoNormal">
    Eminsular
    <span>
    </span>
    1960 yılı ağustos ayı başında 1961 Şubat ayına kadar ordudan 235 general, 7000 kadar da subay emekli edildi. Emekli İnkılap Subayları olarak adlandırılan bu subaylar ile 27 Mayıs’ın hedefinin sadece DP olmadığı anlaşıldı. Eminsular’ın içinde en yüksek rütbeli asker Orgeneral Ragıp Gümüşpala idi. O da AP’nin genel başkanlığını yaptı.
   </p>
   <p class="MsoNormal">
    <span>
    </span>
    <span>
    </span>
   </p>
   <p class="MsoNormal">
    OYAK kuruldu 3 Ocak 1961 tarihinde kabul edilen kanunla kurulan Ordu Yardımlaşma Kurumu, ilk etapta 65 bin kişinin katılımı ile yola koyuldu. Üyelerin maaşlarından yüzde 10’a varan kesintilerle elde ettiği gelirler ve her alandaki yatırımlarıyla bugün dev bir holdinge dönüştü. Banka, sigorta, araba üretimi ve turizm başlıca yatırım alanları oldu.
   </p>
   <p class="MsoNormal">
    <span>
    </span>
   </p>
   <p class="MsoNormal">
    Darbeye dayanak iç hizmet kanunu
    <span>
    </span>
    4 Ocak 1961’de kabul edilen TSK İç Hizmet Kanunu ile Türkiye’de darbenin dayanağı bulunmuş oldu. Buna göre “Silahlı Kuvvetlerin vazifesi; Türk yurdunu ve Anayasa ile tayin edilmiş olan Türkiye Cumhuriyetini kollamak ve korumaktır.” ifadesi yer alan 35. madde ile “Fevkalade hallerde bütün kuvvet dahi hazır kıta halinde bulundurulur.” denilen 85. madde, sonraki süreçlerde darbeciler için açık bahane olarak kullanıldı.
   </p>
   <p class="MsoNormal">
    <span>
    </span>
   </p>
   <p class="MsoNormal">
    Yassıada duruşmaları 1 başkan, 8 asli ve 6 yedek üyeden oluşan Yüksek Adalet Divanı’nın başkanlığını Salim Başol yaptı. 14 Ekim 1960’ta ilk duruşması gerçekleştirilen Yassıada davaları arasında Köpek ve Bebek davaları ilginç olanlardı. Davalar 15 Eylül 1961’de karara bağlandı. 592 sanıktan 288’i için idam istendi. 15 sanık idam cezasına çarptırıldı, 11’i MBK kararı ile müebbet hapse çevrildi, ayrıca 31 kişiye müebbet hapis cezası verildi. 418 sanık ise muhtelif cezalar aldı. Duruşmalar sonunda Fatin Rüştü Zorlu ile Hasan Polatkan 16 Eylül 1961’de, Adnan Menderes de bir gün sonra idam edildi. İdamlar tarihe kara bir leke olarak geçti.
   </p>
   <p class="MsoNormal">
    14’ler Darbe içinde darbe süreci başlamıştı. MBK içinde sertlik yanlısı 14 kişi diğerlerince tasfiye edildi. Böylece Alparslan Türkeş, Orhan Kabibay, Orhan Erkanlı, Münir Köseoğlu, Mustafa Kaplan, Muzaffer Karan, Şefik Soyuyüce, Fazıl Akkoyunlu, Rıfat Baykal, Dündar Taşer, Numan Esin, İrfan Solmazer, Muzaffer Özdağ, Ahmet Er 13 Kasım 1960 sabahı zoraki diplomat olarak yurt dışında görevlendirildiler.
   </p>
   <p class="MsoNormal">
    <span>
    </span>
   </p>
   <p class="MsoNormal">
    147’ler 1960’ın ekim ayında MBK üniversitelerde büyük bir temizliğe girişti. Başta Ali Fuat Başgil olmak üzere Sabahattin Eyüboğlu, Yavuz Abadan, Nusret Hızır, Haldun Taner, Mina Urgan, Tarık Zafer Tunaya gibi 147 öğretim üyesi üniversitelerden atıldı.
   </p>
   <p class="MsoNormal">
    <span>
    </span>
   </p>
   <p class="MsoNormal">
    Kurucu meclis Devlet Başkanı, MBK, Bakanlar Kurulu, CHP, CKMP, Anayasa Komisyonu, barolar, basın, odalar, sendika, tarım teşekkülleri, yargı organları ve üniversite temsilcilerinden müteşekkil 277 kişilik Kurucu Meclis üyelerinin çoğunluğu doğal olarak hukuk ve siyasal bilgiler kökenli idi. Ama en önemli özellikleri, yüzde 95’inin CHP’li olmasıydı. O tarihte 28 yaşında olan, bugün Hürriyet’in başyazarı Oktay Ekşi de bunların arasındaydı. 6 Ocak’ta çalışmaya başlayan Kurucu Meclis, 4 Eylül 1961’de lağvedildi. 15 Ekim’de seçimler yapıldı. 25 Ekim 1961 tarihinde Millet Meclisi ve Cumhuriyet Senatosu şeklindeki çift meclisli yeni TBMM’nin açılışı yapıldı. Kurucu Meclis’te görev yapan bugün de aşina olduğumuz o isimlerden bazıları şunlardı: İktisatçı, gazeteci Doğan Avcıoğlu (CHP), ressam Bedri Baykam’ın babası, eski milletvekili Suphi Baykam (CHP), Alev Coşkun (CHP), Encümen-i Daniş ile gündeme gelen iş adamı Fethi Çelikbaş (Odalar), Bülent Ecevit (CHP), Coşkun Kırca (CHP), emekli Orgeneral. Kazım Orbay (Devlet Başkanı Kontenjanı), Ekşi ile aynı yaşta gazeteci Altan Öymen (Basın), Anayasa Mahkemesi Üyesi Osman Alifeyyaz Paksüt’ün babası Mehmet Emin Paksüt (CHP), 9 Subay Olayı’nda sanıkların avukatlarından İlhami Sancar (İstanbul), Yön Hareketi’nden, gazeteci İlhami Soysal (Basın), Mümtaz Soysal (CHP), 9 Subay Olayı’nda adı geçen cuntacılardan M. Cemal Yıldırım (CHP), 27 Mayıs cuntasından M. İhsan Kızıloğlu (Bakanlar Kurulu Üyesi).
   </p>
   <p class="MsoNormal">
    <span>
    </span>
    <span>
    </span>
   </p>
   <p class="MsoNormal">
    Yön Hareketi-Doğan Avcıoğlu
   </p>
   <p class="MsoNormal">
    Yukarıdaki isimlerden bir kısmı İnönü’nün damadı Metin Toker’in Akis dergisi ile başlayıp Doğan Avcıoğlu’nun yönetiminde Yön ismiyle gündeme gelen Yön Hareketi’nin de üyeleri idi. Cemal Reşit Eyüpoğlu’nun finanse ettiği çekirdek Yön Hareketi’nde Avcıoğlu, İlhan Selçuk, İlhami Soysal, Mümtaz Soysal gibi isimler vardı. O tarihte Hareketin ortaya koyduğu bildiriye ayrıca Oktay Ekşi, Deniz Baykal, Erdoğan Teziç, Mete Akyol, Mustafa Ekmekçi, Mustafa Özyürek, Muammer Aksoy, Tarhan Erdem, Nail Güreli, Abdi İpekçi, Coşkun Kırca, Mehmet Ali Kışlalı gibi isimler de imza atmıştı. Zamanla bu sayı 1042 kişiye çıktı. 20 Aralık 1961’de yayın hayatına başlayan Yön’ün amacını İlhan Selçuk “Bir dergi çıkaracağız, bu bir fikir dergisi olacak ve ülkeye yön verecek...” diye açıklıyordu.
   </p>
   <p class="MsoNormal">
    İçinde İlhan Selçuk’un da yer aldığı Cemal Madanoğlu, Cemal Reşit Eyüpoğlu gibi isimler, çok değil 12 Mart 1971’de de darbe hazırlığı ile kamuoyunun gündemine gelecekti.
   </p>
   <p class="MsoNormal">
    <span>
    </span>
   </p>
   <p class="MsoNormal">
    Anayasa Komisyonu
    <span>
    </span>
    Başkanlığını Enver Ziya Karal’ın yaptığı 20 kişilik Komisyon’da Emin Paksüt, Muammer Aksoy, Turan Güneş, Tarık Zafer Tunaya, Coşkun Kırca, Amil Artus, Doğan Avcıoğlu, Münci Kapani, Muin Küley, Ragıp Sarıca, Bahri Savcı, Celal Sait Siren, Mümtaz Soysal, Cafer Tüzel, Hıfzı Veldet Velidedeoğlu, Abdülhak Kemal Yörük, Sadık Aldoğan, Nurettin Ardıçoğlu, Hazım Dağlı vardı. Komisyona biri Sıdık Sami Onar başkanlığındaki İstanbul ilim heyetince, ikincisi Ankara Siyasal Bilgiler Fakültesi İdari İlimler Enstitüsü’nce hazırlanan iki anayasa tasarısı verildi. Kurucu Meclis Anayasa Komisyonu bu tasarılardan da faydalanarak yeni bir anayasa hazırladı. 9 Temmuz 1961’deki halk oylamasında anayasaya ancak yüzde 61,7 evet oyu çıktı.
   </p>
   <p class="MsoNormal">
    <span>
    </span>
   </p>
   <p class="MsoNormal">
    SKB 14’ler tasfiye edildikten sonra sular durulmadı. Politikayı her an yeni bir darbe yaparak yönlendirmek amacındaki askerlerin kurduğu Silahlı Kuvvetler Birliği’nin önde gelen isimleri Faruk Güventürk, Celal Eyiceoğlu ve Yusuf Alpansü idi. İşin içinde Harp Akademileri Komutanı Faruk Gürler ile birlikte Namık Kemal Ersun, Emin Arat, CHP Milletvekili Nur Serter’in babası M. Emin Aytekin gibi isimler de vardı. Ekibin Ankara kanadı Albaylar Cuntası diye biliniyordu. Başında da Harp Okulu Komutanı Talat Aydemir vardı. Onunla beraber Halim Menteş, Necati Ünsalan, Nuri Hazer ile Dündar Seyhan ekipte idi.
   </p>
   <p class="MsoNormal">
    Ankara ve İstanbul ekipleri 1961’in nisan ayında SKB ismi altında birleşti. Genelkurmay Başkanı Cevdet Sunay da bundan haberdardı. SKB ilk güç gösterisini Hava Kuvvetleri Komutanı Korgeneral İrfan Tansel’in görevden alınmasına yönelik eylem üzerine gerçekleştirdi. İş 7 Haziran’da SKB adına Gürsel’e 6 maddelik bir ültimatom gönderilmesine kadar vardı. SKB istediğini almıştı.
   </p>
   <p class="MsoNormal">
   </p>
   <p class="MsoNormal">
    21 Ekim Protokolü 1961’in sonuna doğru 16 Eylül’de Zorlu ve Polatkan, 17 Eylül’de Menderes idam edildi. 15 Ekim 1961’de de seçimler yapıldı. AP-CKMP ve YTP oyların yüzde 62’sini aldı, 277 milletvekili çıkardı. CHP ise 173 milletvekilinde kaldı. Halk darbecileri benimsememişti.
   </p>
   <p class="MsoNormal">
    Bu sonuçlar CHP ve İnönü’ye iktidarı sunmak isteyenleri şoke etti. İstanbul Valisi ve Belediye Başkanı Korgeneral Refik Tulga ve Talat Aydemir ile arkadaşlarına göre millî irade tam olarak gerçekleşmemişti. Onun için Meclis açılmadan Silahlı Kuvvetler yönetime el koymalı idi. 21 Ekim 1961’de Yıldız’daki Harp Akademisi’nde 10 general ve amiral ile 28 albay 21 Ekim Protokolü adını alacak bir karar deklare etti. Buna göre a) TSK, yapılmış olan seçimlerden sonra gelecek TBMM toplantısından evvel fiilen duruma müdahale edecektir. b) İktidarı milletin hakiki ve ehliyetli mümessillerine sunacaktır. c) Bütün siyasi partiler kapatılacak, MBK feshedilecektir. d) Bu kararın tatbiki (Meclis’in açılma günü olan) 25 Ekim 1961’den sonraya bırakılmayacaktır.
   </p>
   <p class="MsoNormal">
   </p>
   <p class="MsoNormal">
    Çankaya protokolü Cemal Gürsel, bunun üzerine 24 Ekim’de başbakanlıkta parti genel başkanları Ragıp Gümüşpala (AP), Ekrem Alican (YTP), İsmet İnönü (CHP), Osman Bölükbaşı (CKMP) ile birlikte Genelkurmay Başkanı Sunay’ı toplayıp durumu anlattı. Buna göre Gürsel’in cumhurbaşkanlığı garanti edilecekti. (Bunun üzerine Ali Fuat Başgil tehdit edilerek cumhurbaşkanlığına adaylığı engellenmişti.) Eminsular tekrar orduya, 147’ler de üniversiteye dönmeyecekti. Ayrıca Yassıada’da mahkûm edilenler de affedilmeyecekti. Bundan sonraki süreçte Talat Aydemir, biri 22 Şubat 1962’de, diğeri 21 Mayıs 1963’te iki darbe girişiminde bulundu. 1970’e kadarki dönemde de ordu sakin değildi. 12 Mart 1971’e kadar orduda aydınların kışkırtması ile darbe hazırlıkları hiç eksik olmadı.
   </p>
   <p class="MsoNormal">
    9 Mart 1971’e doğru Türkiye yeni bir darbe girişiminin arifesinde iken açığa çıkan isimlerden bir kısmı 27 Mayısçılardı. Cemal Madanoğlu, Osman Köksal, Numan Esin 27 Mayıs’ta yarım bıraktıklarını tamamlamaya çalışıyordu. En az onlar kadar Doğan Avcıoğlu, İlhan Selçuk ve başka isimler de vardı süreçte.
   </p>
   <p class="MsoNormal">
    1950’den beri darbecilerle birlikte adları anılan Faruk Gürler’ler, Necdet Ürüğ’lar, Muhsin Batur’lar sonraki yıllarda Türk Silahlı Kuvvetleri’nin komuta kademesini oluşturmuştu. 27 Mayıs’ta öğrenci olarak rol alanlar da bugün Türkiye’de Kafes, Balyoz planları ile gündeme geliyordu. Demek ki adam olacak çocuklar ta o zamandan belirleniyordu.
    <span>
    </span>
   </p>
   <p class="MsoNormal">
   </p>
   <p class="MsoNormal">
    Yaşayan MBK üyeleri Numan Esin, Emanullah Çelebi, Sami Küçük, Ahmet Er, Kadri Kaplan, Şefik Soyuyüce, Kamil Karavelioğlu, Mustafa Kaplan, M. Suphi Gürsoytrak, Muzaffer Karan
   </p>
   <p class="MsoNormal">
   </p>
   <p class="MsoNormal">
    Siyaset Bilimci Prof Dr. Atilla Yayla: 50 yılda bir sınıf ürettiler!
   </p>
   <p class="MsoNormal">
   </p>
   <p class="MsoNormal">
    27 Mayıs bir restorasyon projesidir. Türkiye 1950’de demokrasiye geçmek için önemli bir adım attı fakat bu ulaşması gereken yere ulaşmadı. Bu adımdan rahatsız olan devlet içinde ve devlet dışında tabakalar bir restorasyon süreci başlatmak istediler. 27 Mayıs bunun başlangıcıydı. Egemenliğin ortağı olarak kendi kontrollerindeki bürokratik yapılanmaları TBMM’nin yanına koydular, yürütmeyi Danıştay eliyle büyük ölçüde, yasamayı da Anayasa Mahkemesi eliyle kontrol ettiler.
   </p>
   <p class="MsoNormal">
    Aslında Türkiye’de iki cumhuriyet arasında bir mücadele var. Birisi tek partili cumhuriyet, ki bu cumhuriyet demokrasiden, demokratik değerlerden ve kurumlardan nasiplenmemiş cumhuriyettir. Kendi kendine tanımladığı modernizasyon projesini bütün medeni, insani değerler aleyhine topluma empoze etme peşine koşmuştur. 1950’de bu duraksamış, yerine demokratik cumhuriyet modeli devreye girmiştir. Burada kamusal işlerde son söz vatandaşa aittir. İktidarın kaynağı demokratik cumhuriyette halktır, tek parti cumhuriyetinde ise kendi kendine misyon biçen egemen kesimdir. 27 Mayıs sistemini kuranlar, Türkiye, dışarıdan bakıldığında demokratik seçimlerin yapıldığı, demokratik dünya standartlarına uymuş bir ülke gibi görünsün istiyorlar. İçeride de halk bunu böyle bilsin istiyorlar. Ama gerçekte iktidar kendi ellerinde kalmak kaydıyla… Gerçekten de hep iktidarda oldular aslında.
   </p>
   <p class="MsoNormal">
    Öyle ki vatandaşın tesirine açık olmadığı gibi vatandaşın temsilcilerinin de nüfuz edemediği bürokratik mekanizmalar ürettiler. Bir medya ayağıyla da takviye ettiler. İktidar sadece hükûmet adı verilen bir şey kurmakla ölçülecek bir şey değildir. İktidar millî eğitimde esas alınacak ideolojiyi kimin öğreteceğidir aynı zamanda. Davul siyasetçinin boynunda, tokmak onların elinde. Bundan dolayı bütün olumsuzlukların faturası siyasilere çıkartılıyor. Ancak bu sistem hem anayasa hem siyasi partiler, millî eğitim, YÖK vs. kanunları ve pek çok mevzuatla takviye edilmiş durumda.
   </p>
   <p class="MsoNormal">
   </p>
   <p class="MsoNormal">
    Prof. Dr. Mithat Sancar:O özgürlüğün bir işlevi var!
   </p>
   <p class="MsoNormal">
   </p>
   <p class="MsoNormal">
    1950 sapmadır. Tek parti vesayet rejiminin çok hazırlıklı olmadığı bir durumdur. 1960 darbesine ise vesayet rejimi için kurumsal güvence harekâtı denilebilir. 1961 Anayasası vesayet rejiminin kurumlarını getirmiş, halkoyunu denetim altında tutacak bütün tedbirler ilericilik ve demokratlık olarak görülmüştür. Özerklik gerçek anlamda muhalefet üretecek bir şey değildir. Kemalist sistemden kopması söz konusu olmayacak kurumlara için, muhtemel halk hareketlerine karşı hareket alanı tanımak için ihdas edilmiştir. Yani üniversitelere tanınan özerklik, halk nezdinde Kemalist projeye karşı bir çoğunluk ortaya çıkması hâlinde devreye sokulacak frenler ve araçlar anlamındadır.
   </p>
   <p class="MsoNormal">
    61 Anayasası ile özgürlüklerin geliştirildiği, örgütlenme özgürlüğünün geniş tutulduğu söylenir. Anayasa’yı somutlaştıran kanunlar nedeniyle zaten bunların sınırları biliniyor. 142, 143 ve 163 var. Ayrıca, 1960 darbesinin zeminini hazırlayan olaylarda üniversite gençliğinin önemli rol oynadığı bilinir. Modern, cumhuriyetçi, kendine sol diyen gruplar vardır ama sokak muhafazakâr gençlerin kullanım alanında değildir ki. Sokağa çıkması muhtemel kişiler bu cumhuriyetçi çocuklardır. 71’de bu, özgürlüklerin kontrolden çıkma ihtimaline karşı restorasyona uğrar. 82 ise, tartışmaya yer vermeyecek, bin yıllık bir rejim için planı çok zekice hazırlanmış bir anayasadır. 1960-80 arasında icazetli bir vesayet sistemi arayışları vardır. O çizginin bugün siyaset yapan temsilcilerinin vesayet sistemindeki köklü değişiklik ihtimaline karşı nasıl tedirgin olduklarını görüyoruz.
   </p>
   <p class="MsoNormal">
   </p>
   <p class="MsoNormal">
    Prof. Dr. Serap Yazıcı: 27 Mayıs yüzünden anayasa bile yapamıyoruz!
   </p>
   <p class="MsoNormal">
   </p>
   <p class="MsoNormal">
    27 Mayıs müdahalesi, Türkiye’de siyaset sürecinin demokrasi yönünde evrilmesini önleyen çok önemli sonuçlar yaratmıştır. Bunlardan biri, demokratik olmayan yöntemlerle anayasa yapma geleneğidir. İlk kez 27 Mayıs’ın ardından ortaya çıkan bu yöntem, 12 Mart’ta ve 12 Eylül’de tekrarlanmıştır. Böylece, Türkiye’de belirli kesimlerde demokratik yöntemlerle anayasa yapmanın mümkün olmadığı gibi tuhaf bir zihniyet yerleşmiştir. Nitekim bu anlayış, Anayasa Mahkemesi’nin, anayasanın 10 ve 42. maddelerindeki değişikliği iptal kararında da vurgulanmıştır.
   </p>
   <p class="MsoNormal">
    27 Mayıs müdahalesinin yarattığı bir başka sonuç, askerî otoriteye, sivil yönetim koşullarında da karar alma sürecini yönlendirebileceği bazı anayasal yetkilerin sunulmasıdır. İlk kez 1961 Anayasası’yla kurulan Millî Güvenlik Kurulu, bu niteliktedir. Bu kurul sayesinde TSK, hükûmetlerin ve parlamentonun alacağı tüm kararları belirleme imkânı kazanmıştır. 12 Mart sonrasındaki anayasa değişiklikleri ve 1982 Anayasası bu yetki ve ayrıcalıkların alanını daha da genişletmiştir. Bu ise, bir yandan TSK’yı siyasallaştırırken, diğer yandan, askerlerle seçilmiş organlar arasındaki ilişkileri, demokratik modelden hızla uzaklaştırmıştır. Demokratik bir düzende tüm kararlar, halka hesap verme yeteneğinde olan seçilmiş organlar tarafından verildiği ve askerî makamlar da bu organların iradesine tabi olduğu hâlde Türkiye’de bunun tam aksi bir tablo yerleşmiştir.
   </p>
   <p class="MsoNormal">
    Nihayet 27 Mayıs müdahalesi, vesayet kurumları yaratmak suretiyle de seçilmiş organların hareket sahasını daraltmıştır. Cumhurbaşkanlığı ile Anayasa Mahkemesi, 27 Mayıs müdahalesini gerçekleştiren ve bu müdahaleye destek veren devlet elitlerinin vesayet kurumu olarak tasarladıkları organlardır. 1961 Anayasası’nın yürürlüğü süresince, Cumhurbaşkanlığına, asker kişilerin seçilmesi, bir tesadüf değildir. Anayasa Mahkemesi ise, bu anayasanın yürürlüğü döneminden başlayarak, hukukun üstünlüğü ve çoğulcu demokrasinin icaplarını korumak yerine, devletin resmî ideolojisini koruyacak kararlara imza atmıştır.
   </p>
   <p class="MsoNormal">
    Seçilmiş organları, vesayet kurumları ile denetleme eğilimi, 1982 Anayasası’yla daha da güçlenmiştir. Aşırı yetkilerle güçlendirilen Cumhurbaşkanlığı, HSYK ile Anayasa Mahkemesi, vesayet kurumları olarak tasarlanmıştır. Bugün Türkiye’nin demokratikleşmesinin önündeki en önemli engel de, 27 Mayıs’la ortaya çıkan ve zamanla kökleşen vesayet rejimidir.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### selver öztürk, 09 August 2010, 00:00
> Gerçekten çok güzel bir yazı o günler en iyi bu şekilde kaleme alınabilir.

### Numan Esin, 08 June 2010, 00:00
> Bu haberde 1971 yılında hapis cezası aldığım bilgisi yer almıştır. Hapis cezası almadığım gibi 10 ay da boş yere içeride tutuldum. 

### Numan Esin, 03 June 2010, 00:00
> Kapak dosyanızda 1971 yılında hapis cezası aldığım bilgisi yer almıştır. Hapis cezası almadığım gibi 10 ay da boş yere içeride tutuldum.

Kaynak: [www.aksiyon.com.tr](http://www.aksiyon.com.tr:80/aksiyon/haber-26859-tc-27-mayis-devleti.html), [web.archive.org (arşiv bağlantısı)](http://web.archive.org/web/20121125060826/http://www.aksiyon.com.tr:80/aksiyon/haber-26859-tc-27-mayis-devleti.html)
