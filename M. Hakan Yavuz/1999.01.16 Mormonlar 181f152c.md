# Mormonlar

*M. Hakan Yavuz 1999.01.16*

<div class="pNewsDetailMainContent" itemprop="articleBody">
 Utah Amerika'nın nüfus açısından en küçük eyaletlerinden biri. Ama, Türkiye' deki gelişmeleri farklı bir bakış açısından anlamak için belki de en önemli yer. Mormonluk ile İslam'ı; Türkiye ile Utah'ı karşılaştırmadan önce, Mormonluğu ele alacağız. Önümüzdeki yazıda da Mormon kilisesinin din ve siyaset anlayışı üzerinde duracağız.
 <br/>
 <br/>
 Utah'ı diğer eyaletlerden ayıran temel özelliği nüfusunun yüzde 80'inin Mormon olması. Mormonluk ilk ve tek yerli Amerikan dini. Kısacası, "made in USA" olan en yeni din. Mormonların inançlarının temelini Allah'ın en son sözü olduğuna inandıkları Mormon Kitabı oluşturuyor. Bu kitap, Tevrat ve İncil'in devamı olduğunu iddia etmesine rağmen Kuran'dan hiç bahsetmez. Ama, içki yasağından cinsel yasaklara ve dinsiyaset ilişkilerine kadar bir çok konuda İslam'a en yakın din Mormonluktur. Utah'ta içki ancak devlet dükkanlarında satılır ve dinsel inançlar günlük yaşamın kenarında değil ortasındadır. Modernleşme ile dinselliği içiçe oturtmuş başarılı bir örnektir.
 <br/>
 <br/>
 Mormon inançlarına göre, Allah, Peygamber Joseph Smith'e 1830'da ilahi mesaj gönderdi. Joseph Smith New York'ta ilk cemaatini kurdu. Kısacası, Smith kısa zamanda piyasa ekonomisine dayanan dini inançlarla yoğrulmuş dayanışma gücü yüksek bir cemaat kurdu. Çalışma ve üretim kutsal uğraşı olarak algılandı. Amaçları, vaadedilmiş toprağı Allah'ın verdiği akıl ve inançla inşa etmekti. Bu dayanışma gücü ve yeni inançlardan rahatsız olanlar Mormonlara karşı büyük baskı başlattılar. Faaliyetlerine kuşkuyla bakan diğer Hıristiyanlar Smith'in 1844'te  hapishanede öldürülmesini sağladılar..
 <br/>
 <br/>
 Mormonlar, Allah 'ın vaadettiği cenneti yeryüzünde inşa etmek için 1847'de  ikinci peygamber olarak gördükleri Brigham Young öncülüğünde Utah'a göç ettiler. Amerika'nın diğer yerlerinde gördükleri baskılar bağımsız bir Mormon kimliğinin oluşmasında büyük rol oynadı. Kilise yatırım yaparak kısa zamanda ekonomi, eğitim, basın ve bankacılık alanlarında bugünkü Utah eyaletini inşa etti. Kısacası, Amerika'da Kilise'nin ilk ve tek eyaleti Utah'tır demek mümkün.
 <br/>
 <br/>
 Utah'ın diğer güç merkezlerinden uzak oluşu ve nispeten az nüfusa sahip olması Mormonların kısa zamanda üstünlük kurmasıyla sonuçlandı. 1890'lı yıllarda Federasyona katılmak için çok evlilik dahil olmak üzere bir çok kuraldan vazgeçmek zorunda kaldılar. Burada, dinsel temizliğin ve adaletin simgesi olan Kudüs'ü inşa etmeye çalıştılar. Kimliklerini kıyafete  göre değil davranışlarına göre belirlediler. Örneğin, kesinlikle alkol kullanmazlar, sigara içmez ve içinde "cafine" olduğu için Pepsi veya Coca Cola kullanmazlar. Onlar için insanın vücudu Allah'ın verdiği bir "mabettir" ve kirletilmemelidir. Dürüstlük kavramı özel yaşamın yanında iş alanında da vurgulanmıştır.
 <br/>
 <br/>
 Mormon kilisesinin inanılmaz bir örgütsel gücü ve mali imkanları var. Kendi kilisesi, üniversitesi, televizyon kanalı ve şirketleriyle Amerika'nın en güçlü kiliselerinden biri. Sıkı ve düzenli örgütsel yapı, açık kuralların varlığı ve yoruma açık dine sahip olmaları Mormonların kısa zamanda gelişmesini sağladı. Mormon kilisesinin belki de en önemli başarısı iç sürtüşmelerin bir mezhepleşmeye yol açmaması. Kısacası, Mormonluk Hıristiyanlık içinde bir mezhep değil, bağımsız inanca dayanan kiliseeksenli bir din.
 <br/>
 <br/>
 Utah eyaleti aslında Mormon kilisesine ait. Dolayısıyla burada en etkili kurum Mormon kilisesi. Eyaletin iki senatörü ve valisi Mormon. Eyalet ekonomisinde de en güçlü banka ve yatırımlar Mormonlarındır. Ekonomik başarılarının temelinde dinden kaynaklanan güçlü bir dayanışma duygusu ve tasarruf bilincinin olması yatıyor.
 <br/>
 <br/>
 Tüm bu ekonomik ve siyasi güce rağmen, Utah oldukça huzurlu bir eyalet. 2002 yılındaki kış olimpiyatlarına hazırlanan Salt Lake City (Tuzlugöl Şehri) aslında ilahi dinlerin özlemini duyduğu "Kudüs" barışına ve huzuruna sahip. Bu huzurun temelinde Amerikan Anayasasının sağladığı inanç özgürlüğü var. Şehirde bulunan her iki camide de Ramazan ayında bir çok Müslüman ülkede göremeyeceğimiz bir canlılık var. Caminin birinde teravih namazı sekiz rekat kılınırken; diğerinde 24 rekat kılınması esnekliğin bir göstergesi. Her iki cami de aynı Vakıf tarafından yönetiliyor. Asyalı Müslümanlar cemaatin çoğunluğunu oluştururken, Bosna savaşının buralara fırlattığı yalnız Boşnaklar da namazın ilk safında yeralıyor. Bu huzurun temelinde de Amerika'da toplum hayatını etikisi altında bulunduran hukukun üstünlüğü kavramı yatıyor. Herkesin hem bireysel hem de dini hakları Anayasa'nın güvencesi altında. Kimseye ne giyeceği ne de içeceği konusunda bir baskı yapılması mümkün değil.
 <br/>
 <br/>
 Utah örneği bize ideolojiden arınmış hukukun toplumsal barışın gereği olduğunu gösteriyor. Kısacası, laik hukuk ilkelerinin, çok farklı dinlere ve etnik gruplara sahip insanların bir arada yaşamasını sağlayacağına dair bir örnek. Hukuk ve devlet laik olması gerekirken bireylerin inançlarına saygı o sistemin varlığının yegane güvencesidir.
 <br/>
</div>


Kaynak: [www.aksiyon.com.tr](http://www.aksiyon.com.tr:80/yazarlar/mormonlar_504587), [web.archive.org (arşiv bağlantısı)](http://web.archive.org/web/20150512124927/http://www.aksiyon.com.tr:80/yazarlar/mormonlar_504587)
