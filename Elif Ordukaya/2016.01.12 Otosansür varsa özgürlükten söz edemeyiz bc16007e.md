# Otosansür varsa özgürlükten söz edemeyiz

*Elif Ordukaya 2016.01.12*

<div class="pNewsDetailMainContent ctx_content" itemprop="articleBody">
 <p>
  Medyada meslek adına âdeta katliamlar yaşanıyor. İşini yapan gazeteciler hapse atılıyor, ekranlar karartılıyor, sosyal medya yasaklanıyor. Peki ya konuşması gerekenler? Prof. Dr. Arzu Kihtir, otosansürün tehlikesine dikkat çekiyor.
 </p>
 <p>
  Gazeteci tutuklamaları, medya baskınları, yayın yasakları…  İki yıldır ülkenin değişmeyen gündemi basın özgürlüğü. Pek çok kişi konuştu, yorum yaptı. Kimileri savundu, kimileri suçladı. Bu süreçte belki de en önce sesini çıkarması beklenen iletişim fakültelerinden çıt çıkmadı. İstanbul Üniversitesi İletişim Fakültesi Gazetecilik Bölüm Başkanı Prof. Dr. Arzu Kihtir bu sessizliği bozdu. Kihtir, aynı zamanda Avrupa Birliği ve eğitim politikaları uzmanı. Sosyal medyanın demokrasi dönüşümüne etkisinden AB müzakere sürecindeki ülkemizin durumuna kadar çok kutuplu bir sohbet yaptık. Tabii ki öncelik basın özgürlüğü. Ancak akademik camianın en büyük handikabının ‘olması gerekir’li cümleler olduğunu bir kez daha görmüş olduk. Kihtir, hem gazetecilerde hem de akademi dünyasında korkunun hâkim olduğunu ifade ediyor. Otosansür bunun en büyük göstergesi.
 </p>
 <p>
  -Türkiye 2011’de AİHM basın özgürlüğü ihlali davalarında en öndeydi. Aradan beş yıl geçti. Şimdi neredeyiz?
  <br/>
  Son dönemde yaşananları gözlemlediğimizde ve değerlendirdiğimizde çok da iyi olduğumuzu söylemem mümkün değil. AB ilerleme raporlarında bunu net bir şekilde görebiliyoruz. Yakından takip ediyorlar. Demokrasi endeksine bakarsak, düşünceyi açıklama önündeki engeller, gazetecilerin, medyanın içinde bulunduğu durum pek de iç açıcı değil.
 </p>
 <p>
  -AB ilerleme raporunda “Telekomünikasyon, bilişim ve radyo televizyon yayıncılığı sektörlerinin AB standartlarına ulaştırılması amaçlanmaktadır.” deniyor. Hangi adımlar atılmalı?
  <br/>
  Toplumda medya okur-yazarlığı seviyesinin yükselmesi gerekiyor. Yazılı veya görsel medyayı önyargılardan arınarak evrensel ilkeler çerçevesinde okuyabilmek, sorgulayabilmek ve bunları özgürce ifade edebilmek şart.
 </p>
 <p>
  -Bu bakış açısını iletişim fakültesi öğrencilerinde gözlemleyebiliyor musunuz?
  <br/>
  Aslında gelişmeye başladı. Özgürlük teknolojileri de diyebileceğimiz iletişim teknolojileri ve sosyal medyayla dünyada olup biteni öğrenebiliyorlar. Sosyal medya kendi demokrasisini üretti. Bizi, yerinden demokrasiden doğrudan demokrasiye getirdi. Herkesin her şeye yorum yapma hakkı ve imkânı var artık.
 </p>
 <p>
  -Ama siz Twitter kullanmıyorsunuz…
  <br/>
  Bu ülkedeki kişisel gelişim seviyesi belli bir noktaya gelmedikçe kullanmayacağım. Çünkü siz A derken Z algısı üzerinden yorum yapılıyor. Bunlara cevap verecek kadar vaktim yok. Bir süre daha bekleyeceğim.
 </p>
 <p>
  -Bugünlerde basın özgürlüğü kavramı herkes için farklı anlamlar ifade ediyor sanki?
  <br/>
  Medya mensupları basın özgürlüğüne mutlaka sahip çıkmalı, engellemelere tepki vermeli. Kendi fikrine olsun ya da olmasın. Halkın da bunu gözlemleyebilmesi için düşünce özgürlüğünün sınırlarının ne olduğunu biliyor olması gerekiyor. Bir ülkenin demokrasiyle yönetilmesi, demokrasinin yaşandığı ve hissedildiği anlamına gelmiyor maalesef.
 </p>
 <p>
  -Basın özgürlüğü sınırını kim çiziyor peki?
  <br/>
  Halkın özgürlük talepleri doğrultusunda bu sınır çizilir.  Bu da o ülkenin demokrasi kültürüne göre şekillenir.
 </p>
 <p>
  -Bu durumda, özgürlükleri hayli sınırlı bir ülkeyiz, diyebilir miyiz?
  <br/>
  Hangi anlamda? Yasal olarak baktığımızda bu özgürlüklerin hepsine sahibiz aslında.
 </p>
 <p>
  -Fiilî anlamda.
  <br/>
  Uygulamada insanlar bu özgürlüklerini kullanmada çekingen davranıyorlarsa, mesela bir öğretim görevlisi sizin sorduğunuz sorulara cevap vermekte çekingen davranıyorsa -bu çok zor bir konu- burada bir sıkıntı var demektir.
 </p>
 <p>
  -Siz çekingen davranıyor musunuz?
  <br/>
  Ben davranmıyorum. Davranmadığım da biliniyor zaten. İnandığımızı söylemek zorundayız.
 </p>
 <p>
  -Peki diğerleri?
  <br/>
  Cesurca davranılmadığını düşünüyorum. Yalnız herkes kendinden sorumlu. Çekingen olmamalarını arzu ederim ama ‘şöyle davranın’ deme hakkım yok. Basın özgürlüğü demokrasi için temel şart. Siz bu özgürlüğü hissetmiyorsanız belli konulara değinmiyorsunuz, farklı konulardan bahsediyorsunuz. Aslında otosansür uyguluyorsunuz. Bu noktaya gelindi. Gazeteciler kimsenin bir şey demesine gerek kalmadan başına gelecekleri düşünerek kendi kendini sansürlüyor.
 </p>
 <p>
  -Bu süreçte içeride olmak mı güvenli sizce, dışarıda olmak mı?
  <br/>
  Sonuçta içeride de olsak dışarıda da olsak düşüncelerimizi açıklama özgürlüğüne yine sahibiz. Ben bu özgürlüğün her şeye rağmen kullanılabileceğine inanıyorum. Belki bedel ödeyerek. Ama bazı özgürlükler için birileri bedel ödemişler ki bugün pek çok özgürlüğü yaşayabiliyoruz.
 </p>
 <p>
  -Can Dündar, Mehmet Baransu gelecek özgürlükler için bedel mi ödüyor?
  <br/>
  Tabii ki. Sonuçta demokrasi bir uzlaşma rejimidir. Bazen olaylar böyle istemediğimiz yerlere gidebilir.
 </p>
 <p>
  -AB, 1 Kasım seçimleri sonrası ‘Basın özgürlüğü ihlalleri üyelik sürecini etkiler’ uyarısında bulundu. ‘Gazetecilere yönelik gözdağı verme yöntemlerine karşı eyleme geçilmeli. Gazetecilere saldırılar ve tehditler soruşturulmalı’ dedi. Uyarıların yaptırıma dönüşme ihtimali var mı?
  <br/>
  Böyle bir yetkisi yok. Çünkü ortak bir politika yok. AB’de ortak politika oluştuğu zaman anayasanın bile üzerinde bir etkiye sahip. AB dünya üzerinde supranasyonel yani uluslar üstü dediğimiz tek örgüt. Ve biz bu örgüte 1959’dan beri üye olmak için çabalıyoruz. Ortaklık anlaşmasının son dönemindeyiz. Bu süreçte ilerlerken çok önemli konu başlıklarından biri de basın özgürlüğü. Bu çok net. Ciddi bir takip söz konusu. 2001’den itibaren bu raporlar incelendiğinde çok da güzel sonuçlar elde edemediğimiz ortada. Gerçekten gördüklerimiz bu anlamda bir gerilemeyi ortaya koymakta. ‘Basın özgürlüğü açısından kabul edilemez’ gibi çok net ifadeler var.
 </p>
 <p>
  -Basına yönelik baskılar aynı yoğunlukta devam ederse üyelik yolunda bizi nasıl bir süreç bekliyor?
  <br/>
  Bizden net bir tavır bekliyorlar. AB’ye üye olmak istiyor muyuz, istemiyor muyuz? Ülkemizde demokrasinin varlığı hissedilmiyor. Konjonktürel olarak Türkiye’yle ilgili çok büyük bir ihtiyaç doğmadığı sürece yakın gelecekte üyelik mümkün görünmüyor.
 </p>
 <p>
  -Ankara ve Suruç’taki terör saldırılarında haber yasağı kondu. İnternet siteleri sürekli bloke ediliyor. Twitter’da içerik silme ya da hesapları askıya almada dünyada ilk sıradayız. Bu şekilde bir medya düzeni sürdürülebilir mi? Basın bu kadar baskı altındayken…
  <br/>
  Basın özgürlüğünde belli sınırlamalara gidilebilir. AB İnsan Hakları Sözleşmesi’nin 10. Maddesi bu özgürlüklerin hangi şartlar altında kısıtlanabileceğini söyler. Bu kısıtlama hâlleri dışında bir gazeteci sınırlandırılıyorsa burada sorun doğabilir. Haksızlığa uğrayanlar iç hukuk yollarını tüketirse AİHM’ye gidebilir. Asıl problem kısıtlamaların alışkanlık hâline gelmesi.
 </p>
 <p>
  -Can Dündar ve Erdem Gül tutuldukları hücreden AB’ye mektup yazmıştı: “Umuyoruz ki mülteci krizine son verme arzusu; Batı dünyasının insan hakları, basın ve ifade özgürlüğü ve temel değerler konusundaki hassasiyetine bir engel teşkil etmez.” Bu mektup AB’de bir karşılık buldu mu?
  <br/>
  Farklı konuların dünyanın gündeminde revaçta olması basın özgürlüğü ile ilgili gündemin alt sıralara düşmesine neden olmamalı. Dünyadaki sorun ne olursa olsun basın özgürlüğü mutlaka korunması gereken bir özgürlük.
 </p>
 <p>
  -Önce Zaman’a polis baskını, sonra Koza-İpek Grubu’na kayyım atanması, Samanyolu Grubu’na ait 13 kanalın uydu yayınından çıkarılması, Hidayet Karaca, Mehmet Baransu, Gültekin Avcı, Can Dündar, Erdem Gül tutuklamaları ve pek çok gazeteciye açılan davalar. Buna ‘dur’ diyecek bir mekanizma yok mu?
  <br/>
  ‘Dur’ diyecek kurum yargıdır. Hukukun üstünlüğüne inanıyorsak yargıya intikal etmiş konularda çok fazla bir şey söylenemez. Yalnız bu da bizi ‘Yargı bağımsız mı?’ sorusuna götürüyor tabii. Yargıya güvenmek istiyorum ama içim çok da rahat değil açıkçası. Ergenekon, Balyoz davaları sürecini gözlemledik. Benzer bir sürecin yaşanacağından endişe ediyorum, ister istemez. Müthiş kafa karışıklığı var herkeste. Dünya gündeminde bu şekilde yer almak hoş bir şey değil. Burada medyaya büyük iş düşüyor.
 </p>
 <p>
  -Hükümet karşıtı medyanın bu kadar baskı altında kaldığı bir ortamda …
  <br/>
  Medya aslında sinir sistemimizdir. Sinir sistemi olmazsa neler olacağının sonuçlarını düşünürsek, yaşayacaklarımızı tahmin etmek zor değil.
 </p>
 <p>
  -Muhalif gazeteciler ‘terör örgütü’ üyeliği gerekçesiyle tutuklanıyor. Terör ve gazeteciliğin aynı potada gösterilmesine nasıl bakıyorsunuz?
  <br/>
  Hükümetin hoşuna gitmeyen belgeleri paylaşmak ayrı, bu özgürlüğü kötüye kullanmak ayrı bir konu. Bunu ortaya çıkarmak yargının görevi. Toplumun da beklentisi bu yönde.
 </p>
 <p>
  -Hukuki süreç netleşmeden böyle bir algı çalışması (terör-gazetecilik) hangi amaca hizmet ediyor?
  <br/>
  İstendiği kadar algı çalışması yapılsın, halk bilinçliyse…
 </p>
 <p>
  -Bilinçli mi peki?
  <br/>
  Ben olmadığını düşünüyorum. Maalesef. Bu öğretilebilir ama. Eleştirel gözle bakmayı, sorgulamayı öğretmiyorsak toplumdan bunları bekleyemeyiz de.
 </p>
 <p>
  -Özellikle mi öğretilmiyor?
  <br/>
  Demokrasi sancıları çekiyoruz bugünlerde. Yaşayarak öğreniyoruz. 1923-1938 yılları arasındaki o 15 yıla ilk aydınlanma süreci dersek, şu an ikinci aydınlanma sürecini yaşıyoruz.
 </p>
 <p>
  -Anayasa Mahkemesi bireysel başvurularda AİHM görevi üstleniyor. Özellikle basın özgürlüğünde AYM üzerine düşeni tam manasıyla yapabiliyor mu?
  <br/>
  Bu bizim konumuzun dışında. Ben ancak şunu söyleyebilirim: Düşünceyi açıklama özgürlüğü anayasal bir haktır. AYM’nin varlık nedeni budur zaten. Dolayısıyla bu durumda her türlü tedbir ve uygun şartı sağlamak AYM’nin çok önemli bir görevi.
 </p>
 <p>
  -AB ile kıyasladığınızda çok yolumuz var mı?
  <br/>
  Basın özgürlüğü olması gerektiği gibi değil elbette. Basın mensupları otosansür uyguluyorsa, haberi görmüyorsa, göremiyorsa özgürlükten söz edemiyoruz. Bana sansür uygulanıyor demiyor kimse. Anca ayrıldıktan sonra söylüyor. Çoğu da gerek kalmadan kendini sansürlüyor. Daha tehlikeli bir durum aslında. Gazeteciler için de kolay değil tabii. İşinizden olmayı göze alacaksınız. Meslektaşlarım için de bu geçerli. Sahip oldukları korkuyu görüyor ve anlayabiliyorum. Bu da özgürlüğün olmadığını gösterir. Çok ciddi bir problem bu.
 </p>
 <p>
  -Basın özgürlüğünün bu denli geriletilmesinde medya kuruluşlarının hiç suçu yok mu? Zaten içten içe herkes kendi özgürlüğünü öncelerken, ideolojik olarak karşı çıktığı kesimlerin özgürlüklerini görmezden gelmiyor muydu?
  <br/>
  Ergenekon ve Balyoz olaylarında sessiz kalındı. Şimdi o sessiz kalanlara sıra geldi. Fakat ne olursa olsun, yapılan yanlışa kişinin ideolojisine bakmadan tavır almak lazım. Herkesin yaşananlardan ders aldığını düşünüyorum. Susarsanız sıra mutlaka size geliyor.
 </p>
 <p>
  -Son süreçte bir araya gelme ve ortak tavır alma kıpırtıları var. Bunu nasıl değerlendiriyorsunuz?
  <br/>
  Geç kalındı. Bu tavır çoktan alınmalıydı. Ama böyle bir durum yaşanmamış olsaydı böyle bir kıpırtı olur muydu, diye de düşünüyorum.
 </p>
 <p>
  -Kalıcı bir yaklaşıma ve kenetlenmeye dönüşebilir mi yoksa konjonktürel mi?
  <br/>
  Bunu zaman gösterecek. Stratejikse uzun vadeli olmaz. Bekleyip göreceğiz. Bu ortak duruştan ümitliyim yine de.
 </p>
 <p>
  -Medyada meslek adına âdeta katliamlar yaşanıyor fakat iletişim fakültelerinden çıt çıkmıyor. Mesleğin onurunu, şerefini koruma adına hiç mi sorumluluk duymuyorlar? En azından raporlarla kayıtlara geçirilemez mi?
  <br/>
  Bunu  fakülte yöneticilerine sormak lazım aslında. Elbette beklenen duruş belli. Basın özgürlüğüyle ilgili açıklamalar yapılmalı. Birkaç fakülte yaptı. Benim de gazetecilik bölüm başkanı olarak yaptığım bir açıklama var zaten. Fakat gündem o kadar hızlı değişiyor ki. Bireysel olarak yapmam gerekeni yapıyorum. Ama ortam artık değişik bir ortam. Diğerlerini de zorla bir şeyin içine çekemem.
 </p>
 <p>
  -İletişim fakültelerinin en çok konuşması gereken dönemde susması sizi incitmiyor mu?
  <br/>
  Elbette konuşmaları lazım. Basın özgürlüğü söz konusu olduğunda iletişim fakültelerinden duyarlılık beklerim. Bu bizim görevimiz. Toplumu aydınlatmak, bizim 2547’den kaynaklanan görevlerimizden biri. Eğitim-öğretim, araştırma-geliştirme topluma hizmettir. Aydınlatma görevi de topluma hizmet içerisindedir.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/medya/otosansur-varsa-ozgurlukten-soz-edemeyiz_553560), [web.archive.org (arşiv bağlantısı)](http://web.archive.org/web/20160118063456/http://www.aksiyon.com.tr:80/medya/otosansur-varsa-ozgurlukten-soz-edemeyiz_553560)
