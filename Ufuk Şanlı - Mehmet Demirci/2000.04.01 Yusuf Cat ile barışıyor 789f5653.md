# Yusuf Cat ile barışıyor

*Ufuk Şanlı - Mehmet Demirci 2000.04.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Beşiktaş'ta bir arkadaşımla buluşacaktık. Arkadaşımı beklerken, kulağıma gelen melodi karşısında oldukça şaşırdım.
  </font>
 </div>
 <div id="newsText">
  <font class="detail-text">
   Beşiktaş'ın merkezinde duyduğum bu ilahinin kaynağını bulduğumda şaşkınlığım bir kat daha da arttı. Rock ve Metal müzik kasetlerinin ağırlıklı olarak satıldığı bir müzik marketten yükselen bu sesin sahibini tanımamla birlikte olayın nedenini de öğrenmiş oldum. Gençlik yıllarında büyük bir hayranlık duyduğu Cat Stevens'ı yeni haliyle bile olsa dinlemek isteyen bir hayranı Beşiktaş'a ilahi yayını yapıyor, bir yandan da kendisine şaşkınlıkla bakanlara ne söylerse söylesin Cat Stevens'a duyduğu hayranlığı hâlâ kaybetmediğini anlatıyordu.
   <br/>
   <br/>
   Cat Setevens yani Yusuf İslâm aradan 20 yıla yakın bir zaman geçmesine karşın hayranları için hâlâ vazgeçilmez bir idol olma vasfını koruyor. Eski şarkılarından derlenen Best Of Cat Stevens adlı albümünün bütün dünyada üç milyondan fazla satması bunun en güzel örneği. Müslüman olduktan sonra uzunca bir süre müzik çalışmalarına ara veren Yusuf İslâm sessizliğini önce Son Peygamberin Hayatı (The life of Last Prophet) ile bozduktan sonra geçtiğimiz günlerde yeni bir albüm daha çıkardı. Son peygamberin duaları (Prayers Of the Last Prophet) adını verdiği bu yeni albümünün tanıtımı için Türkiye'ye gelen Yusuf İslâm'la duadan İslâm imajına, demokrasiden Çeçenistan'daki kirli savaşa kadar bir çok konuda konuştuk.
   <br/>
   <br/>
   Herşeyin madde ile anlamlandırıldığı bir dönemde son albümünü neden dua eksenli hazırladığını sorduğumuz İngiliz sanatıçının yanıtı oldukça ilginçti: "Gerek yaşanan felaketler, gerekse çevremizde yaşanan acılar karşısında bizler için en iyi ilaç duadır. Bir deprem olduğunda ya da okyanusta seyahat ederken batmak üzere olan bir teknede bulunan herkesin ilk yaptığı şey dua edip, kurtuluş için yalvarmak oluyor ama günlük yaşamımızda yeni bir kıyafet aldığımızda, bir dostla karşılaştığımızda ya da mutlu bir haber aldığımızda nedense dua etmeyi unutuyoruz. Ben bu albümümde Peygamberimizin bu dini yayarken temel aldığı ruhu yani duanın ehemmiyetini yansıtmaya çalıştım. Ve albümde Peygamber Efendimizin yerken, içerken, yürürken ya da başka konularda sahabeye tavsiye ettiği dualardan başka bir şeye yer vermedim. Çünkü yaşadığımız şu zor günlerde dünyanın her yerindeki insanların en fazla sarılması geken şey bence dua..."
   <br/>
   <br/>
   Sırf bu niyetle Müslüman olmadan önce yaptığım şarkılardan oluşan 'Remember Of Cat Stevens' albümünün yanında İslâmla tanıştıktan sonra yaptığım diğer iki albümün verilmesi için çok büyük çabalar harcadım. Çünkü Peygamberimizin tanınması ve insanların onu doğru olarak algılaması benim en büyük gayem" diyen İslâm, ABD'de yayınlanacak bu son albümünün gelirinin tamamının depremzedelere bırakılacağını sözlerine ekledi.
   <br/>
   <br/>
   Yusuf İslâm değişti mi?
   <br/>
   <br/>
   Müziği bıraktıktan sonra uzun yıllar boyunca Yusuf İslâm Cat Stevens'ı reddi miras olarak nitelemiş ve eski dönemini cahiliye dönemi olarak adlandırmıştı. Ancak önümüzdeki hafta Amerika'da çıkacak olan Remember of Cat Stevens albümü ile eski Cat Stevens ve Yusuf İslâm'ın barıştığı görülüyor. Belki de hiç küsmemişti ama biz o şekilde anlamak istemiştik. Bu durumda akla Yusuf İslâm değişiyor mu sorusunu getirdi? Acaba Yusuf İslâm gerçekten değişiyor muydu? Bu soruya Yusuf İslâm'ın cevabı oldukça netti:
   <br/>
   <br/>
   "İslâmı ilk tanıdığım dönem bir tanıma ve kabullenme dönemiydi. Bu dönemde eskiye ait olan herşeyi reddettim çünkü geçmişten kopmak istiyordum. Belki o zamanlar bu düşünce gerekliydi. Ancak bir süre sonra eski yaşamımdaki herşeyin kötü olmadığını fark ettim. Şimdi ise eski yaşamımın iyi yanlarını hâlâ yanımda taşıyor ve bunlarla insanlara mesaj vermeye çalışıyorum. Hem çocuğu denize sokmadan önce banyoda alıştırmak gerekir, benim de bazı şeyleri anlamam için önce banyoda bulunmam gerekiyordu" diyerek hayatında büyük değişimler yaşadığının ancak bunların asla Cat Stevens'ın dönüşü olarak yorumlanmaması gerektiğinin altını çiziyor.
   <br/>
   <br/>
   Son yıllarda Batı medyasının çizdiği İslâm ve Müslüman imajının oldukça kötü olduğu yadsınamaz bir gerçek. Oklohama da bombalanan Dünya Ticaret Merkezi olayından Rusya'daki patlamalara kadar münferit pek çok olayda sanık sandalyesine öncelikle oturtulanlar Müslümanlar oldu. Batıdaki İslâm imajının bu kadar kötü olmasında acaba bu ülkelerde yaşayan Müslümanların çizdiği kötü tablonun bir etkisi olabilir miydi? Yusuf İslâm bu soruya biraz politik bir cevap veriyor. Batının sömürgelerinden gelen bu insanların bazı yanlışlar yapmış olabileceğine ancak bunun mevcut durumu yansıtmayan bazı önyargıların sonucu olduğuna da dikkat çekiyor.
   <br/>
   <br/>
   "Göçmenler Türkiye'den, Cezayir'den vesair muhtelif İslâm ülkelerinden geliyor olsalar da Batı basını bu kişilere bir şekilde Batılılaştırılması gereken kişiler gözüyle bakmak için mutlaka sebep bulur. İngiltere'nin Hindistan civarındaki kolonilerinden gelen ilk göçmenler eğitim düzeyleri çok yüksek olmayan ancak İslâmi motiflere sahip insanlardı. Camiler inşa etmek, eğitim kurumları kurmak yapabildikleri yagane şeylerdi belki ama kendilerinden sonraki nesil daha kültürel bir savaşım içinde. Daha entellektüel bir mücadele içine girdiler. Ve ancak bu sayede Batıdaki İslâm imajı çizilenin aksi bir şekilde gelişir ve gerçek yüzünü ortaya koyabilir."
   <br/>
   <br/>
   Demokrasi öcü değil
   <br/>
   <br/>
   Üzerinde çok konuşulan ve tartışmaların hiç bitmediği konulardan birisi de hiç şüphesiz demokrasi kavramı. Önceki hafta dergimize konuşan Çeçenistan temsilcisi Selimhan Yandarbiyev demokrasiyi Hıristiyanların oluşturduğu bir model olarak değerlendirmişti. Peki Yusuf İslâm için demokrasi kelimesinin anlamı neydi? İslâm ve demokrasi bağdaşan unsurlar mıydı?
   <br/>
   <br/>
   Öncelikle demokrasinin belirli bir tanımı olmadığını hatırlatan Yusuf İslâm farklı uygulamaları belirli bir kalıp olmadığı halde antidemokratik olarak nitelendirmenin büyük sakıncalar doğuracağını söylerken, farklı bir uygulama olsa da insanların kendilerini temsil edebildikleri ve düşüncenin ifade edildiği her yönetim şeklinin aslında demokrasi olduğunu savundu.
   <br/>
   <br/>
   "Her ülkede aynı şekilde uygulanan, katı kurallarla belirlenmiş bir demokrasi anlayışı zaten mevcut değildir ve bugünkü demokrasilerin büyük kısmı muhtelif modellere dayanmaktadır. Amerika'da başkanlık tarzı demokrasi uygulanırken, İngiltere'de hem monarşi hem de parlamenter demokrasi vardır. Almanya'nın ya da bir başka ülkenin demokrasiyi uygulayışları birbirinden farklı olabilir. Mesela İngiltere'nin halihazırda bir anayasası bile mevcut değildir. Yine Amerika ve İngiltere'de olan liderlik ve hükümet yapılanmaları bile birbirinden farklılık gösterirken bizim kalkıp neden hepsinin aynı sistemi benimsemediklerini sorgulamamız lüzumsuz olur.
   <br/>
   <br/>
   Çeçen yöneticilerin söylediği, Çeçenistan'ın yapısal ve geleneksel konjonktürüne uygun bir söylemdir. Çeçen yöneticilerin halkı dikkate almadan, gerekli istişareleri yapmadan hareket ettiklerini zannetmiyorum. Onların sistemi de kendi içinde muhalefet ve iktidar sistemini oluşturup kitleleri temsil edebilir. Ayrıca Çeçen yöneticilerin ülkelerinde uyguladıkları rejimin antidemokratik olduğunu kim iddia edebilir? Bizim alışık olmadığımız tarzda yönetim biçimlerinin olması bunların demokrasi olmadığı anlamına gelmez.
   <br/>
   <br/>
   İnsanların özgür iradelerini ortaya koyabildikleri ve kendilerini mutlu hissettikleri her yönetim şekli bence demokrasidir. Çeçen halkı bu şekilde kendini mutlu hissediyorsa onlar için demokrasi odur, İngiliz halkı kendini taçlı demokrasi ile mutlu hissediyorsa onlar için demokrasi odur. Din denen unsuru devre dışı bırakma ve inananları tazyik etmediği müddetçe demokrasi geçerli ve saygın bir yönetim şeklidir ve böyle bir ortamı savunan herkes de demokrattır."
   <br/>
   <br/>
   İngiliz
   <br/>
   <br/>
   Müslümanlığı
   <br/>
   <br/>
   var mı?
   <br/>
   <br/>
   Ülkemizde son yıllarda üzerinde kül bırakılmayan konulardan bir diğeri de Türk Müslümanlığı konusu. Farklı görüşlerin cirit attığı bu ortamda, biz de Yusuf İslâm'a kendisinin farklı İslâm anlayışlarından hangisine yakın olduğunu sorduk. İngiliz Müslümanlığı denen bir kavramın varlığına inanıyor muydu? Ya da İngiliz Müslümanlığının çizgileri nelerdir?
   <br/>
   <br/>
   "Dünyanın farklı coğrafyalarında İslâmın temel esaslardan sapmadan bazı uygulamalar açısından farklılık gösterdiği doğrudur. Bugün yaşayan ve İslâm için parlak bir vizyon oluşturmaya çalışan bir çok alimin de farklı konularda farklı uygulamaları olduğunu görüyoruz. Hatta Peygamberin vefatından sonra başa gelen Hz. Ebubekir ile Hz. Ömer arasında yahut Hz. Osman ile Hz. Ali arasında bile bazı konularda farklı uygulmaların olduğu kitaplarda görülmektedir. Uygulanan kriterler Kur'an ve sünnet perspektifinde olduğu müddetçe farklı uygulmaların zarar değil renk getireceğini düşünüyorum.
   <br/>
   <br/>
   İmam Abdülhakim ve kardeşi Yahya, İngiltere'de faaliyet gösteren alimler. Farklı mezheplere mensup olsalar da bu çeşitliliğin sahabe zamanına kadar gittiği hiçbir zaman gözden kaçırılmamalıdır. Temel esaslardan sapmadan farklı kriterler, farklı bakış açıları olabilir ancak bunlar İslâmın yeniden yorumlanması değildir."
   <br/>
   <br/>
   Batı toplumunu medya yönlendiriyor
   <br/>
   <br/>
   Yusuf İslâm Bosna'da 199295 yılları arasında yaşanan büyük dram karşısında bir albüm çıkarmış ve tepkisini ortaya koymuştu. Çeçenistan'da yaşanan bir başka insanlık dramı karşısında yeni bir albüm çıkarmayı düşünüyor muydu? Kısa dönemde böyle bir çalışması olmadığını söyleyen Yusuf İslâm, Batı toplumunun medya yönlendirmesi olmadan hiç bir zaman harekete geçmediğini ve maalesef bu savaşta Çeçenlere karşı Rusya'nın yanında tavır aldığını bu yüzden bu konuda duyarsız kaldığını ve ortak bir çalışma olmadıkça dünyanın ilgisini bu coğrafyaya çekmenin imkansız olduğunu ifade ediyor.
   <br/>
   <br/>
   Yusuf İslâm son dönemde şarkıları kadar açtığı okullarla da adını duyurmaya başladı. İngiltere'de sayıları 14'e yaklaşan okulların sahibi olan Yusuf İslâm'a bu okullarda müzik eğitimi verip vermediğini soruyoruz. Müziğin kendisi için değil herkes için önemli olduğunu söyleyen İslâm, bu okulların bir kısımında müzik eğitimi verildiğini hatta son kasedinde yeralan bazı bölümlerin bu okullardaki öğrenciler tarafından seslendirildiğini söylüyor. İngiltere gibi tutucu bir ülkede bu tür okullara insanların nasıl yaklaştığı herkesin merak konusu. Genelde aldığı tepkilerin olumlu olduğunu söyleyen Yusuf İslâm bu konuda politikacılar ve hükümete yardımları için teşekkür etmeden geçemiyor.
   <br/>
   <br/>
   Yusuf İslâm günlerdir Türkiye'nin gündeminde. Belki de yüzlerce soru soruldu, bazı sorular tekrar tekrar soruldu. Fakat o hiç bir zaman bunlara cevap vermemezlik yapmadı. Anladığı İslâmı ve kendini anlatmaya çalıştı.
   <br/>
   <br/>
   mehmet.demirci@usa.net
   <br/>
   <br/>
   ufuksanli@usa.net
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6034-yusuf-cat-ile-barisiyor.html), [web.archive.org (arşiv bağlantısı)](http://web.archive.org/web/20140424184503/http://www.aksiyon.com.tr:80/aksiyon/haber-6034-yusuf-cat-ile-barisiyor.html)
