# Libya'da yol boyu savaş

*Ras Lanuf 2011.04.04*

<font class="agenda2NewsSpot">
 Ülkenin doğu cephesinde savaş, ağırlıklı olarak şehirlerarası yollarda cereyan ediyor. Yol boyunca süren çatışmalar ve top atışları, savaşın bir o tarafa bir bu tarafa gidip gelmesiyle sürüyor.
</font>
<font class="newsDetail">
 <p>
  <p class="MsoNormal">
   Patlama sesiyle irkilip önümüzde yükselen toz bulutuna bakıyoruz. Arkasından telaşlı bir kaçış başlıyor. Bir sağa, bir sola düşen obüs mermileri, her geçen saniye ölüme biraz daha yaklaştırıyor insanları. Arabalarına binmeye çalışan isyancı askerler ve yanlarındaki gazeteciler, hızla çöle doğru çekiliyor. Geride kalanlar çoklu roketatarlar ve küçük toplarını kullanarak kaçanlara zaman kazandırmaya çalışıyor. Hırslarının kurbanı olmuş bir yöneticinin halkına verdiği tek şey acı ve keder dolu bu görüntüler.
  </p>
  <p class="MsoNormal">
  </p>
  <p class="MsoNormal">
   Libya lideri Muammer Kaddafi'nin yaklaşık bir aydır kendi halkıyla olan savaşı, pek çok insanın ölümüne, bir o kadarının yaralanmasına ve Libya'nın dünya gündeminin tam ortasına oturmasına neden oldu. Kendi halkına karşı savaşması ve bunu terörizmle bağdaştırması uzun süre tartışılan bir konu oldu. Fransa'nın, pek de insani olmayan çıkarlarını koruma gayesiyle ön ayak olduğu koalisyon güçlerinin Libya'ya müdahalesi gecikmedi. Savaş, bu gelişmeyle muhaliflerin tarafına dönmüş gibi görünse de cephede son günlerde yaşananlar Kaddafi ordusunun kolay kolay teslim olmayacağını gösteriyor. Bingazi, Libya topraklarında direniş ve muhalefetin kalesi durumunda. Kurulan geçici meclisin de başkenti. Muhalifler çok zor durumlara düşse de koalisyon güçlerinin saldırıları sonrasında başlayan NATO operasyonuyla avantajlı durumda görünüyor.
  </p>
  <p class="MsoNormal">
   Ellerinde daha çok hafif silahlar bulunan muhalifler, Kaddafi ordusunun ağır silahları karşısında çaresiz kalıyor. Çoklu roketatar silahlarıyla ağır top atışlarını püskürtmeye çalışan savaşçılar, NATO desteği olmaksızın ilerleyemiyor. En çok korkulan şey ise Kaddafi'nin Moritanya, Çad, Sudan, Kongo ve Somali gibi ülkelerden getirip savaştırdığı paralı askerler. Bu askerlerin bazı bölgelerde büyük kıyımlar yaptığı ve kadın-çocuk demeden pek çok insanı öldürdüğü söyleniyor.
  </p>
  <p class="MsoNormal">
   Cephede yatıp kalkan askerler ellerindeki sınırlı imkânlarla direnmeye çalışıyor. Gün boyu savaşan muhalifler, havanın kararmasıyla güvenli bölgelere çekilip ateş yakıyor, yemeklerini pişirip biraz olsun dinlenme imkânı buluyor. Çöl soğuğunda yerlere serdikleri halıların üzerinde uyuyan savaşçılar, günün ilk ışıklarıyla birlikte cepheye getirilen askerî mühimmatı paylaşıp hızla savaş alanına yöneliyor. Ülkenin doğu cephesinde savaş, ağırlıklı olarak şehirlerarası yollarda devam ediyor. Yol boyunca süren çatışmalar ve top atışları, savaşın bir o tarafa bir bu tarafa gidip gelmesiyle sürüyor. Bin Cevat şehrinde şahit olduğumuz durum bunun net bir göstergesi. Şehir sabah saatlerinde muhaliflerin elindeyken, öğle saatlerinde Kaddafi güçlerinin eline geçti. Öğleden sonra başlayan çatışmalarda şehri yeniden ele geçiren muhaliflerin başarısı akşam saatlerinde son buldu. Şehir aynı günün akşamında Kaddafi güçlerinin elindeydi.
  </p>
  <p class="MsoNormal">
   Muhalif savaşçılar arasında her tür meslek grubundan insan bulunuyor: Tekstilci, avukat, öğrenci, doktor, esnaf... Uzun yıllar Türkiye ile ticaret yapan tekstilci Ahmet Futura, savaşın hayatlarını allak bullak ettiğini, bütün yaptıkları işleri geride bırakarak ellerinde silahla cepheye gittiklerini söylüyor. Türkiye'nin bölgede çok etkin bir ülke olduğunu, Fransa'nın yaptıklarını Türkiye tarafından beklediklerini, ama uluslararası politikaların Türkiye'yi biraz bağladığını düşündüğünü belirtiyor. Üniversite öğrencisi Selahattin, Türkiye ve Libya arasında çalışan şirketlere çevirmen ve ticari danışman olarak hizmet ettiklerini belirterek bölgede devam eden savaşın iki ülke arasındaki ticaret ilişkilerine büyük zarar verdiğini söylüyor.
  </p>
  <p class="MsoNormal">
   Çölde gecelediğimiz gün yanımıza gelen Ömer
   <span>
   </span>
   ismindeki bir savaşçı, dedelerinin Osmanlı İmparatorluğu'nun bir parçası olduğunu, Osmanlı'nın bölgeden gitmesinin ardından hiç huzur bulamadıklarını belirtiyor. Ellerinde bulunan kalaşnikoflarla sürekli devriye gezip bazen de cepheye giderek savaşan bu insanların tek ortak kaygısı, savaşın ne kadar süreceği ve savaş sonrası yaşanacak durum.
  </p>
  <p class="MsoNormal">
   Büyük bir petrol rezervi bulunan Libya, özellikle Fransa için büyük önem taşıyor. Kuzey Afrika'daki üstünlüğünü Cezayir'de yavaş yavaş yitiren Fransa, Tunus'ta yaşanan Yasemin Devrimi ile önemli bir prestij kaybetti. Libya'ya müdahale konusundaki tavrında ciddi bir samimiyetsizlik gözlenen Fransa lideri Sarkozy'nin aceleciliği akıllarda pek çok soru işareti oluşturuyor. Nicolas Sarkozy'nin geçen aylarda Libya lideri Muammer Kaddafi ile verdiği samimi pozlar hatırlandığında bu soru işaretleri artıyor.
  </p>
  <p class="MsoNormal">
   Cephedeki savaştan bir günlüğüne ayrılıp direnişin merkezi durumundaki Bingazi'nin Muhakeme Meydanı'na geliyoruz. Meydanda toplanan kalabalık, tank enkazlarının önünde arkalarına Akdeniz'i alıp kıbleye yöneliyor. Cuma namazı için toplanmış insanlar hep birlikte namazlarını eda edip ellerini havaya kaldırıyor, acımasız kıyımın bitmesi için, iç savaşın muhaliflerin zaferiyle sonuçlanması için dua ediyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29078-213-libyada-yol-boyu-savas.html), [web.archive.org (arşiv bağlantısı)](http://web.archive.org/web/20110830104954/http://www.aksiyon.com.tr:80/aksiyon/haber-29078-213-libyada-yol-boyu-savas.html)
