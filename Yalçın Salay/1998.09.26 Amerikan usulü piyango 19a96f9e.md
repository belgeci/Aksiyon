# Amerikan usulü piyango

*Yalçın Salay 1998.09.26*

<div class="pNewsDetailMainContent" itemprop="articleBody">
 Kimilerine göre 'rüyalar ülkesi' olan ABD'ye yerleşmek için önemli bir fırsat hemen önünüzde. Bir başvuru formunu dolduruyorsunuz, ilgili makamlara belirtilen tarihler arasında gönderiyorsunuz ve umut ettiğiniz o sesi, haberi bekliyorsunuz; "Evet geçici olarak ABD'de yaşamaya kabul edildiniz". Şimdilerde herkesin dilinde olan Green Card uygulaması neydi sahiden?
 <br/>
 <br/>
 Ne zamandan beri uygulanıyor?
 <br/>
 <br/>
 ABD'de 1994 yılından itibaren yürürlüğe giren vize piyangosu ya da bir başka deyişle 'Green Card' uygulaması, kulaktan dolma bilgiler dışında bilinmezlerinin çoğunlukta olduğu bir konu. Green Card uygulamasının özellikle bu yıl basın aracılığıyla gündeme taşınması, Engin Civan skandalıyla Amerika'ya kaçan işadamı Selim Edes'in eşi Semra Edes'e de bu piyangonun çıkmasıyla oldu. Bugünlerde olduğu gibi Green Card başvuru dönemlerinde de bazı firmalar gazete haberlerinin yanısıra verdikleri ilanlarla, bu piyangoya duyulan ilgiye gizemli bir merak eklemeyi başarıyorlar. Amerika'da yaşama şansı başlıklı bir ilan şöyle: "Amerikan Hükümeti bu yıl 55 bin kişi ve ailelerine rüyalar ülkesi Amerika'da çalışma, yaşama ve ABD vatandaşlık hakkı tanımaktadır. ABD rüyalarınızın gerçekleşmesini ve bu şansı nasıl elde edeceğinizi öğrenmek istiyorsanız ..."
 <br/>
 <br/>
 Amerika Birleşik Devletleri Büyükelçiliği Konsolos Yardımcısı Trevor Monroe ile Green Card'ı konuştuk. Bizim Green Card olarak isimlendirdiğimiz vize piyangosunun orijinal ismi "2000 Çeşitlilik Göçmen Vize Kurası" (DV2000). Konsolos Yardımcısı Monroe, Green Card ya da vize piyangosunun kapsamını, göçün az olduğu ülkelerden seçilen toplam 50 bin kişiye ABD'de sürekli oturma ve çalışma izni olarak özetliyor. Ülke seçimindeki kriterin ise başvuru yapılan ülke nüfusunun Amerika'daki yoğunluğu olduğunu belirten Monroe, örneğin Çinli nüfusun Amerika'da çok olduğunu, bu yüzden Çin'in piyangoya dahil edilmediğini belirtiyor.
 <br/>
 <br/>
 Amerika nereye koşuyor?
 <br/>
 <br/>
 DV2000 vize piyangosu ile Amerika'nın aslında ne yapmak istediğini sorduğumuzda Konsolos Yardımcısı Monroe'nun cevabı net: "Amerika'nın bu programla gerçekleştirmek istediği özellik, dünyadaki tüm ırk ve kültürlerin ülkemizde temsil edilmesi, böylece bir mozaik oluşturulması ve bunun sürdürülmesidir." Amerika'nın vize piyangosuyla ilgili olarak Konsolos Yardımcısı Monroe'nun açıklamalarından bizim edindiğimiz bir diğer sonuç da 'Fırsatlarözgürlükler ülkesi Amerika' ve benzeri imaj propagandasının tüm dünya üzerinde sürdürülmesi arzusu.
 <br/>
 <br/>
 Amerika'nın mali yıl takvimi sebebiyle başvurular 1 31 Ekim tarihleri arasında yapılabiliyor. Türkiye için bu yıl ayrılan kontenjan bin 450 kişi. Başvuru koşulları ise çok basit: Lise veya dengi bir eğitim görmüş olmak veya son beş yıl içinde eğitim, kurs, deneyim gerektiren bir işte en az iki yıllık bir iş tecrübesine sahip olmak. Bir diğer önemli nokta, kayıt dönemlerinde her başvuranın, bir başvuru yapabileceği. Birden fazla başvuru, sizi kura dışı bırakmak için yeterli. Ayrıca başvurularda, posta masrafınız dışında bir ücret ödenmesi de sözkonusu değil.
 <br/>
 <br/>
 ABD Büyükelçiliği Konsolos Yardımcısı Trevor Monroe, başvuru konusunda para karşılığı yardımda bulunmayı teklif eden kişi ya da danışmanlık firmalarının, başvuru sahibinin şansını artırdığını ileri sürmenin mümkün olmadığını belirtiyor: "Başvuranların tümü eşit şansa sahip olacaklardır. Katılanlar arasında seçim bilgisayar tarafından rastgele yöntemiyle yapıldığından, dışarıdan alınan hizmetin başvuru şansını artırması ya da kazanmayı garantilemesi gibi bir durum sözkonusu değildir."
 <br/>
 <br/>
 Başvuru sonrası süreçte ise kazandığınıza dair adresinize gelecek mektubu beklemek kalıyor.
 <br/>
 <br/>
 Kazandınız, ya sonra !
 <br/>
 <br/>
 Monroe'nun dikkat çektiği bir diğer önemli nokta ise, ABD Kongresi'nin aldığı kararla göçmenlerin ülkeye yük olmaması şartı. Bu amaçla kişilerin Amerika'da arkadaş ya da akrabası var mı? Kazanan kişiye iş imkanı sağlayabilir mi? Ya da bir iş teklifi var mı? gibi özellikleri sorgulanıyor. Amerikan Hükümeti'ne böyle bir güvence veren kişilere öncelik tanınıyor. Eğer ne aile ne de iş bağlantısı yoksa kişinin o halde belirli bir süre, en azından bir iş bulana kadar geçinebileceği miktarda parayı gösterebilmesi isteniyor. Tüm bu konular konsolos ya da yardımcılarından oluşan komisyonun kanaatlarına bağlı. Bu arada kişiler yaşamak istediği eyalet ya da şehri kendileri tercih ediyor.
 <br/>
 <br/>
 Green Card'ın sanki bir vatandaşlık piyangosu gibi tanıtılması da oldukça yanlış. Sanki piyango çıkınca doğrudan Amerikan vatandaşı olunuyor ve işsizlik sigortası bağlanıyor gibi beleşçi bir yaklaşım hakim. Vatandaşlık hakkının gündeme gelmesi, eğer aile dayanaklı gidiyorsanız üç, iş dayanaklı gidiyorsanız beş sene bilfiil Amerika'da ikamet etmek şartına bağlı.
 <br/>
 <br/>
 Eğer birtakım şartları önceden hazırlamazsanız, Amerika rüyalarınız bir kabusa da dönüşebilir. Bu aşamada bir diğer önemli nokta 'dil' konusu. Monroe'nun verilerine göre başvuruda bulunanların yüzde 50'sinden fazlası lisan bilmiyor ve eğer Amerika'da bu kişilerin tutunacağı bir tanıdığı, akrabası yoksa topluma uyum sağlayamıyor ve tekrar ülkelerine dönüyorlar.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/amerikan-usulu-piyango_504170), [web.archive.org (arşiv bağlantısı)](http://web.archive.org/web/20150820001104/http://www.aksiyon.com.tr:80/dosyalar/amerikan-usulu-piyango_504170)
