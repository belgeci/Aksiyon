# YÖK'ün var, derdın var

*Yalçın Salay 1997.11.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Hükümetimiz, köklü bir üniversite reformunu gerçekleştirecektir. Üniversitelere bilimsel ve yönetsel özerklik tanınacak;
  </font>
 </div>
 <div id="newsText">
  <font class="detail-text">
   YÖK sistemi kaldırılarak yüksek öğretim kurumlarının kendi içlerinden seçtikleri organlar eliyle yönetilmesi sağlanacaktır. Böylece hükümetimiz özgür, özerk, mali olanakları en iyi aşamaya getirilmiş üniversiteyi Türkiye'ye kazandıracaktır. Üniversite özerk olacaktır. Üniversite, tüm görüş ve düşüncelerin ifadesini bulduğu bir bilim mabedi olacaktır. Üniversitelerin düşünce ve görüşlerini dışa açıklayabilmesi için demokratik tüm olanaklar hazırlanacaktır."
   <br/>
   <br/>
   Bu sözleri Cumhurbaşkanı Süleyman Demirel, henüz başbakanken söylemişti. Bu konuşmanın üzerinden geçen 6 yılda, ifade edilen özgürlükler konusunda hiçbir gelişme olmadı.
   <br/>
   <br/>
   YÖK son günlerde yeniden tartışılıyor. 6 Kasım kuruluş yıldönümünde her yıl yaşanan YÖK protestolarının, öğrencilerin yemek ve ders boykotlarının, YÖK aleyhine bildik sloganların tekrarlanması sürpriz olmayacak. Kuruluş yıldönümünden ziyade, Mersin Üniversitesi Rektörü Vural Ülkü, ona destek veren Yakın Doğu Üniversitesi'nin itirazları ve Kırıkkale Üniversitesi Rektörü Beşir Atalay'ın tarikatçı yakıştırmasıyla görevden alınmasıyla başlayan tartışmalar YÖK'ün kuruluş yıldönümü olan 6 Kasım'a kadar uzadı. Karşılıklı suçlamalar dışında, en temel fonksiyonu üniversiteler arası koordinasyonu sağlamak olan YÖK, kendi atadığı rektörleriyle bile geçinemez hale gelmişti. Mersin Üniversitesi Rektörü Ülkü'nün talebi, profesör kadrolarının ataması idi. Böylece yeni enstitüler açılabilecekti. YÖK ise bu kişilerin atamasını bir türlü yapmıyordu. Kimilerine göre YÖK Başkanı Prof. Dr. Kemal Gürüz, Mersin Üniversitesi'nde aşırı sol kadrolaşma yapıldığı gerekçesiyle bu kadroları vermiyordu. Haklıhaksız polemiğinden öteye sorunun temeli Süleyman Demirel'in başbakanken söylediği sözlerde saklı: "Yüksek öğretim kurumlarının kendi içlerinden seçtikleri organlar eliyle yönetilmesi" Ancak Kemal Gürüz bu günlerde YÖK'te sorgulanıyor.
   <br/>
   <br/>
   Üniversitelerin siyasallaşması sonucunu doğuran bugünkü rektör seçimi sistemini eleştiren Türkiye Üniversite Öğretim Elemanları Sendikası Genel Başkanı Doç. Dr. Osman Durmuş, böyle bir seçim sistemi yerine cumhurbaşkanının re'sen rektör atamasını daha makbul görüyor: "Demokratik hak gibi gösterilen, rektörlerin öğretim üyeleri tarafından oylanıp, YÖK tarafından sayılarının üçe indirilip, cumhurbaşkanınca birinin atanması usulü, üniversitelerde çok tatsız sonuçlar doğurmaktadır. Rektöre oy verenvermeyen diye öğretim üyeleri tasnife tabi tutulmaktadır. Bu seçim sistemi, üniversitelerde kaosa sebep oluyor, öğretim üyeleri kara listelere alınıyor. Biz göstermelik bir oylama ile eğilimlerimizi göstererek rektörle niye karşı karşıya gelelim."
   <br/>
   <br/>
   Bilim değil, adamını korumak
   <br/>
   <br/>
   Kısacası bu sistem içinde YÖK başkanı kendi dünya görüşüne yakın insanları rektörlüğe getirebilmekte, atanan rektör de bulunduğu üniversitede bu düşünceye paralel atama ve kadrolaşmayı sürdürebilmekte. Böyle bir üniversite ortamında öğretim üyeleri bilimsel araştırma ve fikir üretmek yerine, kendi konumunu/adamını koruma adına suskunluğa itiliyor. Bu suskunluk öğrencihoca ilişkisine de yansıyor. Öğrenciler için bırakın yemek, ulaşım, kitap, harç sorunlarını dinleyecek merci bulmak, odasına girebildikleri öğretim üyesi sayısı yok denecek kadar azaldı.
   <br/>
   <br/>
   5 Temmuz'da yapılan yasa değişikliği ile üniversitelerde öğrenci ve öğretim üyelerinin dernek kurması veya bir derneğe üye olma yasağı kaldırıldı. Bu konuda Tüm Öğretim Üyeleri Derneği Prof. Dr. Tahir Hatipoğlu suskunluğun devam ettiği görüşünde: "Öğrenci örgütlenmesi bana göre dersten daha önemli. Dersi dinleyerek ve kitaptan öğrenebilir. Batı ülkelerinde bir üniversitenin 300'e yakın derneği bulunuyor. YÖK'ten bu yana gençlik, öğrencilik bitti. Öğrenciler ne konferansa ne de Türkiye sorunlarına ilgi duyuyor. Öğretim üyeleri içinde bu yasak aynı değişiklikle kalktı. Aradan dört ay geçmesine rağmen hiçbir öğrenci veya öğretim üyesi dernek kurmadı. Bu hakkın kullanılması 23 yıl alacak gibi."
   <br/>
   <br/>
   YÖK bugün 16 yıl önce hazırlanan 2547 sayılı kanunla yönetiliyor. Bugüne kadar 23 kez değiştirilen ve 44 geçici madde eklenen YÖK kanunu şimdilerde YÖK Başkanı Kemal Gürüz tarafından hazırlanan yasa taslağı ile yeni bir değişikliğin arefesinde. Ancak taslağın hazırlanmasında ne öğrencilerin, ne de öğretim üyelerinin görüşlerine başvurulmadığı belirtiliyor. Taslak hakkında eleştilerini bir kitapçıkta toplayan Doç. Dr. Osman Durmuş maddelerin tek tek incelendiğinde değişiklik düşüncesinin başlıca amacının, yüksek öğretimin çok geniş yetkilerle donatılmış bir tek kişinin inisiyatifine bırakılması olduğunu belirtiyor: "Üniversitelerin idari alandaki yetkilerinden bir çoğu YÖK'e yani başkanına devredilmektedir. Üniversitelerin mali özerklikleri ortadan kaldırılmakta, üniversite bütçesinin kullanma yetkisi üniversitelerden alınıp YÖK başkanına verilmektedir. Taslakta üniversitede ilmi araştırmaları teşvik edecek, geliştirecek düzenlemeler ile demokratikleşmeye dair hiçbir hükme yer verilmemesi ve eski Demirperde ülkelerini aratacak kadar merkezileştirme eğilimi hissedilmektedir."
   <br/>
   <br/>
   TBMM'ye 37 arkadaşıyla birlikte, YÖK'ün son zamanlarda üniversitelerde ve bilim üzerinde meydana getirdiği baskı ve haksız uygulamaların araştırılması konulu araştırma önergesi veren Refah Partisi Konya Milletvekili Prof. Dr. Mustafa Ünaldı, YÖK başkanından kaynaklanan sorunlara dikkat çekiyor. Prof. Ünaldı; "YÖK üzerinde tartışmaların son zamanlarda artmasının sebeplerinden birisi de, YÖK başkanının kendisinden kaynaklanan problemler olmasıdır. YÖK başkanı daha önce Karadeniz Teknik Üniversitesi'nde rektörlük, TÜBİTAK'a başkanlık yapmış, bulunduğu her yerde milli kültüre hasım bir kimlik içinde bulunmuş, şimdi de aynı tarzda hareketleri sürdürmek istemektedir. Antidemokratik gelişmeler var ve bu gelişmeleri en fazla YÖK yaşamaktadır. Buna karşı tavır koyması gereken üniversitelerde buna paralel tavrın gelişmesi de herhalde ülke için en üzücü olaylardan birisidir" diyor.
   <br/>
   <br/>
   Dekan yapacak profesör yok
   <br/>
   <br/>
   Tek başına öğrenci sayısı 50 bini bulan ve tek bir fakültesinde 20'ye yakın bölüm bulunan üniversitelerin yanında, 150'den fazla profesörü olan on üniversite bulunurken, taşra üniversitelerinde derse girmeyi bırakın dekan yapacak profesör sıkıntısı yaşanıyor. Tabii ki üniversitelerin ülkede görüşlerine başvurulan bir hakem konumuna gelebilmesi için akademik özerklik gerekiyor ama, özerklik de finansmanla yakından ilgili. Üniversitelerin finansman kaynaklarının neredeyse tamamı kamudan karşılanıyor. Özkaynak ve döner sermaye gelirlerinin üniversite bütçelerindeki payı yüzde 10'u geçmiyor.
   <br/>
   <br/>
   Yükseköğretimde Kalite ve Türk Yükseköğretimi İçin Öneriler isimli kitabıyla, üniversitelerde kaliteyi artırmanın araştırmasını yapan YÖK Yürütme Kurulu Üyesi Prof. Dr. Mümin Köksoy, evrensel bir kalite güvence sisteminin olmadığını belirtiyor. Köksoy, Türk yükseköğretiminde kaliteyi olumsuz etkileyen en önemli faktörler olarak, sınıflardaki öğrenci yoğunluğu, parasal kaynak yetersizliği, üniversitelerde toplam kalite yönetimi ve denetim sisteminin bulunmayışını sıralıyor. Üniversitelerde eğitim kalitesinin hızla artırılması gerektiğini belirten Köksoy, 2000'li yılların üniversite mezunlarında aranacak kriterleri de şöyle sıralıyor: "En az bir yabancı dil bilen, bilgisayar okuryazarlığı olan, enformatik formasyona sahip, enformasyonu bilgiye dönüştürebilen, yeni ufuklar açabilen, yeni bir kavram geliştirebilen, düşündüğünü yapmadan önce yaşayabilen, tek bir disiplin tutkusu olmayan, fakat disiplinlerarası çeşitli projelerde ekip çalışmalarına katılabilen, yerelliği anlayan ve bunu küresellikle birleştirebilen, risk alan ve gerektiğinde hayır diyebilen."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3127-yokun-var-derdin-var.html), [web.archive.org (arşiv bağlantısı)](http://web.archive.org/web/20140112105921/http://www.aksiyon.com.tr:80/aksiyon/haber-3127-yokun-var-derdin-var.html)
