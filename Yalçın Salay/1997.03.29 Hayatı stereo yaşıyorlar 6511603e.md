# Hayatı stereo yaşıyorlar

*Yalçın Salay 1997.03.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ofisinizde çalışırken, adresinizi sora sora bulmuş bir "tanıdık" giriyor kapıdan.
  </font>
 </div>
 <div id="newsText">
  <font class="detail-text">
   Birkaç saniye "Bu benim tanıdığım Ahmet'e (Mehmet veya Ayşe de olabilir) pek benzemiyor ama galiba geçen zaman böyle değiştirmiş" türünden bir bakışla süzüyor sizi. Sonra gülümseyip adınız ve soyadınızla hitap ediyor. Merhabalaşıyorsunuz. Tanımıyorsunuz ama, bir yerde tesadüfen konuşmuş olmanız ihtimaline karşı bozuntuya vermiyorsunuz. "Önceki görüşmelerinizde konuştuğunuz" konuları bir kere daha hatırlatıyor. Telefonda söz verdiğiniz bir işi halledip halletmediğinizi sorunca "Bu adam beni işletiyor mu acaba?" şüphesi kemiriyor içinizi...
   <br/>
   <br/>
   Türkçemize girmiş, kullanılan çok zengin bir isim ve soyisim haznemiz var ama bazı ad ve soyadlara sahip olmanın daha güzel olabileceğini düşünmüş olmalı ki insanlar, ileride başlarına ne işler açılacağını hesap etmeden, bu isimleri almışlar. Aynı isimlere sahip olanların bir de unvanları aynıysa şimdi en büyük dertleri, "karıştırılmaları".
   <br/>
   <br/>
   "İsimzede" kişilerin hayatlarında, karıştırılmayı önlemek için alınabilecek tedbirler önemli yer tutuyor. Örneğin oturdukları semtte kaç tane aynı ismi paylaşan var ve hangileriyle karıştırılabileceklerinin önceden tespiti gibi. Bu arada istemeden birbirlerinin sırlarına vakıf olanlar da var. Gazeteci Ahmet Tezcan'lar, Doç. Hikmet Özdemir'ler, yazar Mehmet Doğan'lar, ilahiyat dekanları Prof. Mehmet Aydın'lar, Diyanet İşleri eski Başkanları Lütfi Doğan'lar, eski milletvekilleri Mehmet Kahraman'lar ve yine milletvekilleri Mustafa Yılmaz'lar bu kişilerden birkaçı. Bu kişiler için yapılabilecek belki de en güzel yakıştırma merhum Turgut Özal tarafından yapılmış: Ahmet Tezcan'ları Meclis kulislerinde kolkola yürürken gören Özal, "Artık stereo mu dolaşıyorsunuz?" deyivermiş.
   <br/>
   <br/>
   Sadece ikisi de değil
   <br/>
   <br/>
   Ahmet Tezcan'lar gazeteci. Bugün birisi Meclis'te serbest gazetecilik yaparken, diğeri Kenal E televizyonunda '4. Kuvvet Medya' programını hazırlayıp sunuyor. Gıyaben tanışmaları çok öncelere dayansa da yüzyüze karşılaşmaları, 1988 yılında TBMM kulislerinde olmuş. Birisi elini uzatıp "Ben Ahmet Tezcan" dediğinde diğeri şaşkın bir şekilde, "Hayır, ben Ahmet Tezcan" diye karşılık vermiş.
   <br/>
   <br/>
   İkisinin de gazeteci olması randevularında da karışıklıklara sebep oluyor. Bazen birbirlerinden habersiz aynı kişiden randevu talep ediyorlar, ancak birisi görüşmüşken diğeri randevu talebinin sonucunu almak için tekrar aradığında, bu kez sekreterin sert bir cevabıyla karşılaşıyor: "Beyfendi biraz önce görüştünüz ya!"
   <br/>
   <br/>
   Kanal E'deki Tezcan, bir dönem Güneş Gazetesi'nde köşe yazarlığı yaparken, tebriklerini diğer Tezcan Meclis'te kabul ediyordu. Serbest gazeteci Tezcan da bir ara Türkiye Gazetesi'nden ayrılarak Zaman'da çalışmaya başladığında, diğer Tezcan'a gelerek hayırlı olsun diyerek tebrik edenlerin sayısı az değildi.
   <br/>
   <br/>
   Ahmet Tezcan ismi, tabii ki bahsi geçen gazetecilere has değil. Kanal E'deki Tezcan birgün vergi karnesinde "Yüzde 47 sakatlık indirimine tabidir" diye bir not farketti. Bu sakatlık da neyin nesiydi? Üşenmedi, PTT kayıtlarından 17 Ahmet Tezcan'a ulaştı. Hiçbiri sakat çıkmadı. Bu kez defterdarlığa başvurdu. Meğer Tercüman Gazetesi'nin Adana bürosunda çalışan Ahmet Tezcan'ın sakatlık notu yanlışlıkla kendisinin dosyasına girmiş.
   <br/>
   <br/>
   "Bizi emniyetten gönderdiler"
   <br/>
   <br/>
   Biri RTÜK üyesi, diğeri Samanyolu Televizyonu'nda danışman; ancak ikisi de yazar. Mehmet Doğan'lar birbirleriyle karıştırılmasalar da diğer Mehmet Doğan'larla yaşadıkları güzel anıları vardı.
   <br/>
   <br/>
   Samanyolu'ndaki Mehmet Doğan'ın konuşmacı olarak katıldığı 'Söz Milletin' adlı tartışma programının sonunda diğer konuşmacı DSP Milletvekili Hikmet Ulubay, elini Doğan'ın omuzuna koyarak, "Nasıl gidiyor RTÜK" diyor.
   <br/>
   <br/>
   Doğan'ın diğer bir Mehmet Doğan'la karıştırılması da uzun yıllar peşini bırakmadı. 1973'te Antakya Lisesi'ne öğretmen olarak tayin edilmişti. Ancak kademe ilerlemesi bir türlü gelmiyordu. Aradan iki yıl geçince sorunu araştırmaya başladı. Hakkındaki ilgili bilgilerin, kendisiyle aynı okuldan bir devre önce mezun olmuş, onun gibi öğretmenlik yapan, hatta memleketi bile aynı olan başka bir Mehmet Doğan'ın dosyasına girdiği ortaya çıktı. Ancak olaylar bununla bitmedi. 1976'da Eskişehir Eğitim Enstitüsü'nde edebiyat öğretmenliğine tayini çıkmıştı. Kendisinden iki yıl sonra, o da aynı okula gelmişti. Öğrencilerin jandarma eşliğinde okula gidip geldikleri yıllarda, bir akşam vakti kapı çalındı. Kapıyı açtı. Karşısında iki bekçi duruyordu. "Adın Mehmet Doğan ve Eskişehir Üniversitesi'nde değil misin?" diye sordular. Doğan'ın evet cevabı üzerine, "Bizi emniyetten gönderdiler, iki sandalye verin" dediler. Böylece iki ay boyunca evi bekçilerce korumaya alınmıştı. Sonraları öğrendi ki korunma talebi diğer Mehmet Doğan tarafından istenmişti.
   <br/>
   <br/>
   RTÜK üyesi Mehmet Doğan'ın da pek çok anısı var; ama en önemlisi MHP'lilerin karışıklık sonucu kitaplarına iyi birer müşteri olmalarıydı. Batılılaşma İhaneti adlı ilk kitabı baskıdan çıktığında, kendisine gönderilmesini istemiş ancak eline geçmemişti. Sonradan ortaya çıktı ki MHP'nin muhasipliğini de yapan Kayseri Milletvekili Mehmet Doğan'la karıştırılmıştı. O dönemde kitaplarına MHP tarafından bir antipati olduğu halde genel merkezde çoktan satılmıştı bile.
   <br/>
   <br/>
   Başka bir Mehmet Doğan'la Nurettin Topçu'nun Hareket Mecmuası'nda karşılaşmış. O dönemde şiirler gönderdiği derginin yazıişleri müdürü de Mehmet Doğan'mış. Karışıklıklar olmaya başlayınca ismimin başına 'D' harfini eklemiş. Merhum Nurettin Topçu da şiirleri Yazıişlerindeki Mehmet Doğan'ın yazdığını zannediyormuş.
   <br/>
   <br/>
   Özal'ın başdanışmanı RP'den aday
   <br/>
   <br/>
   Hikmet Özdemir'lerin ikisi de doçent. Doç. Hikmet Özdemir, Kırıkkale Üniversitesi'nde Tarih Bölümü öğretim üyeliği yaparken, diğer Doç. Hikmet Özdemir ise Marmara Üniversitesi Eğitim Fakültesi öğretim üyesi. Kırıkkale Üniversitesi'ndeki Özdemir, merhum Turgut Özal'ın başdanışmanlığı görevinde de bulunmuştu. O yüzden diğer Hikmet Özdemir ile karıştırılması, bu unvanı sebebiyle hayli ilginç karşılanmıştı. 1991 seçimlerinde araştırma için İngiltere'ye gitmişti. Bu sırada diğer Hikmet Özdemir Refah Partisi'nden milletvekili olmak için aday olmuştu. Haberi duyanlar İngiltere'deki Özdemir'in yakınlarını tebrik ediyorlardı. Televizyonlar ise bu olayı, 'Özal'ın başdanışmanı, Refah'tan aday oldu' şeklinde vermişlerdi. Kendisinin aday olmadığını anlatmak için uzun süre uğraştı. Birgün TBMM Kütüphanesi'nde kitaplarının listesini görmek isterken kendi kitapları arasında tanıdık olmayan kitaplara da rastladı. Sonunda o kitapların diğer Hikmet Özdemir'e ait olduğu ortaya çıktı.
   <br/>
   <br/>
   Yine bir keresinde televizyonu açtı. Ekranda 'Doç. Hikmet Özdemir, canlı telefon bağlantısı' yazıyordu. Konuşan diğer Özdemir'di; ama resim kendisine aitti.
   <br/>
   <br/>
   Marmara Üniversitesi'ndeki Doç. Hikmet Özdemir'in ise yaşadığı tek karıştırılma doçentlik müracaatı sırasında oldu. Gelen belgeler sosyal bilimler hakkındaydı. Kendisi eski edebiyat konusunda başvuruda bulunmuştu. Meğerse aynı zamanda doçentliğe başvuran diğer Özdemir'in evrakları gelmişti.
   <br/>
   <br/>
   Senin ismini Mustafa Kemal yapalım
   <br/>
   <br/>
   Mustafa Yılmaz'ların birisi Malatya, diğeri Gaziantep'den; ama ikisi de CHP'den 19. Dönem'de milletvekili olarak parlamentoya girdi. Daha sonra ikisi de DSP'ye geçti.
   <br/>
   <br/>
   Gaziantep Milletvekili birgün kürsüye çıkmış merhum Özal aleyhinde bir konuşma yapmıştı. Bu olay üzerin Özal'ın avukatı mahkemeye başvurmuş, ama tebligatı Malatya Milletvekiline gönderilmişti.
   <br/>
   <br/>
   Bir keresinde de Malatya Milletvekili, Malatya Cezaevi'ndeki açlık grevini anlaşma ile bitirmek için ziyarete gitmişti. Ziyaret, basında "Temel Cingöz Paşa'nın katil sanığı ile esrarengiz bir görüşme" şeklinde verilmiş ve Gaziantep Milletvekili'nin resmi kullanılmıştı.
   <br/>
   <br/>
   Sonunda kendilerini basın toplantısıyla tanıtmaya karar verdiler: "Kısa boylu Mustafa Yılmaz Malatya Milletvekili, uzun boylu Mustafa Yılmaz Gaziantep Milletvekili; artık karıştırmayın". Maalesef bazı gazetelerde resimlerin altındaki isimler yine ters olarak yayınlanmıştı. Karıştırılmayı önlemek için uzun Yılmaz'ın başka bir teklifi daha vardı Malatya Milletvekiline: "Gel senin adını Mustafa Kemal Yılmaz yapalım."
   <br/>
   <br/>
   "Kaderi paralellik bakanlıkla bozuldu"
   <br/>
   <br/>
   Lütfi Doğan'ların en ilginç yönü mesleki beraberliklerinin kaderî beraberlik noktasında cereyan etmesi. Birisi RP Gümüşhane Milletvekili, diğeri CHP Malatya eski Milletvekili; ama ikisi de Diyanet İşleri eski Başkanlarından. Tek farklılıkları ise Malatya eski milletvekilinin Dr. unvanı olmasıydı.
   <br/>
   <br/>
   RP Milletvekili Doğan Ankara Müftü Yardımcılığı'na getirildiğinde Dr. Doğan Ankara Müftüsü olmuştu. Yazışmalarda karışıklıklar yaşanmaya başladı. Gümüşhaneli Doğan, 1968 yılında Diyanet İşleri Başkan Yardımcısı oldu. Ardından vekaleten başkanlık görevine getirildi. 1972'de Dr. Doğan Diyanet İşleri Başkanı oldu. Başkanlıktaki ismi görenler Gümüşhaneli Doğan'ın vekaletten asalete geçtiğini düşündüler. Yine aynı makamda buluşmuşlardı: Dr. Doğan başkan, diğer Doğan yardımcısıydı. Gümüşhaneli Doğan 1973 yılında Erzurum Senatörü olarak Meclis'e girdi. Dört yıl aradan sonra bu kez Dr. Doğan da CHP Malatya Milletvekili oldu.
   <br/>
   <br/>
   Dr. Doğan'a geçen yıl bir kütüphaneden telefon geldi. Telefondaki ses, kitaptaki isimlerin bir baskı hatası mı olduğunu soruyordu. Dr. Doğan, Gümüşhaneli Doğan'la birlikte yazdıkları 'Hac' kitabını kastetdiğini anladı. Kapakta biri Dr. unvanlı iki tane Lütfi Doğan olması herkesin aklına bu soruyu getirebilirdi.
   <br/>
   <br/>
   Dr. Doğan, evine bir koltuk takımı aldı ve taksidini ödemek için mağazaya gitti. Oysa mağaza yetkilileri taksidin ödendiğini söylüyorlardı. Meğer bu kez de aynı mağazaya müşteri olmuşlardı.
   <br/>
   <br/>
   "Bu işten kurtuluş yok"
   <br/>
   <br/>
   Profesörlükleri dışında, diğer ortak noktaları, halen birisinin Konya Selçuk Üniversitesi, diğerinin ise 9 Eylül Üniversitesi'nde İlahiyat Fakültesi dekanı olmaları. Tanışmaları Ankara Üniversitesi'ndeki aynı bölümde asistanlık dönemiyle başladı. Balıkesir Ordonat'ta beraber yedeksubaylık yaptılar. İlk günlerde komutanları da onları ayırmakta güçlük çekti. Elbise dağıtımı için bölük komutanı, Mehmet Aydın diye bağırınca ikisi birden koştular. Üsteğmenin baba adlarını sormasıyla sorun çözüldü.
   <br/>
   <br/>
   Askerlik sonrası karıştırılmaları daha da yoğunluk kazandı. Elazığlı Mehmet Aydın Ankara Üniversitesi Dil Tarih Coğrafya Fakültesi'nde derslere girdiği zamanlarda, bir genç, heyecanla yanına gelerek elini sıktı. "Hocam 'Müspet İlim ve Allah' isimli kitabınızı okudum ve Allah'ın varlığına geçiş yaptım" dedi. Gencin şevkini kırmamak için sesini çıkartmadı; ama biliyordu ki kitabın yazarı Konyalı Mehmet Aydın'dı.
   <br/>
   <br/>
   Doçentlik tezlerini hazırlamışlar ve karıştırılmamak için dosyaların üzerine 'Konyalı' ve 'Elazığlı' notlarını düşmüşlerdi. Elazığlı Mehmet Aydın doktorası daha önce bittiğinden önce kendi tayininin çıkmasını beklerken yine karıştırılmışlar ve Konyalı'nın tayini çıkmıştı.
   <br/>
   <br/>
   1994 yılında Konyalı Aydın'a Hollanda'dan bir kongre daveti gelmiş; o da kabul etmişti. Kongre tarihine bir iki gün kala hâlâ evrakları kendisine ulaşmamıştı. Yine bir terslik olduğunu sezinlediği sırada diğer Aydın'dan telefon geldi: "Bana çeşitli evraklar geldi, herhalde senindir."
   <br/>
   <br/>
   Elazığlı Aydın, sadece Konyalı ile karıştırılmıyordu. Esas başına gelenler diğer Mehmet Aydın'lar yüzünden oldu. 1980 ihtilalinde aranan başka bir Mehmet Aydın, her yurtdışına çıkışında önüne çıkıyordu. Artık polislerin soru sormalarına fırsat vermeden bir çırpıda aranan şahsın kendisi olmadığını söylüyordu.
   <br/>
   <br/>
   Belki de yaşadığı en ilginç karıştırılma bir bakkalla olanıydı. Ankara İlahiyat'ta görev yaptığı bir gün vergi dairesinden bir yetkili gelmiş, "Büyük bir vergi borcunuz var; benimle daireye kadar gelir misiniz? " demişti. Olaya memur da şaşırmıştı aslında. İlahiyatta doçentlik yapan biriyle vergi borcu arasında bir bağ kuramamıştı. Açıklamasıyla borcun bir bakkalın 6 yıllık vergi borcu olduğu anlaşıldı.
   <br/>
   <br/>
   Artık her ikamet ettiği semtin Mehmet Aydın'larını araştırıyor. Son tespitine göre 6 kişi var. Şu anda yanında görev yapan araştırma görevlisinin adı da Mehmet Aydın çıkınca bu işten kurtuluşun olmadığını anlıyor.
   <br/>
   <br/>
   "Selamünaleyküm diyorlarsa seni arıyorlar"
   <br/>
   <br/>
   İkisi de eski milletvekili. Birisi ANAP Erzurum, diğeri CHP Diyarbakır milletvekili. Bugün eski Erzurum Milletvekili olan Başbakan Başdanışmanlığı, diğeri ise CHP Genel Başkan Yardımcılığı yapıyor. Başka bir ortak noktaları da imamhatip lisesi mezunu olmaları.
   <br/>
   <br/>
   Erzurum Milletvekili Kahraman, diğer Kahraman'ın memleketi olan Diyarbakır'da Bölge Çalışma Müdürü iken Hazro İlçesi'ne gezmeye gitmişti. Yolunun üzerinde bir avukat tabelasına rastladı: Avukat Mehmet Kahraman. İsimler aynı olunca gidip kendisiyle tanıştı, sohbet ettiler. Hatta o günün anısına Avukat Kahraman, masasındaki isimliği adaşına hediye etti.
   <br/>
   <br/>
   Erzurumlu Kahraman bir yıl sonra avukat adaşının ilçesine kaymakam olarak görevlendirildi. Ardından avukat Kahraman CHP Diyarbakır İl Başkanı oldu. Daha sonra ikisi de aynı dönemde milletvekili olarak Meclis'e girdiler ve artık karıştırılmaları kaçınılmaz olmuştu.
   <br/>
   <br/>
   Bir keresinde Erzurum ANAP İl Başkanı Ankara'ya geldiğinde yanında getirdiği hediyeleri vermek için lojmanlara gitmiş ve Mehmet Kahraman'ın evini sormuştu. Birkaç gün sonra CHP'li Kahraman diğerini arayıp, "Peynir falan gelmiş; yedik afiyet olun" dedi.
   <br/>
   <br/>
   Borçları da karışmaya başladı. Geçtiğimiz yaz Erzurumlu Kahraman'a Sakarya'dan 6 milyon lira para geldi. Oysa Sakarya'da hiç tanıdığı yoktu. Avukat Kahraman'ın alacağı Erzurum'luya gelmişti.
   <br/>
   <br/>
   Erzurumlu, Hatay'da vali muavinliği sırasında İskenderun'da bir kooperatife girmişti. Birgün elinde tapuyla diğer Kahraman geldi. Diyarbakırlı Kahraman artık karışıklıkları önleyebilmenin bir usulünü bulmuştu. Arayan selamünaleyküm diye başlıyorsa konuşmasına, anlıyordu ki Erzurumlu'yu arıyorlardı.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2418-34-hayati-stereo-yasiyorlar.html), [web.archive.org (arşiv bağlantısı)](http://web.archive.org/web/20121028204650/http://www.aksiyon.com.tr:80/aksiyon/haber-2418-34-hayati-stereo-yasiyorlar.html)
