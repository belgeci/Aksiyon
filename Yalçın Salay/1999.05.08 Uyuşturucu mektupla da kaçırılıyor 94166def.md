# Uyuşturucu mektupla da kaçırılıyor

*Yalçın Salay 1999.05.08*

<div class="pNewsDetailMainContent" itemprop="articleBody">
 'Captagon', 'Extacy', 'Altın Vuruş'... Bu kelimelerin daha birkaç yıl önce ne anlama geldiği bilinmezken, özellikle medyada sık sık yeralan uyuşturucu operasyonları haberleri ya da uyuşturucu kurbanlarının görüntüleri olayın vahametini gündeme taşımıştı. Uyuşturucu kullandığı iddia edilen sanatçılara yönelik operasyonların ya da sorunlu gençlerin 'altın vuruş' ile çok yüksek dozda uyuşturucuyu enjekte ederek intihar ettiği haberleri, ardından tiner, bally gibi uçucu madde kullanan sokak çocuklarının işledikleri vahşi cinayet haberleri, toplumu özellikle annebabaları derinden sarsan haberlerdi.
 <br/>
 <br/>
 Bu artan suç türü ile daha etkin mücadele amacıyla 1995 yılında Emniyet Genel Müdürlüğü Kaçakçılık Daire Başkanlığı, Kaçakçılık ve Organize Suçlarla Mücadele Daire Başkanlığı olarak yeniden organize edilmişti. Yapısal değişiklik ile birlikte kaçakçılık ve organize suçlarla mücadelede polisin gerçekleştirdiği başarılı operasyonlar sonucu 1998 yılı bu alanda oldukça başarılı bir yıl oldu.
 <br/>
 <br/>
 İşte Kaçakçılık ve Organize Suçlarla Mücadele Daire Başkanlığı tarafından hazırlanan 'Kaçakçılık ve Organize Suçlarla Mücadele'98 Raporu, bu alanda Türk polisinin geldiği noktayı göstermesi açısından oldukça önemli.
 <br/>
 <br/>
 "Örgütlü bir suç olan uyuşturucu madde kaçakçılığında, amaç sivrisinekleri öldürmek yerine bataklığın kurutulması olmalıdır" denilen raporda, Türk polisinin uyuşturucu kaçakçılığı organizasyonlarının çökertilmesine verdiği önemin, özellikle kara para aklanmasının suç sayılması ve kontrollü teslimat yönteminin uygulanmaya başlamasıyla birlikte arttığı belirtiliyor.
 <br/>
 <br/>
 Mektup ya da kargoyla kaçırıyorlar
 <br/>
 <br/>
 Raporda, uyuşturucu kaçakçılığı yöntemlerinden birisi, belki de en yeni yöntem olarak posta ve kargo yoluyla yapılan kaçakçılık göze çarpıyor. Geçen yıl içinde posta ve kargo yolu ile gerçekleştirilen uyuşturucu kaçakçılığıyla ilgili kayıtlara geçen beş olay şöyle: Muğla'dan İstanbul'a kargo ile gönderilen bir pakette 40 gr. eroin, Almanya'dan Manavgat İlçesi'ne ve yine Almanya'dan Trabzon'a PTT ile gönderilen bir pakette toplam 7 gr. eroin, Osmaniye'de Niğde'nin Bor İlçesi'ne gönderilmek üzere kargo servisine bırakılan şüpheli bir pakette 8 gr. esrar ve K. Maraş'ta posta ile gönderilen bir kolide 40 gr. esrar bu yolla yakalanmış. Posta ve kargo dışında uluslararası müşterek operasyonlar kapsamında ABD, İngiltere, Almanya ve KKTC makamlarıyla yürütülen ortak operasyonlarda 768 kg. çeşitli uyuşturucu madde yakalanmış.
 <br/>
 <br/>
 Yine 1998 yılında yapılan operasyonlarda uyuşturucu kaçakçılığına karışan 415 yabancı uyruklu sanık yakalanmış. Bunlar arasında yüzde 36,4 oranı ile İranlılar başı çekiyor. Ardından Makedonya, Tanzanya, Nijerya, Gana ve diğer ülkeler gelmekte. Raporda, 1998 yılında özellikle sokak piyasasına dönük uyuşturucu kaçakçılığı olaylarında Afrika kökenli şahısların sayısındaki artışlar sebebiyle bu bölge ülkelerine karşı uygulanan vize politikasının gözden geçirilmesi gereğine dikkat çekiliyor.
 <br/>
 <br/>
 Uyuşturucu trafiğinin nasıl şekillendiğine yönelik vurgulanan bir diğer önemli tespit de Balkan uyuşturucu rotasının ülkemizin batısındaki ayağında kaçakçılığın Makedon ve Arnavutların kontrolüne geçmeye başladığı. Ayrıca olaylara karışan Balkan ülkeleri vatandaşlarının sayısındaki artış, bu ülkelerin transit ülke olmaktan çıkıp uluslararası kaçakçılık faaliyetlerine yönelmeye başladıklarını göstermekte.
 <br/>
 <br/>
 Raporda ilgi çekici bir diğer tablo ise yurtdışında uyuşturucu madde kaçakçılığına karışan Türk vatandaşlarıyla ilgili istatistik. Buna göre, her yıl olduğu gibi 1998 yılında da Almanya bu alanda birinci sırada yer alıyor. Yurtdışında yakalanan toplam 398 Türk vatandaşının 265'i yani yüzde 67'si Almanya'da yakalananlar. Almanya'yı, yine Türklerin yoğun olarak yaşadıkları İngiltere, Hollanda ve Fransa takip ediyor.
 <br/>
 <br/>
 PKK hem satıyor hem taşıyor
 <br/>
 <br/>
 Narko Terör başlığı altında hazırlanan bölümde ise PKK'nın uyuşturucu organizasyonlarındaki yeri değerlendiriliyor. Buna göre PKK ülke içindeki uyuşturucu organizasyonlarının faaliyetlerine de komisyon almak suretiyle iştirak etmekte ve uyuşturucu maddelerin Avrupa ülkelerine sevk edilmesinde işbirliği yapmakta.
 <br/>
 <br/>
 Örgüt son olarak birçok Avrupa ülkesine yasal veya yasa dışı yollarla iş bulma vaadiyle götürülenlerle iltica amaçlı olarak kendiliklerinden gidenleri polis güçlerine ihbar ederek sınır dışı ettirme tehdidiyle sokak satıcıları olarak kullanıyor. Öte yandan PKK uyuşturucunun üretim, taşıma ve pazarlama aşamalarının tamamında değil yalnızca belirli süreçlerde rol veya haraç almakta.
 <br/>
 <br/>
 Rapor verilerine göre 1984 yılından bugüne PKK terör örgütü ile bağlantılı olduğu tespit edilen 181 uyuşturucu madde kaçakçılığı olayında, 659 sanık ile birlikte, 2 ton 627 kg. eroin, 13 ton 377 kg. esrar, 4 ton 255 kg. bazmorfin, 2 ton 125 kg. hint keneviri, 22 ton 440 kg. asetik anhidrit, 604 kg. kokain, 277 bin adet amphetamin tablet, 1 ton sodyum karbonat ile bir adet de uyuşturucu imalathanesi ele geçirildi.
 <br/>
 <br/>
 Uyuşturucuda esrar başı çekiyor
 <br/>
 <br/>
 Kaçakçılık ve Organize Suçlarla Mücadele'98 Raporu'na göre uyuşturucu madde kaçakçılığına karışan sanıklar içinde en önemli payı esrar kaçakçılığı suçu işleyenler almakta. Bu sonucun gerekçesi olarak esrarın, eroin ve diğer uyuşturuculara göre hem daha ucuz olması, hem de daha kolay bulunabilmesi gösteriliyor. Sanıkların uyuşturucu cinsine göre dağılımlarına bakıldığında ise başta esrar ve eroin ile ilgili olaylar gelmekte. Esrar ile ilgili 3 bin 965 olayda yakalanan sanıkların oranı yüzde 64.7, eroinde ise bin 497 olayda yakalanan sanıkların oranı yüzde 24.5. Diğer bir ifade ile uyuşturucu kaçakçılığından yakalanan sanıkların yüzde 89'u uyuşturucu cinsi olarak esrar ve eroin kaçakçılığına karışanlar.
 <br/>
 <br/>
 Türkiye her ne kadar coğrafya itibariyle transit bir konumda olsa da, bazmorfinin eroine dönüştürülmesi için imalathaneler de kuruluyor. Raporda uyuşturucu tacirlerinin uyuşturucu üretimi için kırsal alan yerine son yıllarda şehir merkezlerini tercih etmeye başladıklarına dikkat çekiliyor. Bu yönde yapılan baskınlarda geçen yıl 8 adet uyuşturucu madde imalathanesi ortaya çıkartılmış.
 <br/>
 <br/>
 Uyuşturucu naklinde en fazla kullanılan araç yüzde 61 oranıyla otomobil. İkinci sırayı yüzde 17 ile TIR ve kamyon alırken, daha sonra yüzde 10 ile otobüs gelmekte. Raporda belirtildiğine göre 1998 yılında uyuşturucu kaçakçılığında kullanılan araçlarda yakalanan uyuşturucu miktarı dağılımı ise şöyle: Esrar 1.739 kg. Eroin 2.342 kg. Asetik Anhidrit 3.689 kg. Kokain 603 kg. Captagon 422 kg. Bazmorfin 310 kg. Sentetik Uyuşturucu 231 kg.
 <br/>
 <br/>
 En çok bağımlı ilkokul mezunları
 <br/>
 <br/>
 Uyuşturucu kullanımının boyutlarının ortaya konması bakımından, son yedi yıl içinde hakkında uyuşturucu kullanımından işlem yapılan şahısların sayılarının giderek arttığı görülüyor. Ancak bu cümleye iyimser bir yorum da ekleniyor raporda: "65 milyon nüfusa sahip ülkemiz için bu rakamlar önemli olmayan boyutlarda." Yıllara göre kullanıcı sayılarına bakıldığında tablo şöyle: 1992'de 802, 1993'te 1068, 1994'te 2189, 1995'te 1721, 1996'da 2570, 1997'de 2314, 1998'de 2544 kişi.
 <br/>
 <br/>
 Kaçakçılık ve Organize Suçlarla Mücadele'98 Raporu'nda uyuşturucu kullanıcılarına yönelik verileri değerlendirdiğimizde kullanıcıların yaş grupları açısından geçen yıllarda olduğu gibi en yüksek oranı 3145 yaş arasındakiler oluşturuyor. İkinci grup ise 1630 yaş grubu. Ayrıca istatistiklere göre erkeklerin (yüzde 96.4) kadınlara göre daha fazla uyuşturucu bağımlısı oldukları ve bu durumdaki insanların çoğunluğunun evli oldukları görülüyor. Uyuşturucu kullanıcıları eğitim düzeyi açısından değerlendirildiğinde ise sanıkların yüzde 3.3'ünün yüksek öğrenim mezunlarından, yüzde 17.4'ünün ise okula hiç gitmemişlerden oluştuğu görülüyor. Ancak birinci sırayı yüzde 60'a yakın bir oranla ilkokul mezunlarının almasının ilköğretimin zorunlu olmasından kaynaklandığı görülüyor.
 <br/>
 <br/>
 Bağımlıların kullandığı maddelerin hemen hemen tamamının esrar ve eroinden oluşması da uyuşturucu kullananların genellikle esrar kullanarak bu işe başladıklarını gösteriyor. Bunların bir kısmı ise tatminsizlik nedeni ile bir süre sonra eroin gibi daha ağır uyuşturucuları tercih ediyorlar.
 <br/>
 <br/>
 Uyuşturucu için suç işliyorlar
 <br/>
 <br/>
 Uyuşturucuya başlama nedenlerinin başında arkadaşlık ve merak gelmekte. Gençler genellikle bulundukları arkadaş çevreleri içinde ve çevrelerinden kaynaklanan merak ile kullanıcı oluyorlar (yüzde 82.7). Sorunları nedeni ile başladıklarını söyleyenlerin oranı çok düşük (yüzde 16.5). Yine bu kişilerin yüzde 88.5'i pahalı olan uyuşturucu maddeyi temin edebilmek için hırsızlık, gasp, soygun gibi suçlar işlemekte. Olaya iş durumu açısından bakıldığında bu kişilerin yüzde 27.9'u işsizlerden, yüzde 36.4'ü düzensiz çalışanlardan oluşuyor.
 <br/>
 <br/>
 Kullanıcıların aile durumlarını da değerlendiren raporda, özellikle çocukların her zamanki hareketlerinde meydana gelen değişikliklerin dikkatle izlenmesi vurgulanırken, kullanıcıların yüzde 18.9'unun bir ailesinin olmadığı, yüzde 63.7'sinin ailesinin olduğu, yüzde 17.4'ünün ise ailesinden ayrı yaşadığı tespit edilmiş. Bu sonuçlara göre uyuşturucu madde kullananların çoğunun bir ailesinin olması ve ailesiyle birlikte yaşıyor olması, sadece kimsesiz ve yalnız olanların uyuşturucuya başlayacağı tezini çürütmekte.
 <br/>
 <br/>
 Hayal gördürür, canlılık verir!..
 <br/>
 <br/>
 Uyuşturucu ile mücadele noktasında yetkililerin dikkat çektikleri önemli bir husus da kaş yapayım derken göz çıkarma babında, 'yanlış ifadelerle uyuşturucuya özendirmiş olabilirsiniz' uyarısı. Raporda uyuşturucu konusunda yetkin olmayan kişilerin açıklamalarından şikayet edilirken, bu maddelerin etkilerinden bahsederken 'hayal gördürür', 'cinsel gücü artırır', 'canlılık verir' gibi yanlış anlaşılabilecek ve merak uyandıran ifadeler kullanılmasının kişilerde "en azından bir kere deneyeyim" yönelmelerine neden olabileceği uyarısı yapılıyor.
 <br/>
 <br/>
 Rapora göre uyuşturucu ile mücadelede polisin önleyici görevi çerçevesinde, risk grubuna dahil şahısların yoğun olarak bulundukları yerlerde operasyonlar düzenlendi. Uyuşturucu madde kullanımını engellemek ve sokak satıcıları ile mücadele etmek amacıyla, özellikle büyük şehirlerimizde Narkotik Şube Müdürlükleri bünyesinde sokak timleri oluşturuldu: Bilhassa öğrencileri uyuşturucu kullanımına teşvik etme arzusundaki uyuşturu tacirlerine karşı faaliyet gösterildi. Kaçakçılık ve Organize Suçlarla Mücadele Daire Başkanlığı'nca hazırlanan afiş ve broşürler ile bilgilendirme faaliyetleri sürerken diğer yandan okullarda önceden hazırlanan konferans metni ve video kaseti ile slaytlar dağıtıldı. Yine bu kapsamda üniversite gençliğine yönelik bilgilendirme faaliyetleri yapıldı. Diğer taraftan son günlerde basının da gündeme getirdiği tiner, bally benzeri uçucu ve çözücülerin kullanıldığı solventlerin özellikle sokak çocukları tarafından kullanılmasını önlemek için bu tür maddelerin satış ve kullanımının denetim altına alınabilmesi için gerekli çalışmaların da sürdüğü anlatılmakta.
 <br/>
 <br/>
 Davranış bozukluklarına dikkat
 <br/>
 <br/>
 Uyuşturucu kullanıcılarının nasıl anlaşılabileceğine yönelik sorulara sık olarak rastlanmakta. Raporda bu konu hakkında en önemli belirti davranış bozuklukları olarak gösteriliyor. Sağlık uzmanlarının tespitlerinde ilk belirtiler karın ağrıması, göz sulanması, burun akıntısı gibi değişiklikler olarak belirtilse de bu belirtiler sadece uyuşturucu kullanıcılarını ele verici belirtiler olmaması sebebiyle kesinliği üzerinde şüpheyle duruluyor. Yetkililerin üzerinde durduğu esas belirtiler kişinin psikolojik durumu ile ilgili: Bireyin normal hayat akışında anormal değişikliklerin olduğunun gözlenmesi. Örneğin düzenli olarak derslerine çalışan uyumlu bir gencin aniden olumsuz tavırlar içine girerek davranış bozuklukları sergilemesi ipuçları verebiliyor. Öte yandan anne babaların çocuklarının hayran olduğu, idol seçtikleri kişileri (sanatçı vb) ve özellikle hayat felsefelerini araştırmaları, olumsuz yönlerini gördüklerinde çocuklarına bu yönde gerekli uyarıyı yapmaları tavsiye ediliyor.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/uyusturucu-mektupla-da-kaciriliyor_505041), [web.archive.org (arşiv bağlantısı)](http://web.archive.org/web/20150519032408/http://www.aksiyon.com.tr:80/dosyalar/uyusturucu-mektupla-da-kaciriliyor_505041)
