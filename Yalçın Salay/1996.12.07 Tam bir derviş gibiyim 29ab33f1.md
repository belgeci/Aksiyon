# Tam bir derviş gibiyim

*Yalçın Salay 1996.12.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Rahatsızlığı sebebiyle üç yıldır Türkiye'den ayrı kalan İtalyan Türkolog Prof. Dr. Anna Masala ile 14.
  </font>
 </div>
 <div id="newsText">
  <font class="detail-text">
   Vakıf Haftası'nda 'İtalya'daki vakıf faaliyetleri' konulu bir tebliğ sunmak için geldiği Ankara'da görüştük. Konuştukça ne kadar bizden biri olduğunu anladık. Öyle ki, memleketi İtalya'da geçen günlerine gurbet günleri diyecek kadar Türkiye'yi, Türkler'i seviyor. Hele tebliğe başlamadan önce; ekim ayında Roma'ya gelen Cumhurbaşkanı Süleyman Demirel'in  Türkiye'den getirdiği selama ben de Roma'dan aleykümesselam getirdim sözleri dinleyicilerle sımsıcak bir kucaklaşma sağladı. 1964 yılında babasıyla geldiği İstanbul'da Türkçe öğrenme çabaları,  ilk hocam dediği merhum Refik Cevat Ulunay vasıtasıyla tasavvufa ilgi duymaya başlaması ve ardından "Hz. Pir Efendimiz Mevlana Hazretleri beni çağırdı, yolundayım" anlayışına erişmesi, bizi bizim gibi hissetmesine, anlamasına sebep oldu. Bugün en yakın aile dostları Türkiye'de. Pekçok ilimizi gezmiş, gittiği her yerde aynı anlayış ve ruhla karşılaşmış. Mimiklerimize, esprilerimize hatta Karadeniz şivesine kadar bize vakıf birisi. Kendisini Anna Masala'nın Masalı adı altında eleştiren yazılara karşılık, "Ben açık gözlerimle gördüm, cahil ve fakir bir insanım. Hediye gibi kabul ettim Cenabı Allah'tan" diyor. Hz. Mevlana hakkında binlerce kitap yayınlandığını ve kendisinin yeni birşey olarak ne söyleyebileceğini düşünerek redaktesini bitirmek üzere olduğu 'Derviş ile Kız' romanıyla, bu etkileşim sürecini anlatmaya çalışacağını söylüyor. Kendisini "tam bir derviş gibiyim ve şakacı bir insanım" diye nitelendiriyor.  Türkçe'den İtalyanca'ya çevirdiği pekçok eseri var. Bazıları şunlar: Modern Türk Şiiri, Ahmet Kabaklı'nın Türk Edebiyatı, Yahya Kemal Beyatlı, Yunus Emre, Ümit Yaşar Oğuzcan, Fevzi Halıcı'dan seçmeler, Mehter, Türk Tasavvuf Şiirleri, Halk Edebiyatı Şiirleri. Politika ile ilgilenmiyor. İyi bir İtalyan vatandaşıyım diyor ve Galatasaraylı olduğunu ekliyor. Aksiyon ile bütün Müslümanlar'a selamını iletmemizi istiyor. 62 yaşında ve bekar olan Prof. Dr. Anna Masala ile hayran olduğu Türkiye ve Hz. Mevlana üzerine konuştuk.
   <br/>
   <br/>
    Türkiye ve Türkler'e ilgi nasıl ve ne zaman başladı?
   <br/>
   <br/>
   Kader diyorum. Edebiyat Fakültesi'ne gittiğim zaman, Türkolog hocama Farsça öğrenmek istediğimi söyledim. Tamam ancak önce biraz Türkçe okuyacaksın dedi. Ne yapacağım Türkler'le dedim. O zamanlar kalbim Türkler'e karşı soğuktu. Hocam Akdeniz ve İslamiyet Tarihi'ni öğrenmek istiyorsan biraz Türkçe öğreneceksin dedi. Şaşırdım; bana göre bu doğru değildi. Çalışmaya başladım. Zor bir dildi. Sonra babamla birlikte İstanbul'a gelip gitmeye başladık. Çok tuhafıma giden şey hemen kabul edilmem, İstanbul'da saygıyla karşılanmam oldu. Bakalım bu düşman Türkler ne yaptı Akdeniz'de düşüncesiyle araştırmalara başladım. Çok okudum. Sonuçta esiriniz oldum. İnanır mısınız hemen hemen bir Türk  oldum. Bütün tarihinize, hem Osmanlı'ya hem de Cumhuriyet tarihine saygım var. Çünkü bana göre Büyük Hun İmparatorluğu'ndan bugüne kadar bir bağlantı var.
   <br/>
   <br/>
    Hz. Mevlana'ya özel bir ilginiz var. Bu süreç nasıl başladı?
   <br/>
   <br/>
   Hz. Pir Efendimiz Mevlana beni çağırdı, yolundayım. Tasavvufta Ulunay ilk hocamdır. Rahmetli Refik Cevat Ulunay Milliyet Gazetesi'nde yazıyordu. Son halifeniz ile Türkiye'den ayrıldı. Af kanunu çıkmasıyla birlikte geri döndü.  Babamla beraber Kartal'daki evine gider uzun sohbetler yapardık. Birgün sohbet arasında pencereden Boğaz'a bakarak ağladı. Beni çağırdı, benim de bakmamı istedi. Ben Boğaz'dan geçen gemiler dışında birşey göremedim. Neden ağlıyorsunuz diye sordum. Gemideki Türk bayrağını göstererek, bak bu pencereden Türk bayrağı geçiyor dedi. Konya'ya gitmeme uzun süre izin vermedi. Konya'ya bir turist gibi gitmek istemiyordum. İzin bekliyordum. Birgün birden bire "Anna göndereceğim seni Konya'ya; ama ne soracaksın?" dedi. Hiç bilgim yok dedim. "O zaman tamam, gideceksin. Yalnız içeri girmeden önce Hz. Pir Efendimiz'in kapılarını öpeceksiniz. Refik Cevat da oraya gelecek" dedi. Ben nasıl olacağını anlayamamıştım. O günlerde vefat etti. Anladım ki benimle selamını göndermişti. Daha sonraları Yunus Emre'yle de ilgilendim.
   <br/>
   <br/>
    Hıristiyan bir aileden geliyorsunuz. Ne buldunuz Hz. Mevlana'da?
   <br/>
   <br/>
   Turistik bir yenilik bulmadım. Toleransı öğrendim. Çünkü Hz. Mevlana birşey sormadan gel dedi bana. Avrupa'da bazen geziyorum. Hıristiyanlık'tan tasavvufa geçmek istiyorlar. Öyle olmaz. İnsanın önce İslamiyet'i öğrenmesi, anlaması, sonra tasavvufa geçmesi gerekir. Hz. Pir Efendimiz samimi bir Müslüman idi. Peygamber değildi. Son peygamber Hz. Muhammed(s.a.v)'dir. Biz hep bilim adamı diyoruz. Bu fakir bilim adamı oldu ama 'arife' pek olamadı. Rahmetli hocam bana bir kitabını verirken üzerine 'arif anlaya' diye yazmıştı. Benim için bir diploma.
   <br/>
   <br/>
    Türkiye'de hangi illeri gezdiniz?
   <br/>
   <br/>
   İstanbul, Ankara, Konya, Eskişehir, Kayseri... her yerde bir yenilik buldum. Hepsinde aynı Türk ruhunu, medeniyeti buldum. Demek ki tam bir milletsiniz. Yalnız Sinop'a gittiğimde başka bir Türkçe buldum. Gastamoni gızları diye, paluk diye. Sonraları onlarla da anlaştım. Kültürünüz, tarihiniz, halk ve divan edebiyatınız... En yakın aile dostlarımız Türkiye'de. Nerelere varacaksınız bilmiyorum; ama ben sizinle beraber geleceğim.
   <br/>
   <br/>
    İslamiyet hakkında bilginiz ne düzeyde?
   <br/>
   <br/>
   Kitaplardan, meslektaşlarımdan, hocalarımdan ve halktan  öğrendim. Ben hep sorarım. Çok sordum ama daima cevap buldum. Hıristiyan bir aileden gelen biri olarak korkunç bir tolerans buldum sizlerde. Bunun için siz Türk Müslümanları'nı en içten duygularla severim. Mesela Ankara'da Hacı Bayram Veli için özel bir sevgim var. İnşaallah oraya da gideceğim. Ne öğretti Hacı Bayram Veli: "El Fakru Fahri, demedim mi ol alemin Fahrı." Bir felsefe, bir insanlık, herşey var iki satırda.  Allah size şah damarınızdan daha yakındır. O, insanların kalbini bilir. Cenabı Allah Anna Masala'dan da soracaktır. O kendimde sakladığım bir sır.
   <br/>
   <br/>
    İtalya'da Türkolog olarak hangi dersleri veriyorsunuz?
   <br/>
   <br/>
   Roma La Papienza Üniversitesi'nde Türkoloji Bölümü Başkanıyım. Dört sınıfım var. Orta Asya'dan gelen bir tarihiniz var. İtalyan gençlerine çok şaşırtıcı geldiği için oldukça kalabalık bir öğrenci topluluğu derslerimi takip eder. Yeni Türkçe grameri, Osmanlıca, İslamiyet öncesinden itibaren Türk Tarihi, Tasavvuf dersleri veriyorum. Ayrıca UralAltay Filolojisi Kürsüsü kurucusuyum. Bazen kızıyorum İtalyan gençlerine. Gençler ümitsiz. Ne yapacaklar iş yok. Heyecan kalmadı. Mesut değiller.
   <br/>
   <br/>
    İlk kez babanızla birlikte Türkiye'ye geldiniz. Babanızın da Türkiye'ye ilgisi var mıydı?
   <br/>
   <br/>
   Kanımız İspanyol. Babam Sardunya'da doğdu. Babam Türkçe bilmiyordu ama hemen anlaştı. Konuşmadan konuşuyorduk. Babam vefat etmeden önce konuşamıyordu. Son dakikalarında birşeyler söylemek istedi. Dili dönmüyordu. Eğildim, zorlukla sadece İtalyanca 'Türkler Türkler' dedi. Son sözleri bu oldu.
   <br/>
   <br/>
    İtalyanlar ile Türkler'in ortak yönleri var mı?
   <br/>
   <br/>
   Bizim de sizin gibi yurtdışında gurbetçilerimiz  oldukça fazla. Köln'de bir konferans verdim. İtalyanlar'la Türkler'i yanyana gördüm. Bazan kavga ediyorlardı. Aynı karakteri taşıyorlar. Belki biz öğrettik size mafyayı ama ben Sicilyalı değilim. Ben dostluk mafyasıyım. Maalesef sizde biraz kalsa da bizde terbiye, büyüğe saygı kalmadı.
   <br/>
   <br/>
    Türkçe ile Latince ve İtalyanca arasında nasıl bir bağlantı var. ?
   <br/>
   <br/>
   İtalya'da Latince konuşulduğunda gülüyorlar ve artık Latince bitti diyorlar. Latince bitmedi; İtalyanca oradan gelir. Ben gazete yazılarımda da kırsal kesimde kullanılan İtalyanca'yı kullanırım. Kafamda büyük bir lügatim var. Türkçe ve Latince arasında belki bir benzerlik var. İkisi de bir matematik lisan gibi. Felsefe bakımından Latince'de söylenmek istenen daha net. Siz 'gelmiş' dediğinizde, belki geldi belki gelmedi. Geldi ise görmediniz manası çıkar. Geldi derseniz siz de görmüşsünüz demektir. İtalyanca 'geldi' dediğinizde görüp görmediğiniz belirsiz kalır. Bunun için Türkçe'ye hayranım. Ancak tercüme etmek zor.
   <br/>
   <br/>
    Türkiye hakkında araştırmalarda arşivlerden ne ölçüde faydalandınız?
   <br/>
   <br/>
   Türkiye hakkında bir sayfa bile yazabilmek için Türk tarihini öğrenmek gerekir. İtalyan bir turist için değil ama bir Türkolog için Türk tarihini, vakıfları, arşivleri bilmek lazımdır. Uzun ve muazzam bir Türk medeniyeti var. Halk edebiyatını, aşıkları bilmelisiniz. Yaşlandım yorgunum, ama uzun yıllar özellikle Süleymaniye Kütüphanesi'nde çalışmalar yaptım. Seneler önce bir Türk bayan, havaalanında bana "Siz Türk düşmanısınız" dedi. Neden diye sordum. "Çünkü siz eski tarihimizi öğretiyorsunuz; o artık bitti" dedi. Tabii bütün dünyada eski tarih bitiyor. Ama hatırası, dersleri var. Geçmiş yoksa gelecek de yoktur. Türk'ün gözlerinde bir alev var. Kalbinde de o alevi tanımak, bilmek lazım. Eğer yoksa sizin de başka bir milletlerden farkınız kalmaz. Tarihsiz bir memleket, zavallı bir memlekettir. Arkamızda kimler var bilmeliyiz. Biz tarihimizi unutmaya başladık, aynı hatayı siz yapmayın.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2F7A8B04285B189B8526DEC669B3E9C4?newsId=2016), [web.archive.org (arşiv bağlantısı)](http://web.archive.org/web/20140607171448/http://www.aksiyon.com.tr:80/aksiyon/newsDetail_getNewsById.action;jsessionid=2F7A8B04285B189B8526DEC669B3E9C4?newsId=2016)
