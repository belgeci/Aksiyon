# Güney Doğu Anadolu projesi hâlâ OHALde

*Hüseyin Sümer 2005.05.23*

<div>
 <p>
  <font>
   Güneydoğu Anadolu Projesi’nin gecikmesi, paralel düzenlemelerin hayata geçirilememesi Güneydoğu’daki sıkıntıların had safhaya çıkmasına yol açtı. GAP, bir yandan umudun bir yandan sorunların kaynağı haline geldi. 30 yıl önce başlayan büyük projenin ancak küçük bir bölümü hayata geçirilebildi. Uyuyan dev uyandırılmayı bekliyor şimdi.
   <br/>
   <br/>
   Mardin-Şanlıurfa arasında giderken insanın dikkatini çekiyor ekili araziler; bazen kıpkırmızı, bazen kahverengi. Bu verimli topraklarda genelde buğday ekili, bazen de ekime hazırlanmış boş tarlalar uzanıyor yolun iki tarafında. Yanımızdaki GAP yetkilileri “Eskiden bu kadar buğday ekilmezdi. Şimdi tarlalar buğday dolu.” diyor. Tütün yasaklanınca buğday ekilmeye başlanmış artık. Boş gözüken tarlalar da  pamuk veya başka ürün için hazırlanıyor. Urfa’ya yaklaştıkça fıstık ağaçlarının çokluğu dikkat çekiyor. 10 yıl önce bu kadar fıstık tarlası yoktu; şimdi fıstık ve üzüm bağları göze çarpıyor yol boyunca.
   <br>
    <br>
     Her şey 30 yıl kadar önce, dünyanın en büyük sekizinci projesi olarak anılan Güneydoğu Anadolu Projesi (GAP) ile başladı. Türkiye’nin büyük rüyası GAP, sahip olduğu kaynakları değerlendirerek yörede yaşayan insanların gelir düzeyini ve yaşam kalitesini yükseltmeyi, bölgeler arası farklılıkları gidermeyi amaçlıyordu. Adıyaman, Batman, Diyarbakır, Gaziantep, Kilis, Mardin, Siirt, Şırnak ve Şanlıurfa illerini kapsayan GAP, çok sektörlü entegre bir projeydi.
     <br>
      <br>
       Projenin küçük bir kısmı hayata geçti
       <br>
        <br>
         Proje, başlangıçta, Fırat ve Dicle’den, hidroelektrik enerjisi üretme ve sulama alanlarında faydalanmakla sınırlıydı. Sonra hedefler büyüdü. 1980’lerde en büyük kalkınma hamlesine dönüştü. Sulamadan enerji yatırımlarına, kentsel altyapıdan eğitim ve sağlık gibi sektörlere uzanan bir hamleydi bu. Ülkenin doğusu için topyekûn bir kalkınma modeli haline geldi. Master plana göre, toplam 22 baraj ve 19 hidroelektrik santrali inşa edilmesi, 1,7 milyon hektar alanın sulamaya açılması öngörülüyordu. Bölgede kişi başına gelir yüzde 209 oranında artacak, 3,8 milyon kişiye istihdam sağlanacaktı. Gayri Safi Bölgesel Hasıla yüzde 445 oranında artacaktı. Yılda 27 milyar kilovat saat hidroelektrik enerji si üretilecekti. Bugün Türkiye’deki 46 milyar kilovat hidroelektrik enerjisinin 22,4 milyar kilovatı GAP’ta üretiliyor. Bu rakam Türkiye’nin elektrik ihtiyacının yüzde 49’u.
         <br/>
         <br/>
         Uçsuz bucaksız, engebesiz, yükseltisiz, dümdüz ovası, yanıbaşındaki üniversitesi, yol boyunca uzanan sulama kanalları ile GAP’ın merkezi Şanlıurfa. Sulama, Çukurova’nın yedi katı büyüklüğündeki Harran Ovası’nda ürün çeşidini artıracaktı. Hububat üretiminde yüzde 104, domateste yüzde 556, sebze üretiminde yüzde 80 artış bekleniyordu. 1,7 milyon hektarlık sulama hedefinin çok altında kalsa da GAP’la suya kavuşan alanın çoğu bu ovada. Bugüne kadar 222 bin hektar toprak sulamaya açıldı. Bunun 130 bin hektarı Harran’da. Kalan topraklar hâlâ susuzlukla mücadele ediyor.
         <br/>
         <br/>
         Türkiye’de ekonomik anlamda sulanabilir 8,5 milyon hektar arazinin 2,1 milyon hektarı, yani yüzde 25’i aşağı Fırat ve Dicle havzasından oluşan bu bölgede. Fırat ve Dicle nehirlerinin Türkiye sınırları içindeki ortalama su potansiyeli yılda 53 milyar metreküp civarında. Bu, ülkedeki toplam potansiyelin yüzde 28’i demek. Barajlarda biriken sular, bölgenin sulama ihtiyacını büyük ölçüde karşılıyor. Ama baraj suyunu tarlalara ulaştıracak kanallar yapılmadığı için tüm araziler sulanamıyor. Şimdiye kadar sulama hedefinin sadece yüzde 13’ü tutturulabildi. Ürün çeşitliliği sağlanamadı. Sulanabilen toprakların çoğunda prim desteği nedeniyle ‘garantili ekin’ olarak tanımlanan pamuk rağbet gördü. Üstelik aşırı sulamanın ve yetersiz altyapı çalışmalarının sebep olduğu sorunlar, yeni bir felaketi beraberinde getirdi.
         <br/>
         <br/>
         Hayaller engele takıldı
         <br/>
         <br/>
         Resmi açıklamalarda GAP’ın 2010’da biteceği belirtiliyor. Projenin tamamlanması için yılda 3 milyar dolar ödenek gerekiyor. Ancak son yıllarda aktarılan ödenekler 1 milyar doların altında. Hazırlanan son planda GAP’ın toplam maliyeti daha da artmış. Ama net rakam dile getirilmiyor. Peki aradan geçen bunca yılda neler yapıldı? İyi şeyler de olmadı değil. 1995 yılından itibaren sulamanın başladığı Harran Ovası’nda 30 bin hektar alanda önceden kişi başına katma değer 596 dolar iken, 2003’te sulanan 121 bin 400 hektarlık alanda bu rakam 1312 dolara çıktı. Daha başka gelişmeler de oldu. Sanayi tesisi sayısı iki katına, 2004 yılı sonu itibariyle 10 kişiden fazla işçi çalıştıran işletme sayısı bin 594’e, buralarda istihdam edilen kişi sayısı da 70 binlere dayandı. Bölgenin Türkiye sanayiine katma değeri yüzde 2’den 4’e yükseldi.
         <br/>
         <br/>
         Bölgedeki en önemli problem yanlış sulama. Herkes GAP’ın dağıttığı umuttan pay kapma sevdasında. Altyapı çalışması tamamlanmadan su toprağa veriliyor. Şüphesiz bunda bölgedeki çiftçilerin gerektiği gibi eğitilmemesi en önemli faktör. Bugüne kadar kuru tarım yapan çiftçilerin toprağı nasıl sulayacağı konusunda bilinçlendirilmesi gerekiyor. Daha çok suyla daha çok verim alacağını sanan çiftçiler şimdi göz göre göre topraklarından oldu. Harran’ın bir yanı bataklık diğer yanı pamuk gibi bembeyaz bir örtüyle kaplı. Toprağa ak düşmesi yüzünden derin çatlaklar oluşmuş. Şimdi, geç kalınmış önlemler alınıyor, drenaj çalışmaları yapılıyor.
         <br/>
         <br/>
         Konuyla ilgili olarak GAP İdaresi Başkanlığı tuzlu alanlarda yetiştirilebilecek ağaç türleri (Fırat kavağı ve okaliptus) geliştirerek bu konuda çalışmalar yapıyor. Uzun vadede sulama şeklinin değiştirilip basınçlı sulama sistemine dönülmesi gerekiyor. Bölgede sulamanın tamamlanmasıyla birlikte özellikle yaş sebze ve endüstri bitkilerinin (pamuk, mısır, soya) üretiminde büyük artış bekleniyor.
         <br/>
         <br/>
         Bütçenin yarısı harcandı
         <br/>
         <br/>
         427 milyon dolar olan ihracat 2004’te 1 milyar 586 milyar dolara çıktı. Tabii bu rakamlara bakıp sevinmek mümkün değil. Master plan öngörüleri doğrultusunda belirlenen GAP kamu yatırımları finansman ihtiyacı 2005 yılı fiyatlarıyla 35 katrilyon TL düzeyindeydi. Bütçenin yarısı harcandı ancak hedeflerin oldukça gerisinde kalındı. Bugüne kadar tahmini 19 katrilyon liralık bir harcama yapıldı. Nakdi gerçekleşme oranı ise yüzde 54 düzeyine takılı kaldı. Gayrisafi Bölgesel Hasıla’nın (GSBH) Gayrisafi Yurtiçi Hasıla (GSYH) içindeki payı 1985 yılında yüzde 4 düzeyinde iken 2001 yılına gelindiğinde bu rakam yüzde 5,5’e ulaştı. Kişi başına gelir ise yüzde 47’den 55’e yükseldi.
         <br/>
         <br/>
         Bölgede dikkat çeken bir başka husus hayvancılığın ölme noktasına gelmesi. Tarım ve hayvancılığa dayalı ekonominin ön planda olduğu GAP bölgesinde, henüz sonlandırılamamış sulama projelerinin bir an evvel tamamlanıp sulu tarımın gereği gibi yapılabilmesi ve terör nedeniyle yok olma noktasına gelen hayvancılığın canlanması bekleniyor.
         <br/>
         <br/>
         Yatırım listesine bakıldığında tarımla ilgili yatırımların gerçekleşme oranı (yüzde 17) çok düşük. Bu demektir ki, projenin aslını teşkil eden, tarımsal ürün artışına yönelik ‘sulama projeleri’ oldukça geri bir aşamada. Enerji yatırımlarına bakıldığında hedefin yüzde 80’i gerçekleşmiş gözüküyor. Yani barajlar ve hidroelektrik santraller büyük ölçüde tamam. Kalan kısım ise yüzde 20’lik küçük santrallerle iletim ve dağıtım hatları.
         <br/>
         <br/>
         İşadamlarından çıkartma
         <br/>
         <br/>
         Projenin uzamasından GAP İdaresi sorumlu tutuluyor. Proje henüz yüzde 54 düzeyinde gerçekleşmişken, yıl sonu itibariyle idare vedaya hazırlanıyor. Meclis’te görüşülmeyi bekleyen bölge kalkınma ajansları kanun tasarısı bölgesel kalkınma kuruluşlarını kapatıyor. Herhangi bir kuruma devretmiyor, doğrudan tasfiye ediyor. GAP İdaresi’nin sorumluğundaki Mardin, Şanlıurfa ve Gaziantep merkezli üç bölge kalkınma ajansına geçmiş olacak. Şimdiye dek tek elden giden proje idarenin kaldırılmasından sonra üç koldan yürütülecek. Bir anlamda işin koordinasyonu eksik kalacak.
         <br/>
         <br/>
         Geçen hafta sonu birincisi yapılan İş ve Yatırım Forumu’nda yatırımcıların bölgeye gelmesini isteyen Başbakan Recep Tayyip Erdoğan müjdeyi verdi; 30 bin hektarlık mayınlı arazinin tarıma açılacağını ve 2005 yılında bölgeye bir katrilyon lira kaynak aktarılacağını söyledi. Bu çağrıya iş adamlarından gelen cevap gecikmedi. Türkiye Genç İşadamları Derneği aynı zamanda Avrupa İşadamları Konfederasyonu Başkanı Murat Saraylı, sonbaharda yurt dışında yaşayan Türk müteşebbisleriyle bölgeye çıkartma yapacak. Sonraki günlerde ise yabancı müteşebbisler getirilecek.
         <br/>
         <br/>
         Elbette her şey çok olumsuz değil. 1995 öncesi Harran’da yüzde 75’i bulan göç, 2000’lerde yüzde 10’lara düşmüş durumda. Aslında bölgede yaşayan insanların hayatını  GAP’tan önce ve GAP’tan sonra diye ikiye ayırmak gerekiyor. Önceden bu bölgede ne doğru dürüst tarla ne traktör ne de umut vardı. Şimdi bırakın göçü artık birçok kişinin şehirde bir evi ve özel arabası var.
         <br/>
         <br/>
         GAP’ın gecikmesi ve paralel düzenlemelerin hayata geçirilememesi Güneydoğu’daki sıkıntıların had safhaya çıkmasına yol açıyor. GAP, bir yandan umudun bir yandan sorunların kaynağı durumunda. GAP uykuya yatırılan bir dev ve  uyandıracak birilerini bekliyor.
         <br/>
         <br/>
         MUAMMER YAŞAR ÖZGÜL*: ORTADOĞU’NUN GIDA AMBARI OLABİLİRİZ
         <br/>
         <br/>
         Tarıma dayalı sektörler acısından bölge hammadde merkezi. 7 milyon nüfusuyla da ucuz iş gücüne sahip GAP Bölgesi, 170 milyar dolar ithalat kapasitesi olan Ortadoğu pazarına da yakın. Ortadoğu’nun gıda ambarı olabiliriz. Amacımız, yarım kalmış tesisleri ekonomiye kazandırmak için, bölgedeki iş adamları ile bölge dışındaki iş adamlarını bir araya getirerek ortak iş yapmalarını sağlamak. Sektörlerin sorunlarının anlatılacağı toplantılarla bölgeye yatırımcı çekmeyi, sanayiyi geliştirmeyi ve sanayi tesislerinin daha iyi çalıştırılmasını hedefliyoruz. Gıda ve tarıma dayalı sektörler açısından GAP’a yatırım yapmak avantajlı. Bu bölge hammaddenin merkezi. 1 milyon tonun üzerinde pamuk üretiliyor. GAP’ı ülkenin tekstil üssü haline getirmek istiyoruz. GAP için bütçenin yüzde 50’si harcandı ancak hedefin yarısına bile ulaşılamadı. GAP ile üretilen elektrik bile tek başına bütün projeye yapılan harcamaları çıkarıyor. Türkiye’nin elektrik ihtiyacının yüzde 49’u buradan karşılanıyor.
         <br/>
         * GAP İdaresi Başkanı
         <br/>
         <br/>
         MERAL SAYIN*: KOBİLER İÇİN BÜYÜK UMUT
         <br/>
         <br/>
         Bölgedeki KOBİ’leri desteklemek için kurulan Girişimci Destekleme Merkezleri (GİDEM) Güneydoğu’da beklenen kalkınma hamlesini gerçekleştirmek için çaba sarf ediyor. Özellikle imalat sanayiine yönelik küçük ve orta ölçekli işletmeleri girişimciliğe teşvik ediyor. Toplam finansman tutarı 47 milyon Euro olan AB-GAP Bölgesel Kalkınma Programı bölge nüfusunun ekonomik ve sosyal şartlarının iyileştirilmesini hedefliyor. AB tarafından Kemal Derviş’in başkanı olduğu Birleşmiş Milletler Kalkınma Programı (UNDP) kanalıyla finansmanı sağlanan destek projesi kapsamında kurulan bu merkezler dört ilde (Diyarbakır, Mardin, Şanlıurfa ve Adıyaman) yatırımcılara ışık tutuyor. GİDEM Proje Koordinatörü Meral Sayın, bu uygulamanın bölgedeki KOBİ’ler için büyük bir umut haline geldiğini belirtiyor. GİDEM’in yerel ekonomiye katkısı 11 milyon Euro’ya ulaşmış durumda.
         <br/>
         * Girişimci Destekleme Merkezi Koordinatörü
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 3522 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21621), [web.archive.org (arşiv bağlantısı)](http://web.archive.org/web/20060528143448/http://www.aksiyon.com.tr:80/yazdir.php?id=21621)
