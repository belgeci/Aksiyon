# Taksit taksit 2005

*Hüseyin Sümer Bilinmeyen-tarih*

<div>
 <p>
  <font>
   Yılbaşı alışveriş pastasından pay almak isteyen bankalar, kredi kartlarıyla birçok mağazada taksitli kampanyalara katılıyor. Bankalar kredi kartlarının tanıtımını yapmak için gazetelere ilânlar verirken, mağazalar bu imkanları müşterilerine uzun vadeli taksitlerle sunmaya çalışıyor.
   <br/>
   <br/>
   Kredi kartı ile sınırsız harcama yapar aile reisi. Sonra da borcunu ödeyemez. Bankanın “Borcunu öde.” talimatlarını da dikkate almayınca son bir uyarı yapılır kendisine: “Borcunu ödemezsen, her gün sevdiğin bir varlığı kaybedersin.” Bu uyarıyı da dikkate almayan kişi önce köpeğini, sonra evin küçük çocuğunu, daha sonra da her şeyini kaybeder. Çözüm tek başına kalan aile reisinin kredi kartını makasla ikiye bölmesinde bulunur; ama her şeyi kaybolmuştur artık.
   <br>
    <br>
     Parası olmayanların yaptığı harcamalar ödenemez hale gelince konu beyazperdeye bu şekilde yansımıştı. Yeni yıla girmeye sayılı günler kala benzer film görüntüleri tekrar yaşanmaya başladı. Özellikle kart pazarı hareketli günler geçiriyor. Üretimden çok tüketime dönük yılbaşı hazırlığına bankalar ve mağazalar daha hızlı katılıyor. Bankaların yeniden yapılanarak esas faaliyet alanlarına ağırlık vermesi, yeni ürünlerin de art arda ortaya çıkması bu yıl geçmiş yıllardan farklı olarak bireysel bankacılık alanındaki rekabeti iyice kızıştırıyor.
     <br>
      <br>
       Kart hamillerine fayda sağlayabilmek için taksitlendirme, bankaların sıklıkla kullandığı bir araç haline geldi kuşkusuz. Nitekim, bankaların müşterilerine dağıttığı kartların daha fazla ciro yapması için yılbaşında daha fazla taksitle tüketicilerin gönlünü çalmaya başlaması boşuna değil. Cebinde parası olmasa bile gelen müşterinin alışveriş yapmadan kapıdan çıkmasına gönlü razı olmayan mağazalar, bankalarla bir bir anlaşıp taksit vadesini artırıyor. Hatta bazı mağazalar üç-beş ayrı banka ile çalışarak müşteriye cebindeki karta göre birkaç alternatif sunmaya çalışıyor. Bankalar ise kredi kartlarına taksit uygulamasıyla müşteri bulma yarışında yılbaşını fırsat bilerek bu kampanyalara öncelikle kendileri iştirak ediyor. Hal böyle olunca, tüketiciye ekmek, domates gibi gıda ürünlerinin yanı sıra benzinde bile kredi kartıyla taksitli alışveriş yapma fırsatı doğuyor.
       <br>
        <br>
         Bankalar, maliyeti üstlenmiyor
         <br/>
         <br/>
         Bir taraftan mağazalar bu konuda kampanyalar sürdürürken öte yandan da çok ünlü markalar ellerindeki stokları eritmek için yılbaşını fırsat olarak değerlendiriyor. Mesela Tansaş, aralık ayı sonunu kadar Akbank’ın Axess kartına 4 taksit vade uygulayacağını gazete ve televizyon reklamlarıyla duyurdu. Süper marketler zinciri Gima ise geçen yıllarda yaptığı gibi bu yıl da, alışveriş yapan müşterilerine milli piyango bileti dağıttı. Geçen yıl Talih Kuşu kampanyası ile cirosunu yüzde 30 artıran mağaza bu yılki 700 trilyonluk hedefine ulaşmak için HSBC kredi kartıyla alışveriş yapan müşterilerine bir yerine iki bilet vermeye başladı.
         <br/>
         <br/>
         Sadece market ve mağaza  müşterileri değil, benzin istasyonlarından alışveriş yapanlar da fazla taksitin getirdiği imkanları sonuna kadar kullanmak istiyor. Daha düne kadar, kredi kartıyla akaryakıt alan müşteriye komisyon uygulayan akaryakıt istasyonları, bugün gelinen noktada 3 takside benzin satabilmek için ellerinden gelen her türlü yöntemi deniyor.
         <br/>
         <br/>
         BDDK frene bastı
         <br/>
         <br/>
         Gazete ilanlarıyla kampanyalara akaryakıt istasyonları da dahil oldu. Shell, Garanti Bankası’nın Bonus ve Shop&amp;Miles kartlarına 31 Aralık tarihine kadar 3 taksit yapacağını duyurdu. Yılbaşı öncesinden bu kampanyalarını yürüten BP ve Opet gibi firmalar hâlâ değişik banka kartlarına 3 taksit uygulamasını sürdürüyor.
         <br/>
         <br/>
         Rekabetin şekli sektörlere göre her yıl bir önceki yılın tam aksine gelişiyor. Geçen yıl hükümetin iç hatlarda THY tekelini kırıp yeni uçuşlara izin vermesiyle kampanyalar hava yolu şirketlerine de sıçradı. Atlas Jet, medyaya verdiği ilanlarda yeni yıl hediyesi olarak Van hariç bütün yurt içi uçuşlarda bilet fiyatının 69 milyon lira olduğunu ilan etti.
         <br/>
         <br/>
         Bankalar, kredi kartına taksit uygulamasını firmalarla yaptıkları anlaşmalar çerçevesinde sürdürüyor. Ortaya çıkan maliyet ise anlaşma yapılan bankalar ve firmalar arasında paylaşılıyor. Pazar payı yüksek bankalar, maliyeti genellikle firmalara yüklüyor. Ekonominin gidişinden memnun görünen hükümet ise tüketicinin bilinçsizce girdiği bu kampanyalardan rahatsız.
         <br/>
         <br/>
         Bankalar Kanunu Yasa Taslağı’ndan sonra kredi kartları ve banka kartları yasa taslağı üzerinde çalışma yapılacağını duyuran Bankacılık Düzenleme ve Denetleme Kurumu Başkanı Tevfik Bilgin, mevzuatı olmayan kredi kartlarına önemli sınırlama getirileceğinin sinyalini vererek önümüzdeki günlerde yapılacaklar hakkında ipuçlarını açıkladı: “Taksit tüketici açısından tüketim çılgınlığı meydana getirir. Sanki nakit harcıyormuş gibi para harcama dürtüsü oluşturur. Bankalar için ise bir risktir; çünkü kredi kartındaki geri dönmeme riski arttıkça bankaların mali bünyesi bundan olumsuz etkilenir. Petrole, benzine, gıdaya taksitli kart uygulanmasının yerinde olmadığını düşünüyorum.”
         <br/>
         <br/>
         Ancak, kart kullanımının hızla arttığı da bir gerçek. Araştırmalar kartların cüzdandan ayda ortalama 4 kez çıktığını söylüyor. Erkekler, kadınlara kıyasla kredi kartını daha sık kullanırken, üst sosyo-ekonomik grup ayda ortalama 5 kez kredi kartı tercih ediyor. Hemen hemen her gün kart kullananların oranı yüzde 4 iken, ayda 1’den az kullananların oranı yüzde 8’e karşılık geliyor. Ayda 2 kez kullananlar yüzde 28’le en geniş kesimi oluştururken, ikinci en büyük kesimi yüzde 26 ile ayda 1 kez kullananlar oluşturuyor.
         <br/>
         <br/>
         Kart kullanımının Yeni Türk Lirası’na geçişle daha da hızlanması bekleniyor. Aslında bu mücadelenin temelinde bankalar arasındaki savaş yatıyor.  BDDK’nın önümüzdeki günlerde taksitli kampanyalara müdahale edeceğini söylemesinden sonra, özellikle perakende sektörü, kredi kartlarına getirilecek sınırlamanın satışları düşüreceği endişesiyle sessizliğini şimdilik koruyor.
         <br/>
         <br/>
         İlk başlatan Benkar oldu
         <br/>
         <br/>
         Özellikle bankacılık kartında Avrupa’da İngiltere’den sonra ikinci olan Türkiye toplam 21 milyon kredi kartıyla aktif rol oynuyor. Nüfusa oranlandığında, yaklaşık olarak her 7 kişiden ikisi kredi kartı kullanıcısı olan bu pazarda, kredi kullanma alışkanlığını alışverişle birleştirmeyi hedefleyen bankalar için önemli bir fırsat olarak görülüyor. Benkar, Advantage Card ile alışveriş kartı pazarına ilk giren firma olurken Beymen, müşterilerine yönelik Beymen Kredi Kartı ile başlayan hizmetini daha sonraki yıllarda Advantage Card’a dönüştürüp HSBC’ye satarak geliştirdi. Advantage’ın ulaştığı bu başarı, yeniden yapılanmanın ardından esas faaliyet alanlarına ağırlık veren bankaların da iştahını kabarttı.
         <br/>
         <br/>
         Önce Finansbank Galaxy Card’la piyasaya girdi, sonra ise Garanti Bankası Bonus Card ile büyük bir atağa kalktı. Büyük ilgi toplayan reklam kampanyalarıyla kullanıcı sayısını artıran Garanti Bankası, Bonus Card ile milyonlara ulaştı. Başlangıçta Advantage Card’ı satın almak isteyen ancak görüşmelerin tıkanması üzerine Axess ile atağa kalkan Akbank ise kısa sürede pazarda rekabete girdi. Türkiye İş Bankası ise 1 milyon 700 bin kredi kartı sahibini “bir gecede” Maximum Card sahibi yaparak pazarda, “Ben de varım” dedi. Yapı ve Kredi Bankası World sistemi sayesinde tam 3,5 milyon kredi kartı hamilini alışveriş kartı sahibi yapıp kişiye özel teklifler sunarak üye şirketleri de işin içine çekti.
         <br/>
         <br/>
         Türkiye dışında pek fazla örneği olmayan kredi kartına taksit uygulamasında ortaya çıkan maliyet şu anda bankalar ve firmalar arasında paylaşılıyor. Ancak masum gibi görünse de yılbaşında ivme kazanan bu savaş burada bitecek gibi görünmüyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 695 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19318), [web.archive.org (arşiv bağlantısı)](http://web.archive.org/web/20050217130410/http://www.aksiyon.com.tr:80/yazdir.php?id=19318)
