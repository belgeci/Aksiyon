# Yağcılık bize göre değil

*Hüseyin Sümer 2005.06.13*

<div>
 <p>
  <font>
   Türkiye, ürettiği yağın iki katını ithal etmek zorunda kalıyor. Buna karşın Malezya, Orta Asya pazarına Türkiye üzerinden açılma hesapları yapıyor. Malezya, ABD’nin soya kartına karşı maliyeti daha düşük olan palm yağını kullanıyor. Tarım ülkesi olarak bilinen Türkiye ise bu savaşlara ev sahipliği yapmakla yetiniyor.
   <br/>
   <br/>
   Tarım ülkesi Türkiye artan nüfusuna karşın bitkisel yağ sektöründe her geçen gün dışarıya bağımlı hale geliyor. Üretimdeki verimlilik bile artan nüfusun tüketimini karşılamaya yetmiyor. İktidarlar değiştikçe tarım politikalarında yapılan yenilikler diğer ürünleri olduğu gibi yağ piyasasını da doğrudan etkiliyor. Yağlı tohumlara uygulanan destekleme politikaları sık sık yeni baştan düzenleniyor. Bir hükümetin destek kapsamına aldığı ürün, başka bir hükümetin göreve gelmesiyle desteğini kaybediyor.
   <br>
    <br>
     Politikalar süreklilik arz etmediği için sorun bitmek yerine çığ gibi katlanarak büyüyor. Çok çeşitli ürünlerden yağ elde edilmesine karşın yeni ekim alanlarının açılmaması, mevcut olanlarının da verimli hale getirilmemesi sebebiyle ham yağlar ve yağlı tohumlar için yurtdışına ödenen döviz miktarları da artıyor.
     <br>
      <br>
       Tarım satış kooperatifleri en çok ithalata çalışıyor
       <br>
        <br>
         Türkiye’de Fiskobirlik’in fındık sektöründe, Çaykur’un çay üretiminde belirleyici olması gibi yağ üretiminin büyük bölümünde tarım satış kooperatifleri ve birlikleri öne çıkıyor. İktidarların belirledikleri politikaları uygulayan birlikler, talebe göre yapılacak ithalatı yönlendiriyor. En çok da ithalat konusunda çalışıyorlar. Çünkü Türkiye ihtiyacı olan yağın ancak yüzde 30’unu üretebiliyor. Kalan yüzde 70’lik bölüm ise ithal ediliyor. Türkiye’deki yağ pazarının büyüklüğü 1,5 milyar doları geçiyor. Yani her yıl 1 milyar dolarlık yağ alımı yapılıyor. Bir başka ifadeyle yılda 1 milyon 300 bin ton tükettiğimiz yağın sadece 450 bin tonu bizim topraklardan elde ediliyor. Toplam tüketimin 437 bin tonunu margarin grubu, 733 bin tonunu da likit yağ grubu oluşturuyor. Bunun içinde 222 bin tonla en yüksek payı endüstriyel margarin alırken, 160 bin tonunu kahvaltılık margarin oluşturuyor.
         <br/>
         <br/>
         Her türlü iklim bitkisinin yetişebileceği ülkemizde bitkisel yağ açığımızın bu aşamaya gelmesi, yağlı tohum üretiminin istenen düzeyde artırılamaması kaygı verici olarak değerlendiriliyor. Rakamlar da bunu doğruluyor zaten. Türkiye’de yıllık tüketim kişi başına 17 kg, seviyelerinde seyretmesine karşılık iç piyasadan bu ihtiyaç karşılanamıyor. Oysa Batı toplumlarında bu rakam 40 kg seviyelerini buluyor. Türkiye’deki tüketimin bu seviyelere gelmesi yurtdışına olan bağlılığımızın daha da artmasına sebep oluyor. Bunu biz değil konunun uzmanları söylüyor.
         <br/>
         <br/>
         Nitekim Bitkisel Yağ Sanayicileri Derneği Başkanı Faruk Sarı, yağ sektöründe uygulanan tarım politikalarının acilen değişmesi gerektiğini vurgulayarak, “Maalesef yağımız, yanlış tarım politikalarının kurbanı. Ülkenin arazisi belli. Bu arazide ülkenin ihtiyacından fazla ürünler üretiliyor, ihtiyacı karşılamayan ürünler göz ardı ediliyor. Bugün herkes gözünü şekere, fındığa, çaya dikmiş. Yağlık tohumlara gelir rekabeti meydana getirmezseniz üretimin artması mümkün değil.” diyor. Sarı, devletin buğday üretimine verdiği desteği yağ için de kullanması gerektiğini söylüyor: “Çiftçi, ektiği buğdaydan ancak devletin desteğiyle iyi gelir elde ediyor. Türkiye’nin ekilebilir tarım arazilerinin çoğunluğu buğday, mısır, arpa gibi tarla bitkilerine yani tahıllara ayrılmış. Bu ürünlerden de yüksek katma değer elde edemediğimiz ortada. Durum böyle olunca bu kez ülkenin ihtiyacı olan ürün daha fazla üretiliyor. Köylü de buğdaydan daha çok kazanacakken yağ üretmeyi düşünmüyor.”
         <br/>
         <br/>
         Dünya bitkisel yağ üretiminde ayçiçeği yağı üretimi; soya, palm ve kolza yağından sonra dördüncü sırada yer alıyor. Türkiye, ayçiçeği yağı üretiminde birinci sırada yer alırken onu zeytin ve mısırözü takip ediyor. Bu durum dünyada daha farklı; sırasıyla soya, palma ve kolza’dan sonra ayçiçeği geliyor. Dünya yağ ticaretinde soya liderliğini sürdürüyor. Yıllık üretimi 28 milyon ton olan palm yağı 31 milyon tonluk soya yağından sonra ikincilik koltuğunda oturuyor. Amerika soya yağının en büyük üreticisi durumunda. Bu yüzden bu işin üretimini ve özellikle pazarlamasını yapan Malezya ile Amerika arasında yağ sektöründe ‘pazar payı’ kapmak için müthiş bir rekabet yaşanıyor.
         <br/>
         <br/>
         Türkiye üzerinden soya-palm rekabeti
         <br/>
         <br/>
         Bugünlerde Malezya, dünya yağ pazarından pasta payını büyütmek için Türkiye’de Ankara Büyükelçisi Ahmet Mokhtar Selat kanalıyla lobi çalışmaları yapıyor. Amaç Türkiye pazarında daha fazla etkin olup ardından Orta Asya ülkelerindeki satışları artırmak. Palm yağının Türkiye üzerindeki bu varlık mücadelesi, Amerika-Malezya rekabeti diğer adıyla palm-soya rekabeti olarak değerlendiriliyor. Malezya bu konuda bir adım öne geçmiş görünüyor. Çünkü bazı Amerikan şirketleri ucuz olduğu için ürünlerinde palm yağını tercih etmeye başlamış. Malezya hükümeti, hem palm yağının tüketimini artırmak hem de doğru bilgilendirme için dünyanın pek çok yerinde ‘palm konferansları’ düzenliyor. Büyükelçi Ahmed Mokhtar Selat, bir tüccar gibi ülkesinin ürününü pazarlıyor. Yağ ithalatçısı olan Türkiye üzerine kayan bu rekabetin sonuçları ileriki günlerde daha net görülecek.
         <br/>
         <br/>
         Türkiye’nin iç tüketimini karşılayıp bu pazarlardan pay kapması için Malezya örneğinden alması gereken dersler var. Çünkü Malezya çok kısa zamanda üretimini artırıp dünya ülkelerinde rekabet etmeye başladı. Son 30 yılda palm yağı üretimi 1 milyon tondan 15 milyon tona yükseltildi. Şimdi de Türkiye’de ve onun üzerinden yakın komşularına palm yağını pazarlamak için yeni stratejiler geliştiriyor.
         <br/>
         <br/>
         Dünyanın en büyük yağ istatistik şirketi Oil World’un yayın yönetmeni Thomas Mielke, palm yağının bu yılın sonunda veya gelecek baharda en fazla üretilen yağ olacağını öngörüyor. Üretimde Endonezya birinci sırada olmasına karşılık, dünya ticareti Malezya’nın kontrolünde. Büyükelçi Selat, önümüzdeki yıl en fazla palm üreten ülke olacaklarını ve soyanın tahtına oturacaklarını söylüyor.
         <br/>
         <br/>
         Palm yağının avantajı maliyetinin ucuzluğu
         <br/>
         <br/>
         Palmı sektörde avantajlı kılan üretim maliyetinin ucuzluğu ve kolesterol içermemesi. Bu nedenle margarin, bisküvi ve çikolata üreticileri, kozmetik ve temizlik sektörü palm yağını tercih ediyor. Mutfak Ürünleri ve Margarin Sanayicileri Derneği (MÜMSAD) Başkanı Taşkın Tuğlular, margarin fiyatlarının yükselmemesinin en önemli sebebini palm yağına bağlıyor. Üretim maliyetlerinin düşüklüğü, yağın maliyetini de düşürüyor. Margarini sadece ayçiçeğinden  yapma imkânı yok. Yağlar ikâme edilebildiğinden fiyat avantajı olan ürünler firmalar tarafından tercih ediliyor. Fiyat rekabeti olunca, soya ile palm arasında da gizli bir savaş yaşanıyor.
         <br/>
         <br/>
         Her ülke kendi kültür ve damak alışkanlıklarına göre yağını seçiyor
         <br/>
         <br/>
         Dünya piyasasında tüketilen yağları üç grupta toplamak mümkün. Zeytinyağı ve fındık birinci kategoride yer alırken ayçiçeği, mısır ve soya ikinci kategoride; kolza, palm ve pamuk yağı üçüncü grupta değerlendiriliyor. Avrupa ülkelerinin tercihi kolzadan yana olurken, Amerikalılar soyayı, Asya ve Afrika ülkeleri ise palm yağını tercih ediyor. Thomas Mielke, bu tercihlerin sebebini ülkelerin kültürlerine ve alışkanlıklara bağlıyor.
         <br/>
         <br/>
         Türkiye bu üç gruba da girmiyor. İnsanlar yağ üretimindeki azlık nedeniyle farklı alternatiflere yöneliyor. Önemli zeytinyağı üreticilerinden biri olmasına rağmen Türkiye’de kişi başına düşen yıllık zeytinyağı tüketimi 1 litreyle sınırlı. Yunanistan kişi başına 21, İtalya 11,5, İspanya 10,4 litre tüketiyor. Yunanistan’ın Girit Adası’nda yapılan bir araştırmada, kalp ve damar hastalıklarına çok az rastlanmasının zeytinyağının olumlu etkilerinden kaynaklandığı tespit edilse de, Türk halkı başta fiyatın yüksek olması gibi nedenlerle zeytinyağı tüketmiyor. Yılda 100-150 bin ton üretilmesine karşın tüketilen miktar 50 bin tonu geçmiyor. Kalan kısım ise ihraç ediliyor. Pahalı zeytinyağına yönelmeyen insanlar fındığı tercih ediyor. Gıda sanayiinin gelişmesiyle birlikte fındığın kullanım alanı da oldukça genişledi. Fındık; çikolata, bisküvi, şekerleme, tatlı pasta, dondurma imalatında kullanılmaya başlandı. Ayrıca fındığın çerez olarak kullanımı da yaygın. Türkiye fındıkta yıllık dünya üretiminin yaklaşık yüzde 65-75’ini gerçekleştirecek oranlara ulaşmış durumda.
         <br/>
         <br/>
         Yağ sektörü prim sistemiyle desteklendiği için hammadde kısmı kayıt altına alınmış durumda. Pamuk da aynı şekilde... Diğer taraftan soya ve palm gibi ürünler ithal edildiği için sistemden kaçmaları mümkün değil. Sektörün önde gelenleri bu rakamların yüksek olmasını şartların zorluğuna bağlıyor.
         <br/>
         <br/>
         Ülkemizde 13 tür yağ tüketiliyor. Bunlar arasında ilk sırayı 452 bin tonla ayçiçeĞİ, 80 bin tonla pamukyağı, 450 bin tonla palm yağı, 57 bin tonla soya izliyor. İklimden dolayı birçok bitki çeşidi Türkiye’de yetişiyor.
         <br/>
         <br/>
         Kayıt dışı yağlar
         <br/>
         <br/>
         Tarımı yapılan yağlı tohumlar grubuna giren ayçiçeği, çiğit, soya, yerfıstığı, haşhaş, susam, kolza ve aspir bunlardan bazıları. Bu ürünler arasında sadece pamuk tohumu yağ bitkisi olmayıp, ülke bitkisel yağ sanayiine önemli katkı sağlaması bakımından bu gruplandırmada yer almıyor. Ayrıca, bu grupta yer almayan mısır ve zeytinden yıllara göre değişmekle birlikte, 100-200 bin ton bitkisel sıvı yağ elde ediliyor.
         <br/>
         <br/>
         Ülkemizde yağ elde edilen bütün bitkiler göz önüne alındığında, insan beslenmesinde tüketilen sıvı yağların yüzde 39,4’ü ayçiçeği, yüzde 29,2’si pamuk yağı, yüzde 13,4’ü soya yağı, yüzde 8,2’si zeytinyağı, yüzde 4,8’i mısır yağı ve yüzde 5’i de diğer yağlardan  (haşhaş, kolza ve palm) oluşuyor.Türkiye’de tüketilen 750 bin ton likit yağın 100-150 bin tonu kayıt dışı satıştan geliyor. Ayçiçeği, soya, mısır gibi ürünlerin yer aldığı likit yağda kayıt dışı yüzde 15-20 civarında. Bitkisel yağ sektörünün diğer bir kategorisi zeytinyağında ise aile işletmeleri oldukça fazla olduğundan yıllık 50 bin ton olan tüketimin yüzde 60’ı kayıt dışı.
         <br/>
         <br/>
         Bütün bu rakamlar Türkiye’nin, bitkisel yağ açığını gidermek için ithalata yönelmesinin kaçınılmaz olduğunu gösteriyor. Yağ olmadan hayat imkansız fakat her şeyde olduğu gibi burada da dozajı aşmamak gerekiyor. Nüfusun 2013 yılında 85 milyona ulaşması, kişi başına likit yağ tüketiminin 17,6 kg’dan, 21,8 kg’a ulaşması sektörü tamamen dışa bağımlı hale getirecek. Diğer yandan toplam yağ tüketiminin 2013 yılında 1 milyon 853 bin tona çıkacak olması ithalatçı firmaları da harekete geçirmiş durumda. Yeni yeni şirketler rafineri tesisleri inşa etmek için hazırlık yapıyor.
         <br/>
         <br/>
         Uzmanlar, 10 yıl sonrası için hedefler belirliyor. Şayet tarım politikalarında ciddi revizyonlar yapılamazsa yağ, Türkiye ithalatında çok önemli bir kalem olmaya devam edecek. Faruk Sarı sorunun en akılcı çözümünün tarımsal ürünlerdeki koruma oranlarının haksız rekabet olmayacak şekilde eşitlenmesinde yattığını söylüyor: “Sadece nişastalı ürünleri korumak yetmez. Yağ sektörü de desteklenmeli. Aksi takdirde bugün için 1 milyon ton civarında olan yağlı tohum açığının kapanması mümkün değil.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 6257 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21949), [web.archive.org (arşiv bağlantısı)](http://web.archive.org/web/20070711204335/http://www.aksiyon.com.tr:80/yazdir.php?id=21949)
