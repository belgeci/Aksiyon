# Avrupa'nın ikinci eli yerli otoyu bitirir

*Hüseyin Sümer Bilinmeyen-tarih*

<div>
 <p>
  <font>
   2004’ün ilk yarısında hurda indirimi otomobil sektörünü canlandırdı. Ancak, yıl ortasında hurda indiriminin yarıya düşürülmesi ve geçen hafta Özel Tüketim Vergisi’nin artırılmasıyla sektör büyük bir yara aldı. Fenni muayene istasyonlarının özelleştirilmesi  tek çıkış noktası olarak görülüyor.
   <br/>
   <br/>
   Otomobil Türkiye’nin lokomotif  sektörlerinden biri. Çok değişik müşteri gruplarına ve farklı beğenilere hitap eden bu sektör, son yıllarda ülkemizde önemli bir çıkış grafiği yakaladı. Bunun en büyük göstergesi de ihracattaki başarısı. Üretim anlamında dünyaca ünlü markaların üssü haline gelen Türkiye, iç pazara yönelik satışlarda ise bir kabuk değişimi yaşıyor.
   <br>
    <br>
     Dünya pazarlarında olduğu gibi Türk otomobil piyasası da özellikle küçük sınıfa mensup modellere yönelik tercihleri ön plana çıkartarak satış grafiğini yükseltmeye çalışıyor. Özellikle büyük şehirlerde yoğun trafik, park sorunu ve pahalı yakıt gibi faktörler bu tarz otomobillerin yıldızını parlattı. Önceden, otomobil ne kadar büyükse o kadar çok itibar görürdü. Firmalar da bunun için küçük otomobil üretmeyi bir prestij kaybı olarak algılardı. Bugün ise en büyük otomobil üreticileri bile ürün çeşitlerine küçük otomobil eklemek için yarışıyor. Bayan sürücülerin önemli ölçüde artması da bu iştahı körüklüyor.
     <br>
      <br>
       Çok satan bu otomobillerin en büyük silahı ise fiyatlarınınuygun olması. Sadece fiyat cazibesi değil ekipman ve güvenlik konusunda da çok büyük bir mesafe katedildi. Nissan Micra, Hyundai Getz, Toyota Yaris modellerinin Türk otomobilseverlerle tanışmasının ardından Renault Clio, Peugeot 206 ve Volkswagen Polo gibi aktörlerin yer aldığı bu sınıfta zaten var olan rekabet satışların patlamasına sebep oldu.
       <br>
        <br>
         Piyasa coştu bir kere
         <br/>
         <br/>
         Şirketler arasında bu rekabet yaşanırken Türk otomotiv sektörü iç piyasada daha ucuz otomobil satmanın mücadelesini veriyor. Zira, vergilerin en fazla alındığı ülkelerin başında geliyor Türkiye. En ucuz otomobillerde bile AB ülkelerinin iki katına yakın vergi alınması Türk tüketicisinin Avrupalı tüketici karşısında ezilmesine sebep oluyor. Avrupa’da otomobil satışından devletin aldığı vergi yüzde 12-20 arasında değişirken, Türkiye’de bu oran yüzde 42-65’lere kadar çıkıyor. Bu da hiç kuşkusuz otomobil firmalarının işini zora sokuyor. İran gibi pazarlarda bile yılda 1 milyonun üzerinde araç satılırken Türkiye’de  binekte 450 bin adet araç satan otomobilciler bayram ediyor.
         <br/>
         <br/>
         Satışların bir düşüp bir yükselmesi, bir türlü istikrarın sağlanamaması olarak algılanıyor. 30 Temmuz 2003’te çıkarılan 4962 sayılı kanunla, 1 Ağustos tarihinden itibaren hurda araç indirimi uygulaması piyasaları coşturdu; tüketicilerin sıfır araç satın alma iştahını kabarttı. Özellikle enflasyonun düşmesiyle birlikte bankaların kredi oranlarını aşağı çekmesi peynir ekmek gibi otomobil satılmasına neden oldu.
         <br/>
         <br/>
         Bu süre içerisinde fabrikalar üretimlerini arttırmak durumunda kaldı. Ayda 50 bin araç satan sektörde otomobil firmaları bazı modellerinde bir iki ay sonraya gün vermeye bile başladı. Bu ümitli tablo rakamlara da yansıdı. Ağustos ayında 16.891 olan satış aralıkta 51.602’ye yükseldi. Ancak bu bayram çok uzun sürmedi. Hükümet, bu yılın mayıs ayında hurda indirimlerini yüzde 50 oranına çekince aylık otomobil satışları 30 bin rakamlarına geriledi. Haziran ayından itibaren satışlar düşme trendine doğru yol almaya başladı.
         <br/>
         <br/>
         Olumlu hava bozuldu
         <br/>
         <br/>
         Tabii önceki yıllara bakıldığında Türk otomotiv sektörünün çok güçlü ve daha başarılı sonuçlar vermeye başladığı bir gerçek. Bundan 10 yıl önce ihracat yapılan yerler genellikle geri kalmış ülkelerdi. Türkiye, Avrupa’ya araç satmakta zorlanıyordu. Bugün bu tablo tersine döndü. Eskiden en demode araçları üreten Türkiye artık bazı markaların en üst modellerinin üretildiği tek ülke haline geldi. İç piyasadaki satışlarını artırdı. Yılın ilk 10 ayında satılan binek otomobil miktarı 370 bin adedi buldu. Bu rakam geçen yılın ocak-ekim dönemine göre yüzde 275’e yakın artış anlamını taşıyor. Geçen yıl bu rakam 135 bin civarındaydı.
         <br/>
         <br/>
         Olumlu hava hükümetin aldığı kararla bir kez daha  kırıldı. Tüketim malı ihracatında ise en dikkat çeken artış yine otomobilde oldu. Ancak ilk dokuz ayda yüzde 64 artarak 2,4 milyar doları aşan ihracat maalesef ithalatın gerisinde kalmaktan kurtulamadı. İlk dokuz aydaki toplam ihracat 7 milyar 578 milyon doları buldu. Otomotiv sektörü geçen sene 7 milyar 191 milyon dolarlık ihracat gerçekleştirmişti. Buna göre, yılın dokuz ayındaki ihracat, geçen yılın on iki ayının yüzde 5,4 üzerinde gerçekleşmiş oldu. Ancak bu olumlu gelişme hükümetin ÖTV zammını engelleyemedi.
         <br/>
         <br/>
         Türkiye’nin ilk dokuz ayda 70 milyar dolara ulaşan ithalatı içinde  yüzde 102 artan tüketim malı ithalatını benzin ve otomobilin körüklediğinden hareketle hükümet, ÖTV zammıyla cari açığı azaltma yolunu tercih etti. Bu dönemde binek otomobillerinin ithalatı 2,7 kat artış gösterdi. Ocakta 175 milyon dolar olan otomobil ithalatı hazirana kadar yükselerek 476 milyon dolara kadar çıktı.
         <br/>
         <br/>
         Özel Tüketim Vergisi’nin geçen hafta 7 ile 9 puan arasında yükseltilmesiyle en ucuz otomobilin fiyatı yaklaşık 1 milyar lira artarken, bu rakam pahalı lüks araçlarda 17-20 milyar liraya kadar çıktı. Talebi kısmak ve ekonomiyi bir miktar soğutmak amacıyla gerçekleştirilen bu düzenleme otomobil satışlarını bir kez daha düşürdü.
         <br/>
         <br/>
         17 Aralık kabusu
         <br/>
         <br/>
         Sektörü endişelendiren diğer bir gelişme de Avrupa ikinci el piyasasının Türkiye’ye girmesi. 17 Aralık 2004’te Avrupa Birliği zirvesinden Türkiye müzakere tarihi almayı bekliyor. Müzakerelerde kullanılmış otomobil ithalatı ile ilgili muhtemel taleplerin gelmesi otomobil sektörünün istemediği bir durum. Avrupa Birliği’nin müzakereler sırasında ikinci el otomobillerin serbestçe Türkiye’ye girmesini istemesi, otomotiv sanayiini derinden etkileyecek. Bu durum gerçekleşirse üretimlerin başka ülkelere kayacağı belirtiliyor.
         <br/>
         <br/>
         Zaten dalgalı seyir izleyen otomotiv sektörünün ikinci el oto ithalatının serbest bırakılmasıyla daha da zorlanacağı bir gerçek. Çünkü Avrupa’da ikinci el otomobilin bakımı çok pahalı ve fiyatı ucuz. Sıfır kilometre araçta Avrupa’da vergi yüzde 20-22, Türkiye’de ise yüzde 50 seviyelerinde. Otomotiv sektörü piyasayı dinamik tutmaya çalışırken olası bir ikinci el serbestisinde durumu düşünmek bile istemiyor.
         <br/>
         <br/>
         Şimdi artık otomobilcilerin tek beklentisi kaldı; araç muayene istasyonlarının özelleştirilmesi. Bu istasyonların özelleşmesiyle birlikte 2005 yılında 10 milyon araç sağlam raporu almaya çalışacak. Muayene istasyonlarının özelleşmesi sonucu piyasadaki araçların yüzde 20’sinin trafikten çekilebileceği tahmin ediliyor. Yüzde 20’ye tekabül eden 2 milyon aracın trafikten çıkacak olması otomotiv sektörünün satış umutlarını artırdı.
         <br/>
         <br/>
         Ayrıca, bir süredir devam eden, stokları kampanyalarla eritme çalışmaları bu gelişmelerden sonra daha da hızlanacak. Otomobil firmaları bu moralle 19 Kasım tarihinde gerçekleşecek Autoshow 2004 Fuarı’na yeni modellerle girmeye hazırlanıyor. Bir yandan yeni modelleri sergileyecek olan şirketler, öte yandan ellerinde bulunan ürünleri eritmek için çalışacak.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1912 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=17898), [web.archive.org (arşiv bağlantısı)](http://web.archive.org/web/20050216181316/http://www.aksiyon.com.tr:80/yazdir.php?id=17898)
