# Cari açığa turizm freni

*Hüseyin Sümer 2005.03.07*

<div>
 <p>
  <font>
   Cari açığın tüm zamanların en yüksek seviyesine çıkması bütün hesapları karıştırdı. İtlahatın giderek artmasının ortaya çıkardığı bu tablo, hükümet başta olmak üzere birçok kesimi endişelendiriyor. Şimdi 2005’te bütün umutlar turizm gelirlerine bağlanmış durumda.
   <br>
    <br/>
    <br/>
    Türkiye’nin rekabet gücü en yüksek sektörü turizm. Sadece cari açık sorununu çözmek için değil, istihdamı artırmak, Türkiye’yi güzelleştirip sosyalleştirmek ve daha yaşanabilir kılmak; hatta tanıtmak için de turizm, altın bir sektör konumunda.
    <br>
     <br>
      Bunun önemini fark eden Türkiye’nin çok ciddi atılımlar yaptığını söylemek mümkün değil; ancak yine de bu sektörün önemine uygun çeşitli çalışmalar yapması gelecek adına umut veriyor.
      <br>
       <br>
        Alman turizm uzmanları arasında yapılan anket çalışmasına göre Türkiye, 2005 yılında da en popüler ülkeler arasında yerini aldı. Almanya’da 2 bin 800 turizm uzmanı üzerinde gerçekleştirilen 2005’in en popüler gezilecek yerleri içinde Türkiye ilk sırayı alırken, onu Dubai izledi.
        <br>
         <br/>
         Bütün bu gelişmeler içerisinde mevcut turizm potansiyeli henüz yeterli değil; harekete geçirilmesi gerekiyor. İstanbul, Kapadokya, Konya, Ege ve Güney sahilleri; Antakya, Gaziantep, Urfa, Mardin, Diyarbakır hattı başka hiçbir ülkede yok. Ancak bu hat çok fazla kullanılmıyor. Geçen yıl 12,1 milyar dolarlık dış turizm geliri oldu. Bu gelirler 91 milyar dolarlık ithalatın yüzde 12,4’ünü karşıladı. İhracat ile turizm gelirleri toplamının ithalatı karşılama oranı ise yüzde 77 civarında seyrediyor. Dış açık sorunu yaşamamak için bu oranın yüzde 90’lar civarına çıkarılması gerekiyor.
         <br/>
         <br/>
         Bir önceki yıla göre geçen yıl gelen turist sayısında yüzde 24,6 oranında artış gerçekleşti. Gelen 17,5 milyon kişi, işçi dövizleri dahil toplam 15,9 milyar dolar döviz bıraktı, ülkeye. Devlet İstatistik Enstitüsü (DİE) verilerine göre, bu gelirin 12,1 milyar dolarlık bölümü yabancılardan, geri kalan 3,8 milyar dolarlık bölümü de Türk vatandaşlarından elde edildi. Turizmin 293,3 milyar dolarlık GSMH’ya oranı yüzde 5.2 düzeyine yükseldi.
         <br/>
         <br/>
         Geçen yıl ithalat giderlerinin yüzde 64’ü ihracat gelirleriyle karşılandı. Kısa vadede kurda bir zıplama olmadan ihracatı sıçratmanın yolu şimdilik bilinmiyor. İhraç ürünlerinin içinde ithalatın payı artık daha yüksek. İhracat rakamları yükseldiğinde ithalatın payı da artıyor. Bu şekilde büyük açıkları kapatmak şimdilik pek mümkün görünmüyor. İhracatçı bu konuda yeterince görevini yapıyor, zaten. Çözüm, makro bir planla turizm altyapısını kurmak ve pazarlamasını yaparak bu potansiyeli kullanmaktan geçiyor.
         <br/>
         <br/>
         Dünyada her ülke tanıtımı için ciddi kaynaklar ayırıyor. Türkiye’nin kendi tanıtımına yılda 150 milyon dolar harcadığı tahmin ediliyor. Bu tanıtım işinde bir eşgüdüm yok. Değişik devlet kurumları eliyle, özel sektörün sponsorluk katkılarıyla bu harcamalar yapılıyor. Şu ana kadar ülkeyi markalaşma sürecine götürecek bir sonuç alınamadı.
         <br/>
         <br/>
         Profesyonel pazarlamacılara göre Türkiye’nin bir dünya markası olabilmesi için önünde uzun bir yol var. Gerçekçi bir tanıtım yanında bireylerin ve Türk mallarının ününün sınırlarımızı aşması gerekiyor. Bu konuda önemli adımlar atılıyor. Cumhuriyet’in kuruluşunun 100. yılına denk gelecek olan 2023’te ihracatı 500 milyar dolara çıkarma hesapları markalaşmaya bağlı olarak şimdiden harekete geçti.
         <br/>
         <br/>
         12 Ocak 2004 tarihini, “Türk ürünlerinin dünya çapında markalaşmasının miladı” olarak ilan eden Devlet Bakanı Kürşat Tüzmen, patenti kendine ait olan “Turquality” konseptiyle markalaşma gerçeğini Türkiye gündemine taşırken, bu kervana katılacak girişimci ve kurumlara da bir dizi teşvikler öngörüyor. Bundan sonra artık Türk ürünleri uluslararası pazarlarda “Turquality” damgasıyla desteklenecek ve bu isim, Türk ürünlerinin kalitesini simgeleyecek.
         <br/>
         <br/>
         Pazarlama sorunu yaşıyoruz
         <br/>
         <br/>
         Bu gelişmeler umut veriyor. Ancak bugüne kadar Türkiye, güzel kentlerini layıkıyla bütün dünya insanlarına açamadı. Sadece Paris’teki Eyfel Kulesi’nin bile İstanbul’un üç katı turist çektiğini düşünecek olursak en fazla övünülen İstanbul’un bile yeterince pazarlandığını söylemek pek mümkün görünmüyor. Peki, Türkiye’nin neyi eksik? Avrupa’yla bütünleşmeye ramak kala Türkiye, “Doğu’nun otantik havası” adı altında İstanbul’u tanıtamayacak mı?
         <br/>
         <br/>
         Bu konuda ilginç çalışmalar mutlaka yapılıyor. İstanbul’un sadece ticaret yapılan bir yer değil de aynı zamanda tarihi, turistik dinlence ve eğlence merkezi olduğunun anlatılması gerekiyor. Kültür turizmi sayesinde Paris tek başına lokomotif görevi görebiliyor.
         <br/>
         <br/>
         İstanbul’un tanıtımında ciddi sorunların olduğu kesin; ancak tek sorun tanıtımla sınırlı değil. Paris Ziyaretçi Bürosu şehri tanıtmak için yılda 120 milyon Euro’luk bütçe ayırırken, İstanbul Ziyaretçi Bürosu bu işe 1 milyon dolar ayıramıyor.
         <br/>
         <br/>
         Akdeniz’in en hızlı gelişen ülkesi
         <br/>
         <br/>
         Avrupa’nın önde gelen kentleri ile karşılaştırmalı olarak yapılan araştırmada, Paris yılda 45 milyon, Londra 28 milyon turisti kendine çekiyor. Toplam nüfusu 1,7 milyon olan Kopenhag, yılda 2 milyon turist alıp 2 milyar dolarlık gelire ulaşıyor. İstanbul’u ziyaret eden yabancı turist sayısı 2 milyon 700 bin. Londra, Paris, Prag, Budapeşte gibi kentlerin, ülkeye gelen turistin yarısından fazlasını çektiğini düşünecek olursak İstanbul bu konuda çok geride kalmış.
         <br/>
         <br/>
         İngiltere’ye giden 28 milyon turistin 13,5 milyonu Londra’yı ziyaret ediyor. Macaristan’a 20 milyonu günübirlik olmak üzere yılda 35 milyon kişi gidiyor. Bunların 20 milyonu Budapeşte’ye uğruyor.
         <br/>
         <br/>
         Bir taraftan bu rakamsal gerçekler ortada dururken öte yandan uluslararası örgütler Türkiye’nin doğal güzelliklerine işaret ediyor. Çünkü Türkiye yıllardır sürdürdüğü turizm modelinde denizin sonuna çoktan gelmiş gibi. Ardında olağanüstü bir kirlilik bırakması ve yalnızca ucuzcu turistin ilgisini çekmesi nedeniyle artık kârlı olmaktan da çıkması bir yana, tüketicileri açısından giderek sıkıcı olmaya başlaması nedeniyle de ‘deniz, kum, güneş’ turizmi zaten tıkanmış durumda.
         <br/>
         <br/>
         Artık çok farklı alternatifler ön plana çıkmaya başladı. Merkezi ABD’de bulunan Dünya Doğa Koruma Örgütü (Conservation International-CI), Türkiye’yi, dünyadaki 35 önemli doğal bölge arasında gösterdi. Böylece Türkiye, dünyanın en kıymetli koruma bölgeleri listesine girdi. Bu dikkat çekme ile önümüzdeki günlerde doğa koruma çalışmalarına gelen finansal desteğin artması bekleniyor.
         <br/>
         <br/>
         Türkiye’ye geçen yıl gelenlerin kişi başına ortalama harcaması 784 dolar olurken, yabancılar için kişi başına ortalama harcama 705 dolar, vatandaşlar için ise 1,230 dolar olarak belirlendi. Geçen yıl Türkiye’ye Almanya’dan 4 milyon, Rusya’dan ise 1 milyon 605 bin turist geldi. Onları İngiliz ve Bulgarlar takip etti.
         <br/>
         <br/>
         Amerika’nın bir yılda elde ettiği turizm geliri 65 milyar dolar. İspanya’nın geliri 42 milyar dolar civarında. Türkiye ise bu konuda hızla ilerleme kaydediyor. 2004’ü yüzde 4 büyüme ile kapayan Avrupa turizmi içinde yer alan Türkiye, bölgesinin en hızlı gelişen ülkelerinden biri oldu. Yabancı turist sayısını 14 milyondan 17 milyona çıkartarak yüzde 21’lik büyümeyle Akdeniz’in en hızlı gelişen ülkesi durumuna yükseldi.
         <br/>
         <br/>
         2004’te dünya turizm gelirleri 523 milyar dolardan 575 milyar dolara çıktı. Türkiye 2003’te 13,2 milyar dolarla dünya sıralamasında Avusturya’nın ardından 9. sırada yer almış ve Yunanistan’ı 2 milyar dolar geride bırakmıştı. 2004 yılında ise 15,9 milyar dolarlık geliriyle Avusturya’yı sollayıp Çin’in ardından 8. sırayı oturdu.
         <br/>
         <br/>
         Cari açık korkusu dikkatleri turizme yöneltti
         <br/>
         <br/>
         Türkiye’nin dünya turizm pastasından aldığı pay ise yüzde 2’nin biraz üstünde. Pastadan en büyük payı yüzde 12 ile ABD, yüzde 8 ile İspanya, yüzde 7 ile Fransa, yüzde 6 ile İtalya alıyor. Türkiye, özellikle 2000 sonrası dönemde çok hızlı bir tırmanış halinde. 1990’dan 2003’e Türkiye’ye turist girişi 9 milyondan 13 milyona çıkarak yüzde 160 arttı. 2004 dikkate alındığında ise bu artış yüzde 240’ı buluyor.
         <br/>
         <br/>
         Akdeniz’in turizm lideri İspanya, 1990’dan 2003’e turist girişini yüzde 52 artırdı. Ancak son 4 yılın trendine bakıldığında 50 milyon rakamlarında tıkandı kaldı. İtalya, İspanya’nınkine benzer bir tempoda 1990’dan 2003’e yüzde 48 artış sağladı. Ama 2000’den bu yana gelen turist sayısında 1 milyon kişi eksilterek patinaj yapmaya başladı.
         <br/>
         <br/>
         Türkiye, bu yıl turizm gelirlerine çok büyük umut bağladı. Döviz kurunun düşük seyri ithalatı 91 milyar dolar gibi rekor bir rakama ulaştırdı. Durum böyle olunca dış açık, dolayısıyla cari açık da büyüdükçe büyüdü: 15,5 milyar dolar.
         <br/>
         <br/>
         Oysa bu rakamlar yıl içinde iki kez revize edilmişti. Evdeki hesap çarşıya uymadı, ithalatın karşısında ihracat gelirleri de küçüldü. Tüm zamanların en yüksek cari açığı gerçekleşti. Üst üste üç yıldır devam eden ve dördüncü yılına giren büyümenin, düşük kur nedeniyle ithalatın giderek artmasının bir sonucu oluşan bu tablo başta hükümet olmak üzere, ekonomistleri de endişeye sürükledi.
         <br/>
         <br/>
         Bazı kimseler açığa yol açan ithalat artışını kontrol altına almayı seçeneklerden biri gibi öne sürse de uzun vadede bunun, sorunu temelden çözmesi beklenmiyor. Türkiye’nin sorunlarına çözüm bulabilmesi için büyümeye, yatırıma, istihdamı artırmaya  ihtiyaç var. Onun için hükümetin sorunları, ekonomiyi küçülterek değil, büyümeden ödün vermeden çözmesi gerektiğinin altı çiziliyor.
         <br/>
         <br/>
         Bu yılın verileri korkuttu
         <br/>
         <br/>
         Yılın ilk ayı verileri de Türkiye’nin 2005 cari açık konusunda zorlanacağını gösteriyor. Ocak ayında 4 milyar 624 milyon dolarlık ihracat, 6 milyar 959 milyon dolarlık da ithalat yapıldı. Geçen yılın aynı ayına kıyasla ihracat yüzde 0.3, ithalat ise yüzde 10,6 arttı. Bu dönemde dış ticaret açığı ise yüzde 38,7 artarak 2 milyar 335 milyon dolara yükselirken, ihracatın ithalatı karşılama oranı yüzde 73,2’den yüzde 66,4’e düştü.
         <br/>
         <br/>
         İhracatın beklenenden az, ithalatın ise beklenenden fazla çıkması analistlerin büyük bir kısmının ocak ayı cari işlemler açığı tahminlerini yukarı yönlü revize etmelerine neden oldu. Özellikle cari açığı kapatmanın tek yolunun turizm gelirlerini artırmaktan geçtiği gerçeği daha fazla ön plana çıkmaya başladı.
         <br/>
         <br/>
         Bu yüzden ithalatın yüzde 40 artış gösterdiği bir hovardalığa tek çözümün turizm gelirlerinden olması 2005 yılının umudu oldu. Turizm çeşitliliği ve bölgesel çeşniyi ihmal etmeyen, yatırımcı ve atılımcı bir politikaya sahip olması halinde Türkiye’nin 10 yıl içinde İspanya’yı tahtından indirip cari açığa da nefes aldırması işten bile değil.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1804 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20265), [web.archive.org (arşiv bağlantısı)](http://web.archive.org/web/20060104201908/http://www.aksiyon.com.tr:80/yazdir.php?id=20265)
