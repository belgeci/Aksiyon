# İstihdam kaçak veriyor

*Hüseyin Sümer 2004.10.04*

<div>
 <p>
  <font>
   Eğitimli işsizlerin kol gezdiği Türkiye’ye yabancı kaçak işçilerin bu kadar kolay girebilmesi, iş kapısı peşinde koşan milyonlarca insanın canını yakıyor. Almanya, kaçak işçi çalıştıranlara 1 milyon Euro ceza verirken Türkiye’nin 2004 yılı için öngördüğü ceza 3 milyar lira.
   <br/>
   <br/>
   Türkiye’nin en önemli sorunlarından biri istihdam. Her ne kadar ekonomide bahar havası yaşansa da, ihracat ve üretimde rekorlar kırılsa da istihdam sorunu hâlâ devam ediyor. Şubat 2001 krizinin bu alanda açtığı yaralar henüz kapanmış değil. Özellikle, eğitimli iş gücünün işsizler ordusundaki sayısının her geçen gün artması endişe verici boyutlarda... Devlet İstatistik Enstitüsü (DİE) verilerine göre, eğitimli işsiz nüfusun oranı yüzde 30 seviyelerini çoktan geçmiş durumda. Yaklaşık 20 milyon çalışandan yalnızca 12 milyon kişinin sosyal güvenlik şemsiyesi altında olması da içinde bulunduğumuz durumu gözler önüne seriyor.
   <br>
    <br>
     Türkiye, kendi çalışanlarına iş üretemezken, ülkeye değişik yollardan giren yabancı işçi sayısının her geçen gün artması sorunu daha da karmaşık hale getiriyor. 1980’lerden itibaren dışarıdan göç alan Türkiye’de, kaçak işçi sayısının yaklaşık bir milyonu bulduğu belirtiliyor. Bu rakamın artmasında çeşitli faktörler önemli rol oynuyor. Bunlardan biri kuşkusuz işletmeler. Çok daha ucuz ve sigortasız eleman çalıştırarak maliyetleri aşağıya çekmek istiyorlar. Ayrıca, devletin izin vererek her yıl 12 bin yabancıyı çalışma hayatına kazandırması da bir başka gerçek...
     <br>
      <br>
       Daha önceden yedi bakanlık bünyesinde dağıtılan yabancı işçi müracaatları son bir yıldır tek bir bakanlık bünyesinde toplandı. Çalışma ve Sosyal Güvenlik Bakanlığı Çalışma Genel Müdürlüğü bünyesinde oluşturulan bir ekip, yabancı işçi izinleriyle ilgileniyor. Hükümet, bu sorunu kalıcı bir çözüme kavuşturabilmek için 4817 sayılı Yabancı Çalışma İzinleri Hakkındaki Kanunla, kaçak işçi çalıştıran işletmelere 2004 yılı için 3 milyar 212 milyon 500 bin lira para cezası öngörüyor.
       <br>
        <br>
         Cezalar caydırıcı değil
         <br/>
         <br/>
         Ancak, bu rakamın ne kadar caydırıcı olacağı şüpheli. Zira, dünyada kaçak işçiyle boğuşan ülkelerde çok daha ağır cezalar veriliyor. Almanya, kaçak işçi çalıştıranlara 1 milyon Euro’ya kadar para veya 5 yıla kadar hapis cezası öngörüyor. Finlandiya, bu suçu işleyenlere 1 yıla kadar hapis cezası uyguluyor. Yunanistan ise, yabancı kaçak işçi çalıştıran  işverene 30 bin drahmiye kadar idari para cezası veriyor. Japonya’da işverenlere 2 milyon Japon Yeni para ve 2 yıla kadar hapis cezası öngörülüyor.
         <br/>
         <br/>
         Kaçak yabancı işçiler Türkiye’de, özellikle yaz aylarında turizm bölgelerinde temizlikçi, animatör ve kat işçisi olarak çalışıyor. Kafkasya ve Orta Asya cumhuriyetlerinden gelenlerin sayısı da her geçen yıl artıyor. Özellikle, 1996-1997 yıllarında başta Azerbaycan ve Nahçıvan olmak üzere Ermenistan, Kırım, Moldova ve Bulgaristan’dan gelen işçilerin sayısı 200 bini aşmış bulunuyor. Yabancıların çoğu aylık 500-600 milyon liraya evlerde ve fabrikalarda çalışıyor.
         <br/>
         <br/>
         Doğu Karadeniz bölgesindeki yabancılar genelde inşaat, tarım, pazarcılık, fındık toplama ve tezgahtarlık gibi işlerde çalışıyor. İstanbul, Bursa, Eskişehir gibi büyük şehirlerde çalışanların sektörel dağılımı ise oldukça geniş. İnşaatlarda duvarcılık, marangozluk yapanlar olduğu gibi otellerde temizlikçi ve kat işçisi olarak çalışanlarına da rastlanıyor. Yabancıların tekstil ve konfeksiyon, dericilik, bulaşıkçılık, benzin istasyonlarında pompacılık, çöpçülük, asfalt dökümcülüğü, tezgahtarlık, rehberlik gibi iş kollarında yoğunlaştığı görülüyor.
         <br/>
         <br/>
         Devletin kaybı 10 katrilyon
         <br/>
         <br/>
         Turizm sektörünün yoğun olduğu Ege ve Akdeniz Bölgesi’nde ise garsonluk, barmenlik, animatörlük, tercümanlık, çiçekçilik, bahçıvanlık, işportacılık gibi işler daha çok itibar görüyor. İçişleri Bakanlığı verilerine göre, ülkemizde yakalanan yabancı kaçak işçiler özellikle Bağımsız Devletler Topluluğu, Bulgaristan, Romanya, Pakistan, Bangladeş, İran, Irak, Suriye ve Afrika’dan geliyor. 1995-2004 yılları arasında ülkemize yasa dışı giriş ve çıkış yapan ya da illegal olarak ikamet edenlerden yakalananların sayısı ise 467 bin 768.
         <br/>
         <br/>
         İşverenlerin yabancı kaçak işçi çalıştırma tercihinin altında düşük ücretler yatıyor. Devlet İstatistik Enstitüsü’nün verilerine göre, istihdam edilen 22 milyon 411 kişiden ücretsiz aile işçileri, kendi hesabına çalışanlar ve işverenler hariç, 1 milyon 648 bini ücretli ve 1 milyon 752 bini de yevmiyeli olarak toplam 3 milyon 400 bin kişi herhangi bir sosyal güvenliği olmaksızın kayıt dışı çalışıyor. Türkiye’de özellikle Uzakdoğu’dan ve komşu ülkelerden olmak üzere 1 milyon yabancının kaçak olarak çalıştığı zaman zaman dile getirilse de bunun doğruluğunu teyit edebilecek herhangi bir bilgi veya kayıt bulunmuyor. Kayıt dışı çalışanların kayıtlı olarak asgari ücret üzerinden çalışmaları gerektiği varsayıldığında, SSK  bir ayda kişi başına 184 milyon 126 bin lira sigorta primi kaybına uğruyor. 4,5 milyon kaçak işçinin kamu kurumlarına bildirilmemesinden kaynaklanan sigorta prim kaybı aylık 828,5 trilyon, yıllık ise 9,9 katrilyon lira yapıyor.
         <br/>
         <br/>
         Üretimin istediği emek yetişmiyor
         <br/>
         <br/>
         Yabancı işçi sorununun bir başka yüzü daha var elbette. O da üretimin istediği fakat Türkiye’de olmayan emek gücünün bu kişiler tarafından doldurulması gerçeği... Çalışma Genel Müdürü Cengiz Delibaş, “Biz gerekli alanlarda eleman yetiştiremiyoruz. Şu anda en büyük talep tatil köylerinden animasyon ihtiyacı için geliyor. Turizmle ilgili birçok lise ve üniversite bulunuyor. Ancak turizm sektörünün bu ihtiyacına cevap veremiyoruz. Demek ki, yeni bir yapılandırmayla meslek yüksek okullarında bir animasyon bölümü açmalıyız” diyor. Delibaş, çalışma izni alamayan birisinin eskiden olduğu gibi çalışma vizesiyle Türkiye’ye girmesinin çok kolay olmayacağını söylüyor.
         <br/>
         <br/>
         Avrupa ülkelerinde çalışma izni almak çok kolay değil. Özellikle Almanya, bu konuda sert tedbirlere başvurdu. Yabancı işçinin ülkeye kabul edilebilmesi için, o işi yapacak kişinin Almanya ve hattâ AB sınırları içerisinde olmaması gerekiyor. Çalışmak isteyen kişinin mesleki bilgisinin yanı sıra bu işi en az iki yıldır yapıyor olması da bir diğer şart...
         <br/>
         <br/>
         Değişen mevzuat çare olacak mı?
         <br/>
         <br/>
         Türkiye ise bu konuda kendi mevzuatlarını değiştirmeye başladı. Eylül 2003’ten itibaren Türkiye’ye çalışma izniyle gelecek kişinin öncelikle kilit personel olması ve Türkiye’de temini mümkün olmaması gerekli şartlar arasına girdi. Son bir yılda 11 bin 666 yabancı işçi başvurusu yapıldı. Geçmiş yıllarda bu müracaatların tamamına izin verilirken bu sene kriterlere uyan sadece 5 bin 483’üne izin verildi.
         <br/>
         <br/>
         Ancak, bu konuda aşılması gereken bir başka problem daha var: Primler. İşçi ve işverenin prim yükünün yüksek oranda artırılması kaçak işçi çalıştırılmasını önlemiyor. Aksine, işletmeleri kaçak işçi çalıştırmaya zorluyor. Vergi oranlarını artırmak ve yeni vergiler koymak yerine, bunların ödenebilir düzeylere indirilmesi gerektiğini ifade eden Türkiye İşveren Sendikaları Konfederasyonu (TİSK), işverenlerin vergi, sosyal güvenlik ve çalışma hayatıyla ilgili diğer yükümlülüklerin hafifletilmesi gerektiğinin altını çiziyor.
         <br/>
         <br/>
         Kayıtlı sektöre getirilen her yeni yükümlülüğün, haksız rekabeti artıracağı, sistem dışına teşvik edeceği, verginin vergiyi kaçıracağı görüşü göz ardı edilmemesi gereken konular arasında yer alıyor. Çalışma Genel Müdürü Delibaş, yetişmiş iş gücüne alan açabilmek için işletmelerin öncelikle ucuz ve yabancı işçiden süratle vazgeçip  kendi insanını tercih etmesi gerektiğinin altını çiziyor. Aksi durumda kayıt dışı ekonomiyle birlikte işsizler ordusu ülkeyi yiyip bitirecek.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2191 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=16477), [web.archive.org (arşiv bağlantısı)](http://web.archive.org/web/20060104064232/http://aksiyon.com.tr:80/yazdir.php?id=16477)
