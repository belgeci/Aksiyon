# İŞSİZ TÜRKİYE

*Birol Uzunay 2001.03.24*

<div>
 <p class="spot">
  Türkiye'nin en güvendiği genç nüfusun ve girişimcilerin  işsizlik girdabına girmesiyle; o, çok gurur duyduğumuz  insan kaynaklarımız erime noktasına geldi. Türkiye'deki  işsiz sayısı birçok Avrupa ülkesinin tüm nüfusundan daha  fazla. Geçmiş yıllarda da işsiz nüfusuna sahip olan  Türkiye'nin hiç bu kadar nitelikli işsizi olmamıştı.
 </p>
 <p class="metin">
 </p>
 <img border="0" src="/web/20020428173959im_/http://www.aksiyon.com.tr/2001/329/resimler/Kapak.jpg"/>
 <p class="metin">
  Son bir umudu kalmıştı, hayata bağlanmak için: Cumartesi akşamı yapılacak loto çekilişi. Loto çekilişi yapıldı ve Ankaralı Engin Doğan yine yenildiğini hissetti hayata karşı. Yapacak, söyleyecek hatta düşünecek hiçbir şey bulamıyordu. İşsizliği onu borçlandırmış ve içinden çıkılmaz bunalımlara sokmuştu. Garsonluk yaptığı günlerde de sıkıntıları vardı; ama şimdi o sıkıntıları bile özlüyordu. Yüzlerce iş başvurusu yapmış ve hep aynı cevapla karşılaşmıştı: Kriz var! Kriz sözcüğü iş bulma umudunu gün geçtikçe yok etti ve Mamak yakınlarındaki İmrahor Köprüsü'nde daha hayatın 24'ünde ölümü seçti.
 </p>
 <p class="metin">
  Evinde iş başvuruları, cebinde loto kuponlarıyla işsizliğin girdabında boğulan Ankaralı garson Engin Doğan, Türkiye'deki işsizliğin boyutlarını gösteren tipik bir örnek.
 </p>
 <p class="metin">
  Sadece 110 dolara tekabül eden asgari ücretli bir iş için on binlerce kişinin sınav maceraları, işsizliğini anlatabilmek için parmaklarını kesenler Türkiye'nin alıştığı işsizlik bunalımlarıydı. Bugünse işsizliğin tehlikeleri çok daha büyüdü; çünkü işsiz niteliği değişti. İki dil bilen, üniversite mezunu olan gençler iş bulamıyor, binbir emekle kurulan işletmeleri kapanıyor ve dünün girişimcileri bugün işsizler ordusuna katılıyor.
 </p>
 <p class="metin">
  Üniversite öğrencileri kariyer hayalleri kurmakta zorlanıyor, işadamları işsiz kalmamak için yatırımlarını yurtdışına kaçırıyor, 80 sonrasında oluşan parlak nesil iş ilanlarını takip ediyor; sahi ne oluyor bize? Türkiye geleceği için en çok güvenilen iki kesim işsizliğin narına yanıyor: Gençler ve girişimciler.
 </p>
 <p class="metin">
  Hemen her aileye bir işsizin düştüğü Türkiye'de işsizlik intiharları, çevreye karşı tahammülsüzlük gibi sorunları biliyoruz; ülkeden soğuyarak başka ülkelere göçmek ve toplumsal değerleri hiçe saymak gibi problemlerle de bugünlerde tanışıyoruz.
 </p>
 <p class="metin">
  Sayılarının 11 milyona ulaştığı söylenen, parlak eğitimli gençleri ve işadamlarını küstüren ve ülke değerlerini öldüren işsizliğin sahibinin kim olduğu ise bilinmiyor. Son 6 ayda 1 milyon yeni işsizle tanışsak da, hükümet hiçbir önlem paketinde işsizlikten bahsetmiyor!
 </p>
 <p class="metin">
  Gençler hayata "bir-sıfır yenik" başlıyor
 </p>
 <p class="metin">
  Yakın zamana kadar işsiz sözcüğü daha çok, eğitim düzeyi düşük, mesleki becerisi olmayan kitleleri akla getiriyordu. Son yıllarda ise işsiz kavramı değişmeye başladı; üniversite bitirmiş, dil öğrenmiş gençler, başlarda iş bulmakta zorlanıyorlardı, bugünse tıkanma noktasına geldiler. Taşranın en eski repliklerinden olan "oğlum okuyacak, bize bakacak" ilkesi geçerli değil. Oğullar, kızlar okuyor; ancak iş bulmakta ve bulunan işte birkaç yıl üst üste çalışmakta zorlanıyor. Son krizlerle birlikte finans ve basın sektöründeki yıkımlar 30 bin iyi yetişmiş kişiyi işsiz bıraktı. Gençler arasındaki işsizlik oranı geçtiğimiz yıl yüzde 23'tü, bu yıl yüzde 30'ları bulması bekleniyor.
 </p>
 <p class="metin">
  Nüfusumuz 65 milyon ve hergün nüfusumuza 2 bin 500 kişi ekleniyor. Sadece öğrenci nüfusumuzun sayısı tam 14.5 milyon. Çalışma hayatına her yıl 800 bin yeni kişi veren bir ülkede işsizliğin önemi çok daha artıyor. Türkiye'nin dillerden düşmeyen genç nüfus potansiyeli bugün en büyük tehlike olmak üzere; çünkü bu potansiyel işlenemiyor ve çaresiz bırakılarak, hırçınlaştırılıyor.
 </p>
 <p class="metin">
  Hayattan beklentisi olan 800 bin genç, Türkiye iş çevrelerinden olumsuz yanıt alınca, önce Türkiye'den umudunu kesiyor, kurallara kayıtsız davranmaya başlıyor ve kendisini kurtaracak bir ülke aramaya başlıyor. Üniversite bitirmiş bir gencin Türkiye'ye uçakla 24 saat mesafede bulunan Avusturalya'ya, Yeni Zellanda'ya göçmen olarak gitmek istemesi, toplumsal çözülmeye en güzel örnek olsa gerek.
 </p>
 <p class="metin">
  Sistemden pay almak isteyen eğitimli gençlerin işsiz kalmasından sonra mırıldanmalar başladı bile; siyasi duyarsızlıklar, boşvermeler, hırçınlıklar işsizliğin ilk ağrıları...
 </p>
 <p class="metin">
  Prof. Dr. Ömer Dinçer, işsizliğin, iş beklentisi olan öğrencileri de etkilediğini belirterek "Devlet üniversitelerinde ve özel üniversitede verdiğim derslerde, öğrencilerin geleceğe yönelik planlarını soruyorum. Ne üzücüdür ki, hiç bu kadar umutsuz bir gençlik görmemiştim. Çocuk mezun olacak, 16 sene okul okumuş ne iş yapacağını bilemiyor. Umutsuz. Hayata yenik başlayan bir nesil hiç de iyi şeyler yapmaz!" diyor.
 </p>
 <p class="metin">
  İşsiz patronlar geliyor
 </p>
 <p class="metin">
  Genç nüfusla birlikte Türkiye'nin en büyük değerlerinden sayılan müteşebbisler de, kriz kurbanı olarak işsiz sınıfına dahil oluyorlar. Geçtiğimiz yıl 26 bin 127 şirket battı, kapanan toplam işletme sayısı ise 135 bin. Üç ay içinde iki kriz darbesi alan iş yaşamında bu yıl 190 bin işyerinin kepenk indirmesi bekleniyor.
 </p>
 <p class="metin">
  Ankara Ticaret Odası Başkanı Sinan Aygün'ün araştırmalarıyla tahmin edilen 190 bin kapanacak işletmeyle, çalışanlar hariç sadece 190 bin işsiz patronla tanışacağız.
 </p>
 <p class="metin">
  1980 sonrasında oluşan ve girişim ruhuyla Türkiye'yi ihracat rakamlarıyla tanıştıran işadamlarının bir kısmı da "işsiz bir patron" olmamak için yurtdışına sermaye aktarıyor. İşadamı İbrahim Kefeli işsizlik konusunda "İşadamı, çok işçiyle çok üretim yapmak ister, ancak şartlar malum. İşadamının önce işçisi işsiz kalıyor, sonra kendisi.. Bankaya param geliyor ve banka benim paramı bana vermiyor. Çekler karşılıksız çıkıyor, bu durumda ürün satabilseniz bile sıkıntıya giriyorsunuz" diyor.
 </p>
 <p class="metin">
  Girişimci kolay yetişmiyor ve girişim ruhu bir kere korktuğunda işlerin düzelmesi yıllar alabiliyor. 80 sorasında Turgut Özal, girişimci sınıfı oluşturabilmek için her türlü yolu denemiş ve ancak 10 yılda başarıya ulaşmıştı. Bugün kapanan kepenklerden ve yurtdışına çıkartılan paralardan sonra girişim ruhunun ne hallere düştüğünü yorumlayabiliyoruz.
 </p>
 <p class="metin">
  Bakkal Odaları Federasyonu Başkanı Bendevi Palandöken, kapanan her bakkalın yeni bir işsiz olduğunu söyleyerek "İşsiz denilince akla sadece çalışanlar geliyor. Her yüz bakkaldan 15'i işsiz ve bu oran her geçen gün büyüyor. Programa da güvenmiyoruz; çünkü program bizi unutuyor" diyor.
 </p>
 <p class="metin">
  Nitelikli işsizler, en büyük tehlike
 </p>
 <p class="metin">
  Türkiye'nin en güvendiği genç nüfusun ve girişimcilerin işsizlik girdabına girmesiyle; o, çok gurur duyduğumuz insan kaynaklarımız erime noktasına geldi. Türkiye'deki işsiz sayısı birçok Avrupa ülkesinin tüm nüfusundan daha fazla. Geçmiş yıllarda da işsiz nüfusuna sahip olan Türkiye'nin hiç bu kadar nitelikli işsizi olmamıştı.
 </p>
 <p class="metin">
  Sosyolog Nilüfer Narlı, nitelikli işsizlerin tehlikesini vurgularken, "Son krizlerle birlikte 2 yıl sonra iş bulurum ümidi bile yara aldı. 80 sonrasında oluşan pırıl pırıl bir nesil bugün daha zor yetişiyor. Siyasete, toplumsal değerlere, ülkeye olan kayıtsızlığın sebebi, işsizliktir. İş ve gelecek umudu olmayan bir nesil, hangi değere saygı gösterir ki? Sanatçılar, gazeteciler, finans uzmanları, kısaca bu ülkenin aydını işsizlikle uğraşıyor; tehlike de burada! Ülke ve toplum değerlerine boş verilmeye başlanıyor. Eğitimli insanların çaresizlikten suç işlemeye başlamaları, çok acı!" diyor.
 </p>
 <p class="metin">
  İşsiz birisinin psikolojisini yorumlayan Psikolog Dr. Alanur Özalp ise çevreye ve kendisine tehlike saçan işsizlerin daha çok işyerini kaybedenler olduğunu söylüyor. Alanur Özalp işsizliğin kişinin kendisi kadar çevresi ve toplumu da nasıl etkilediğini "İşsiz kişi ilk başlarda ümitsiz, daha sonra saldırgan olur. Ev hayatı yara alır ve trafikte, banka kuyruğunda kavga etmeye başlar. Çevreye sürekli negatif enerji pompalar. Düşünen, üreten insanların işsiz kalması çevreye pompalanan kötülük derecesini çok daha artırır" diyor.
 </p>
 <p class="metin">
  İçişleri Bakanlığı geçtiğimiz günlerde valilere bir genelge göndererek, kapanan işyerleri hakkında bilgi istedi. Normal şartlarda Sanayi Bakanlığı'nın istemesi gereken bilgiyi İçişleri Bakanlığı'nın istemesiyle Sadettin Tantan'ın sosyal patlama tehlikesini önceden sezdiğini anlıyoruz.
 </p>
 <p class="metin">
  Çalışma Bakanlığı köstek oluyor
 </p>
 <p class="metin">
  İşsizlik, Türkiye'ye özgü bir kavram değil. Gelişmiş ülkelerin tamamında küçük oranlarda da olsa işsizlik yaşanıyor. Ancak gelişmiş ülkelerin Türkiye'den farkı işsizliğin büyümemesi için gereken önlemleri almaları.. Avrupa Birliği 5 yılda 5 milyon işsize iş bulmayı hedefliyor. Yine Birleşmiş Milletler 2000 Bildirgesi'nde işsizlik ve istihdama yönelik tedbirler vurgulandı.
 </p>
 <p class="metin">
  İstikrar Programının başlatıldığı tarihten itibaren 15 aylık süreçte tam 980 bin kişinin işsiz olduğu belirtilirken; toplam işsiz sayısının ise 11 milyon civarında olduğu tahmin ediliyor.
 </p>
 <p class="metin">
  Kamu kesiminin kaynakları verimli kullanamaması, reel ekonominin güç kaybederek rant ekonomisinin büyümesi, yatırımın durması ve sıcak para ve borçla finanse edilen tüketimin oluşmasıyla yeni iş imkanlarının oluşması çok zorlaştı ve bugünkü işsizlik tabloları oluştu. Prof. Dr. Ömer Dinçer işsizliğin sebeplerinden birinin de küresel olduğunu belirterek, "Bilgi toplumuna geçişte insan faktörü azaldı. Finans durumları çok iyi olmayan Türk şirketleri de rekabet şartlarında güçsüzleşiyorlar ve ilk krizde küçülerek, işçi çıkartıyorlar" diyor.
 </p>
 <p class="metin">
  Nitelikli işsizler ise daha çok İstikrar Programı'ndan sonra oluştu. Kasım ve Şubat aylarında yaşanan krizlerden sonra nitelikli işsizlerin sayısı çok daha fazla arttı.
 </p>
 <p class="metin">
  İntiharlardan, Türkiye'nin varlık nedeninin sorgulanmasına kadar onlarca problemi oluşturan işsizliğin sahibi ise bulunamıyor. Bugünkü hükümet açıkladığı programlarda işsizliği önlemek için somut hiçbir adım atmıyor.
 </p>
 <p class="metin">
  Hükümet sigorta taban ücretlerini de yükseltti. Yüzde 48 oranında zam yaparak işveren ve işçilerin devlete ödedikleri primleri artırdı. Kriz ortamında çekilen sıkıntılara yenilerini ekledi.
 </p>
 <p class="metin">
  Salim Uslu, hükümetin iş çevrelerine sosyal desteği bile çok gördüğünü belirterek "Bari mevzuatı kolaylaştırın, işadamlarına yapacaklarınız hakkında güven verin de yeni işsizler oluşmasın. Bankalara verilenlerden çok daha kolaydır iş çevrelerine moral vermek" diyor.
 </p>
 <p class="metin">
  İki aykırı görüş
 </p>
 <p class="metin">
  İşsizliğin Türkiye'ye verdiği zararları tartışırken Amerika'da iş yaşamını sürdüren Ali Rıza Bozkurt, işsizlerin Türkiye için en büyük gelir kaynağı olabileceği tezini savunuyor. Bozkurt, siyasi istikrar sağlayarak yabancı sermayeye ülkedeki işsiz sayısını bildirmenin bile birçok sorunu çözeceğini söylüyor. Bozkurt, tezi hakkında Çin'den örnekler gösteriyor.
 </p>
 <p class="metin">
  Sayıları 11 milyon olduğu tahmin edilen işsizler için İş ve İşçi Bulma Kurumu tam bir hayal kırıklığı oluşturuyor. Kendisine başvuranların sadece yüzde 13'üne iş bulabilen kuruma, daha çok vasıfsız işçiler başvuruyor. İş ve İşçi Bulma Kurumu'nun en büyük kötülüğü ise sektöründe tekel oluşturarak, işçi ve işvereni buluşturamaması oluyor. Türkiye, iş ve işçi bulma sektörünü devlet tekelinde tutan tek ülke. İş Kanunu'nun 85. maddesi kurumu tek yetkili organ ilan ediyor. İş ve İşçi Bulma Kurumu'nun hantal yapısını KİT mantığıyla yorumlamayanların biri de işadamı Besim Küfrevi.. Besim Küfrevi, iş bulmak için özel ofislerin açılması gerektiğini söylüyor. İş bulmanın kurumsal olarak tek bir kurumla sınırlandırılması ve bunun da son derece hantal çalışmasının getirdiği boşluğu, basının insan kaynakları ekinin doldurduğunu söylüyor. "Basın normal reklam gelirinin dışında bu yöntem ile çok daha fazla para kazanıyor. Bu kurum, dünyanın her yanında çok etkin çalışıyor. Türkiye'de ise kurumun çalıştırılması düşünülmüyor bile. Çünkü hantal yapı birilerinin işine geliyor.
 </p>
 <p class="metin">
 </p>
 <p class="arabaslik">
  Sosyolog Nilüfer NARLI: İyi eğitimli işsiz tehlikelidir
 </p>
 <p class="metin">
  Türkiye hiçbir zaman bugünkü kadar işsiz tehlikesiyle karşılaşmamıştı. Çünkü bugünün işsizleri okumuş, gelecekten bir şeyler isteyen gençler! Vasıfsız, mesleği olmayan ve cahil kesimlerin oluşturduğu işsiz kitleleri çok tehlikeli değildir. Asıl tehlikeli işsizler; dil bilen, üniversite bitirmiş kişilerin oluşturduğu topluluklardır. Gençler arasındaki işsizlik oranı yüzde 23'ler seviyesindeyse bu toplumun geleceği tehlikededir. İşsiz genç, bazen marjinal örgüte girer, bazen ülkesinden nefret eder ve bazen de sosyal patlamayı başlatır. Okulunu bitiren genç, iş bulma ümidini kaybediyor; işte tehlike! İşin kötü yanı dil bilen eğitimli gençler işsiz bırakılarak, ülkenin onlardan alacağı verim yok ediliyor.
 </p>
 <p class="metin">
  Kayıtdışı ekonomiyle geçinenler, suç örgütlerine girerek para kazanabilenler bile bugün işsiz durumda. Kırsaldaki işsizlerin çok tehlikeli olacağını tahmin etmiyorum; asıl tehlike şehirlerde. Vasıflı ya da vasıfsız bütün işsizler büyük şehirlere akın ediyorlar.
 </p>
 <p class="metin">
 </p>
 <p class="arabaslik">
  Prof. Dr. Ömer DİNÇER: Gençlere yazık
 </p>
 <p class="metin">
  Açıklanan Ulusal Program'da 4 bin noktada değişiklik yapılması gerektiği açıklandı. Demek ki 4 bin noktada eksikliğimiz varmış. Stratejik açıklık dediğimiz bu eksiklikler tamamlanmaz ise değiştrilmesi gereken nokta 8 bine çıkar ve küçük ve umutsuz bir ülke olarak kalırız. Çevremizdeki ülkeler çok hızlı kalkınıyor, biz ise sermayeden harcıyoruz. Türkiye'deki işsizliğin, geri kalmışlığın iki sebebi var: İktisadi faktörler ve düşünceyi koruma eğilimi. 1997'den beri belirli bir düşünceyi korumak için her türlü şey yapılıyor. Enerji ekonomiye harcansaydı bu krizler yaşanmazdı. Türkiye'de hâlâ belirli bir kısım sanayi toplumu ideolojisiyle yaşıyor. Bizim en büyük kaynağımız olan gençler ümitsizse, Türkiye ümitsizdir!
 </p>
 <p class="metin">
 </p>
 <p class="arabaslik">
  Psikolog Alanur ÖZALP: Kazalar ve intiharlar artacak!
 </p>
 <p class="metin">
  İşsizlik ve trafik arasında doğrudan bir bağlantı var. İşsizlik ve mahkeme yoğunluğu arasında, işsizlik ve aile hayatındaki bozulmalarda olduğu gibi. İşsiz tahammülsüzdür. Bu tahammülsüzlük bazen trafikte, bazen ailede kendini gösterir. Kişi işini kaybedince önce geçici bir sıkıntı ve hüzünle tanışır. Daha sonra suçluluk duygusu başlar. Ve bir müddet sonra hissedilen suçluluk duygusu çevreye olan nefrete dönüşür. Türkler kötüdür, zenginler haindir, insan şeytandır vb. suçlamaların ardı arkası gelir ve en tehlikeli döneme girilir. İşte bu dönemde kişinin işsizliği, ülkedeki krizin umutları öldürmesiyle saldırganlığa dönüşür. Acımasızlık başlar.
 </p>
 <p class="metin">
  En tehlikeli işsizler iş yerini kapatmak zorunda kalanlardır. Binbir emekle kurulan ve sahiplenilen işyeri yoktur artık. İşsizlik nedeniyle intihar edenler ya işadamlarıdır ya da yüksek mevkiden düşenlerdir.
 </p>
 <p class="metin">
  İşsizliğin olumsuz özelliklerinden biri de, sadece işsizin değil, işsizin çevresinin bunalıma girmesidir. İşsiz bir baba evde eşine ve çocuğuna huzursuzluk verir. Çocuk bu dönemde okulu bırakabilir, anne kocasından soğur.
 </p>
 <p class="metin">
 </p>
 <p class="metin">
  Ali Rıza BOZKURT (İşadamı): İşsizler Türkiye’yi zenginleştirebilir
 </p>
 <p class="metin">
  Amerika’da, Türkiye’deki işsizlerin nasıl verimli hale getirilebileceğini anlatan bir kitap yazdım. Kitabımda ısrarla Türkiye’deki işsizlerin büyük avantajlar sağladığını belirttim. Hükümetler ısrarla yabancı sermaye girişini engelliyorlar; oysa ki yabancı sermaye için Türkiye’deki işsizler bulunmaz nimettir! Sayı, nitelik ve talep edilen ücret açısından Türkiye’deki işsizlerin yabancı sermayeyi çekeceğini iddia ediyorum. Ancak, hükümetin herşeyden önce istikrarlı olması ve yabancı sermayeyi korkutmaması gerekiyor. Bugünkü durumda yabancı sermaye Türkiye’ye gelmiyor ki, işsize iş bulunsun. Dünyada yaşanan örnekleri var, Çin’de en büyük iş kapısı yabancı sermayedir. Türkiye’deki işsizlerin sayısı birçok ülkenin tüm nüfusunu geçti. Gidin görüşün dünyaca ünlü firmalarla, ‘Bizim ülkemizde insanlar şu fiyata çalışır ve ben sana şu güvenceleri veriyorum’ deyin bak nasıl sermaye girişi hızlanıyor.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020428173959/mailto:biroluzun@turk.net">
   biroluzun@turk.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/329/kapak/1.htm), [web.archive.org (arşiv bağlantısı)](http://web.archive.org/web/20020428173959/http://www.aksiyon.com.tr:80/2001/329/kapak/1.htm)
