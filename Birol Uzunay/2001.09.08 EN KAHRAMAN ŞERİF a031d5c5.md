# EN KAHRAMAN ŞERİF

*Birol Uzunay 2001.09.08*

<div>
 <p class="spot">
  Gazetecilik yaparken,  sel olup akan, yağmur  olup yağan, rüzgar olup esen bir Şerif Erdikici'yi sadece biz tanımayalım dedik. İşte karşınızda sessizilğin kahkaha efendisi.. İçinizdeki "Şerif Erdikici"yi çıkartın; inanın kendinizi çok daha iyi hisse deceksiniz
 </p>
 <p class="metin">
 </p>
 <img border="0" src="/web/20020113043547im_/http://www.aksiyon.com.tr/2001/353/resimler/serif.jpg"/>
 <p class="metin">
  Bazı kahramanlar vardır; hemen yanıbaşımızda.. Onları pek kimse tanımaz; sadece çevreleriyle ilişkileri vardır. Ünlü olmak diye bir dertleri de yoktur; çünkü onlar çevrelerinde zaten "kahramandırlar". Bizim tanıdık "kahramanımız" Şerif Erdikici de sessizliğin efendilerinden... Yaşam anlayışı, esprileri ve binlerce komik anısıyla tam bir kahkaha kahramanı. İnsanların kendisine gülmesi hoşuna gidiyor ama "Normal olan benim, bence siz anormalsiziniz; çünkü ben kendime gülmüyorum" diyor.
 </p>
 <p class="metin">
  Gazeteciliğin ustası, insanlığın şıhı ve kahkahanın özkardeşi Şerif Erdikici'nin anılarını saklama bencilliğinden kurtulmak istiyoruz. Bir demet Şerif Erdikici anısını daha ziyade onun çok sevdiği gazetecilik üzerine yoğurduk. Oysa askerliği, çocukluğu ve sosyal yaşamı çok daha renkli ve kahkaha dolu.
 </p>
 <p class="metin">
  Çevresinin kahramanı Şerif Erdikici'yi okurken içinizdeki "Şerif Erdikici"yi siz de çıkartıp başkalarıyla paylaşın. Rahatlayacak ve zannettiğinizin aksine kendinize güveniniz daha çok artacak. Denemesi çok komik! Sıkı durun başlıyoruz...
 </p>
 <p class="metin">
  "Sen ne biçim İşbankası Genel Müdürüsün!"
 </p>
 <p class="metin">
  Keskin zekası, sınır tanımaz ataklığı ve ölçülemeyen medeni cesaretiyle hotel salonlarının ilk farkedilen adamı olan Şerif Erdikici, İşbankası'nın basın toplantısına giderken "Buradan bir bomba haber çıkartmam lazım" diyordu. Ve ortalığı keserken, "Ayaklar bir yana, bana baş gerekir" diyerek, İşbankası Genel Müdürü Ersin Özince'yi aramaya başladı. Nerede bu genel müdür sorularından sonra, uzun boylu şık bir beye "Merhaba" deyip, İşbankası'nın tüm akraba—i taallukatını sorar. Her sorusundan sonra "Bilmiyorum", "Hiçbir fikrim yok", "Hiç düşünmedim" cevaplarını alınca sert bir ses tonuyla "Kardeşim ne biçim genel müdürsün? Hiçbirşey bilmiyorsun ya" der.
 </p>
 <p class="metin">
  Uzun boylu şık bey, birşeyler açıklamak istese de Erdikici, teybini uzatmıştır bir kere, sorulara devam... Sorulardan bunalan uzun boylu şık bey patlama derecesine gelir ve "Yeter ya, ben İşbankası Genel Müdürü falan değilim kardeşim! diye bağırıverir.. Gözlerine hafif bir perde inen, sesi bir anda romantikleşen ve "Eyvah yine mi..." düşüncelerine dalan Şerif Erdikici bir kaç "Şey, yani... Şey" çektikten sonra, belli belirsiz bir sesle "Peki siz kimsiniz?" sorusunu sorar.
 </p>
 <p class="metin">
  Uzun boylu, şık bey bir anda gülümser ve iki eliyle Şerif Erdikici'nin yanaklarından bir makas aldıktan sonra kimliğini açıklayıverir: "İstanbul Valisi Erol Çakır!"
 </p>
 <p class="metin">
  "Terörist bensem, gazeteci kim"
 </p>
 <p class="metin">
  PKK'yla mücadelenin tüm şiddetiyle sürdüğü günlerde, gözü pek gazeteci Şerif Erdikici, İzmir gibi bir yeryüzü cennetinden kalkıp taa Diyarbakırlara haber yapmaya gider. Bir yanda Diyarbakır'ın zor şartları, diğer yanda terör korkusuyla şehre yayılan şüphe ve tedirginlik hastalığı... Diyarbakırlıların "Bu adam devletin adamı mı?", devlet görevlilerinin "Bu kesin terör destekçisidir" bakışları arasında işini bitirip, İzmir uçağına binen Şerif Erdikici düşünmeye başlar; "Yahu, çatışma ortamına geldik ama hiç heyecan olmadı, bir şeyler çıksaydı da yazsaydık" diye düşünürken, defalarca bilet kontrolü yapılır.
 </p>
 <p class="metin">
  Hostesler telaşla koşuşturuyorlar, uçuş saati geçeli 45 dakika olmuş, uçak kalkmıyor, yolcuların "eyvah" sözleri... Heyecanlı bakışlar kaptanın "Sayın yolcular, korkulacak bir şey yok, güvenlik güçleri arama yapacak. Uçakta fazla yolcu var, terörist binmiş olabilir" anonsuyla korku dolu bekleyişe bırakır yerini ve sonu gelmez bir çığlık uğultusu kaplar ortalığı. Annem diyenler, kocasına sarılanlar, bittim yandım, diyen gençlerden sonra çevik kuvvet bütün uçak sakinlerini dışarıya çıkartır ve teker teker aramaya başlar...
 </p>
 <p class="metin">
  Elinde fotoğraf makinesiyle, yolcuları teker teker çekmeye hazırlanan Erdikici, güvenlik güçlerine "İyi çalışın, sizi meşhur edecem, tabii kendim de meşhur olacam" diyerek gaz vermekte ve tam hızla basmaktadır fotoğraf makinasının denklanşörüne... Zihninde ise zamansız bir düşünce: Terörist fotoğrafı bana acaba hangi ödülü kazandırır?!
 </p>
 <p class="metin">
  Hava korsanıyla aynı uçağı paylaşıp, fotoğraf çekebilmenin her baba yiğit gazeteciye nasip olmadığını iyi bilen Şerif Erdikici'nin küçük bir sorunu vardır: Yolcular didik didik aranmıştır fakat hâlâ teröristin kim olduğu ortaya çıkmamıştır..
 </p>
 <p class="metin">
  Çevik kuvet timlerinin sonu gelmez aramalarından sonra, havayolu şirketinde görevli bayanlar, Şerif Erdikici'ye garip garip bakmaya ve alçaktan yukarıya doğru yükselen ses tonlarıyla, "Kimliğini, biletini, uçuş kartını ver" demeye başlarlar. "Ben garip bir gazeteciyim, bırakın şu terörist alçağının fotoğrafını adam gibi çekeyim" dese de ve şok bir cevap alır. Kısa boylu, siyahtan sarıya dönmüş saçlarını at kuyruğu yapmış bayan bağırır: "Sen kendi fotoğrafını çek, terörist sensin!!.. Uçuş kartını vermemişsin, fotoğraf derdine kendini de aratmıyorsun! Fazla yolcu sen görünüyorsun."
 </p>
 <p class="metin">
  Uçaktaki fazla yolcunun kendisi olduğunu öğrenen Şerif Erdikici şimdi hangi mevzuya üzülsün: "Terörist ben isem benim fotoğrafımı kim çekecek? Yolcular neden bana 'fotoğrafımı ver' dercesine bakıyor?"
 </p>
 <p class="metin">
  Rahmi Bey fetva
 </p>
 <p class="metin">
  yanlış, namaz doğru
 </p>
 <p class="metin">
  Medeni cesaretin zirvesinde, gazeteciliğin kıvamında bir Şerif Erdikici'yi tutmak kolay mı? Şerif Erdikici, "Türkiye'nin en zengin işadamı Rahmi Koç niçin beni tanımaz?" deyip amacını belirler: Esaslı bir Koç röpörtajı. Yılda sadece bir—iki kez röportaj veren ve bu röportajların da Doğan Grubu'nda çıkmasını isteyen bir Rahmi Koç karşısında, Zaman Gazetesi muhabirinin işi hiç de kolay değildir.
 </p>
 <p class="metin">
  Gazetecilik yaparken, sel olup akan, yağmur olup yağan, rüzgar olup esen bir Şerif Erdikici, bir konferans sonunda Rahmi Koç'a yaklaşıp "Abi nasılsın ya, niye görüşemiyoruz.." diye lafa başlar ve laf lafı açar. Hatta bir ara Şerif Erdikici'nin eli Rahmi Koç'un ensesinde görülür. Neye uğradığını şaşıran Rahmi Koç tüm ilkelerini bir yana iter ve bu sevimli gazeteciyi röportaj için davet eder.
 </p>
 <p class="metin">
  Röportaj sırasında tüm performasını kullanan Şerif Erdikici, işini bitirdikten sonra Türkiye'nin en zengin adamıyla sohbete başlar. Rahmi Koç'un "Şerif, sen namaz kılıyor musun?" sorusuna "Şey, yani işte Rahmi Bey, nasıl desem yapıyoruz bir şeyler" cevabını veren Şerif Erdikici, Koç'tan ilginç bir karşılık alır: "Şerif aslında ben de namaz kılıyorum. Cuma namazlarını hiç kaçırmam".
 </p>
 <p class="metin">
  Muhatabının namaz—niyaz gibi ince mevzulara girdiğini farkeden Şerif Erdikici, konuyu dağıtmak ister ve biraz da heyecanlanır, heyacanının etkisiyle de Rahmi Koç'un "cuma namazını", cenaze namazı olarak algılar ve basar fetvayı: Rahmi Bey siz meşgul bir insansınız, sizin yerinize birileri bu namazı kılsa sizin mesuliyetiniz ortadan kalkar. Farz—ı kifayedir bu." Rahmi Koç, çevresindekilere, "Allah Allah, bu iş böylemiydi ya, biz niye daha önceden birkaç adam tutmadık bu iş için!" esprisini yapar mevzu yine memleket meselelerine döner.
 </p>
 <p class="metin">
  Büyük bir heyecanla Rahmi Koç kasedini çözen Şerif Erdikici, bir anda çığlığı basar: "Ben ne yaptım ya, adama yanlış fetva vermişiz. Adam, cuma kılıyormuş biz cenaze namazı anlamışız. Hem ayıp, hem günah ya!."
 </p>
 <p class="metin">
  Ve sosyal sorumluluğun tüm donelerini üzerinde taşıyan Şerif Erdikici birkaç gün sonra 5 yıldızlı bir otelin toplantı salonunda bağırır: "Rahmi Bey, cumaya devam. Yanlış fetva, yanlış fetva.."
 </p>
 <p class="metin">
  Ağlıyor bu gözler sayın Sabancı
 </p>
 <p class="metin">
  Rahmi Koç özel röportajıyla bir anda sükse yakalayan Şerif Erdikici, sıranın Sabancı'da olduğunu düşünür ve telefondaki sekretere "Bak, Sakıp Bey'e söyle, Koç'u manşet yaptım. Zaman okuyucuları, Koç ürünlerine yönelebilirler!" der.
 </p>
 <p class="metin">
  'Kolay mı Sabancı'dan röportaj almak' demeyin; 15 dakika sonra sekreter "Sayın Sabancı sizi Atlı Köşk'te bekliyor" der. Ve Türkiye'nin 2. en zengin adamı Şerif Erdikici'nin karşısındadır..
 </p>
 <p class="metin">
  Sabancı, bütün dünyaya gezdirdiği meşhur sergilerini ve Osmanlı'yı öyle güzel anlatır ki; Erdikici bir türlü lafa giremez ve başlar ağlamaya.. Sabancı anlatıyor, Erdikici ağlıyor ama göz yaşları bir türlü Sabancı tarafından farkedilmiyor, farkettirmek lazım!.. Ve Erdikici daha fazla dayanamaz ve ayağa fırlar: "Sayın Sabancı, ağlıyor bu gözler niçin görmezsiniz?"
 </p>
 <p class="metin">
  Tüm heyecanıyla Osmanlı medeniyetini anlatan Sabancı, bir anda durgunlaşır ve Erdikici'nin yanaklarından düşen gözyaşı damlalarını silerek "Vay benim gardaşım, işte böyle duygulu adamlar lazım bu memlekete" deyip Şerif Erdikici'ye sarılır.
 </p>
 <p class="metin">
  İşte zengin—fakir koalisyonu... İki duygulu adam... Osmanlı medeniyetini konuşurken ağlıyorlar ve röportaj sırasında birbirlerine destek sarılışı yapıyorlar. Sabancı'nın danışmanları ve Erdikici'nin foto muhabiri, şaşkın şaşkın birbirlerine bakmaktadır. Biri zengin biri fakir iki garip adam niçin ağlayarak sarılıyorlar ve tüm şiddetiyle "İşte Osmanlı bu, işte bu!" diye bağırmaktadırlar?
 </p>
 <p class="metin">
  Oğul Koçları test ediyor
 </p>
 <p class="metin">
  Sabancı röportajından sonra sükseyi ikiye katlayan Erdikici'ye Mustafa Koç'tan bir telefon gelir ve "Niçin benimle görüşmüyorsunuz?" teklifi yapılır. Erdikici'nin konuğu Mustafa Koç'tur.. Zengin dostu Şerif Erdikici lafa bir espriyle başlamak ister; "Ya, seni kandırıyor mu yoksa baban, senin sorumluluğnda hiç adam gibi şirket yok".
 </p>
 <p class="metin">
  Röportajda ve daha sonraki günlerde bile bu şakanın etkisine giren Mustafa Koç "Bakın Şerif Bey, bendeki şirketler de çok büyük. Hem ben geçen gün şu işi..." repliğini kullanmaya başlar.
 </p>
 <p class="metin">
  Zengin dostu, işadamı gazetecisi Şerif Erdikici'yle tanışmak isteyen bir başka Koç da sahneye çıkar ve Ali Koç, Erdikici muhabbeti başlar...
 </p>
 <p class="metin">
  Düşmüşüm ben tuvaletlere
 </p>
 <p class="metin">
  Sadece zenginle değildir onun işi bazen bir sendika, bazen de bir çiftçi düşer zihninin kıvrımlarına... Yemek yerken, önce sebzeyi, sonra Bayrampaşa Hali'ni ve en sonunda çiftçinin durumunu düşünen Erdikici, soluğu Urfa'da alır.. GAP ve yeni çiftlik arazileri derken birkaç gün geçmiştir bile. O tarla senin bu tarla benim derken giysilerinin kirlendiğini farkeden Şerif Erdikici, "Şimdi Urfa'da kıyafet alsam gazeteye masraf gösteremem" der ve 20 saatlik yolculuğa çıkarak İstanbul'a yeni kıyafet giymeye gelir. Temiz kıyafetleriyle Erdikici, Urfa'ya geri döner ve 'Ver elini yeni tarlalar' der... 20 geliş, 20 saat gidişi bir kıyafet için yaptığını da kimseye anlatamaz!
 </p>
 <p class="metin">
  Efsanevi tarım haberi için Urfa'dan, Akdeniz Bölgesi'ne geçen Şerif Erdikici Anamur'a gelirken tuvalet ihtiyacı için dinlenme tesisine girer ve temiz bir tuvalette ihtiyacını giderdikten sonra çıkmak için kapıya dayanır. Bir, iki, üç derken kapı bir türlü açılmaz. Adaleli kollarıyla kapıyı kırmaya çalışsa da, başarılı olamaz. Kış mevsimi olduğu için ortalıkta pek insan da yoktur, sesini kimseye duyuramaz. Düşünmeye başlar, "Turizm sezonunun açılmasına 3 ay var; ben burada ne yer ne içerim yahu" der.
 </p>
 <p class="metin">
  Eldeki mevcut yiyecekler aklına gelince çılgına döner ve tüm cesaretiyle haber kaynağını cep telefonuyla arar: "Şey ben gazeteci Şerif Erdikici, sizinle röportaja geliyorum. Anamur'a 20 km mesafedeyim. Beni alır mısınız?" Telefonunun diğer ucundaki kibar bey "Şerif Bey hoşgeldiniz, sizi nereden alayım?" diye sorar. "Abi ben 20. km'deki boş dinlenme tesislerinin içinde, tuvalette mahsur kaldım. Gel beni kurtar, fena kokuyor buralar.." deyince kibar bey neye uğradığını şaşırır ve dudaklarından sadece iki sözcük duyulur: "Tuvaletin neresine düştünüz!?.."
 </p>
 <p class="metin">
  Benim teybim hormonlu da
 </p>
 <p class="metin">
  Gazeteciliğe İzmir'de başlayan Şerif Erdikici, mesleğe yeni başladığı dönemlerde, İzmir Ticaret Borsası Başkanı'nın düzenlediği basın toplantısına gitmeye hazırlanıyor.. Fakat küçük bir aksilik var; bir türlü teyp bulunamaz. Ara babam ara teyp bulunamaz ve Şerif Erdikici'nin gözü çif kaset çalar, hoparlörlü teybe takılır. Teybi kucakladığı gibi kendini basın toplantısına atar. Herkesin şaşkın bakışları arasında kocaman teybi basın toplantısı yapılan masaya koyan Şerif Erdikici, başlangıçta priz arasa da çareyi "Başkanım, fazla büyük boy piliniz var mı?" demekte bulur!!
 </p>
 <p class="metin">
  Yine dalgın bir gününde fotoğraf makinasını kaybedip birkaç gününü üzüntüyle geçiren Şerif Erdikici, yeni bir makine almaya karar verir. Mesai arkadaşları, ortada bularak kaybolmaması için sakladıkları makinayı çıkartıp "Şerif abi ne verirsin buna?" diye sorunca keskin bir pazarlık başlar ve nihayet anlaşmaya varılır. Kendi makinasını para ile satın alan Erdikici, "Hele be, istediğim gibi bir makinam oldu" derken, ekonomi servisindekilerinin kahkahası ortalığı inletmeye başlar. Gerçek ortaya çıkıp parası iade edildiğinde "Ya benim makinaya benziyor ama yine de güzel makina" diyen Şerif Erdikici hâlâ bunlar bana neden bu makinayı bedavaya verdi sorusunu sormaktadır.
 </p>
 <p class="metin">
  Bir basın toplantısına gittiği otelde ceplerindeki şişkinliği soranlara gülümseyerek "İnsanın kendisine bakması gerekir azizim" demesine kimse anlam veremez. Ve çok kısa bir süre sonra toplantıya sinekkaydı bir ciltle giren Şerif Erdikici'ye nerede tıraş olduğu sorulunca cevap verir: "Az önce cebimde gördüğünüz şeyler, traş fırçası, krem ve permatikti. Eh, otelin aynaları da fena değil".
 </p>
 <p class="metin">
  Gazeteciliğe yeni başladığı dönemlerde İzmir Belediye Başkanı Yüksel Çakmur'un resmini iki kez üst üste yanlış girince gazete yönetimine ilginç bir savunma verir Şerif Erdikici: "Ortam çok alkollü ve karanlıktı. Alkölü hiç sevmem. Alkol kokusu beni bunalttı ve yanlış resim kullanmışım." İkinci kez aynı hatayı niçin yaptığı sorulunca da: "Alkol kokusu şişede durduğu gibi burunda durmuyor tabii!!"
 </p>
 <p class="metin">
  Durmaksızın haber peşinde koşturan birisinin zaman zaman ödül alması da doğal bir durum; Erdikici de sık sık haber ödülü alan gazetecilerden.. Kazandığı bir ödülü almak için İzmir'e giden Şerif Erdikici, Büyük Efes Oteli'ne yerleşir; ödül töreni için sorduğu her soruya "Hayır, bilmiyorum" cevabını alınca bu nasıl otel hiçbir şey bilmiyor der ve yetkili birisini aramaya başlar. Yetkilinin siz oteli karıştırıyor olmayasanız dediği anda Şerif Erdikici patlar: "Kardeşim İzmir'de kaç tane Hilton var?" Yetkilinin Şerif Erdikici'ye burasının Büyük Efes Oteli olduğunu anlatması bir hayli zordur; çünkü Erdikici yanlışlığını anlayınca bile "İkisi de aynı sokakta ne farkları var, kardeşim. Bu programı bilmeniz gerekiyordu" demektedir.
 </p>
 <p class="metin">
 </p>
 <p class="arabaslik">
  Olağan Şerif Erdikici vukuatları...
 </p>
 <p class="metin">
  Öğrencilikte yurdu, evlilikte evi, gazetecilikte kaldığı oteli karıştırmak.
 </p>
 <p class="metin">
  3. kattaki evi yerine 2. ya da 4. kattaki dairelere girmeye çalışmak ve "Yahu bizim kapıyı kim değiştirmiş" demek.
 </p>
 <p class="metin">
  Dünyanın en net, en iyi fotoğraflarını çekip, "Aa.. ben yine film takmamışım" demek.
 </p>
 <p class="metin">
  İstanbul'un Avrupa yakasında bir yere giderken; kolay olsun diye Anadolu yakasına geçip, yolu bulmak.
 </p>
 <p class="metin">
  Habere gittiği araçları ve şoförleri karıştırıp, herhangi bir araca binmek ve  "Çek abi, merkeze" dedikten sonra bindiği aracın sahibine "Ya, bizim şöförü tanımıyon mu sen, sana da benziyor; akraban olabilir. Hem arabayı da aynı yerden aldınız galiba" demek.
 </p>
 <p class="metin">
  Çorap kolleksiyonunu çekmecesinde sergilemesi
 </p>
 <p class="metin">
  Bir hafta önceki habere gidip "Yahu bu haber de ne çabuk bitmiş ya" demek.
 </p>
 <p class="metin">
  Ertesi günkü basın toplantısına bir gün önceden gitmek.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020113043547/mailto:e—mail:">
   e—mail:
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/353/haberler/1.htm), [web.archive.org (arşiv bağlantısı)](http://web.archive.org/web/20020113043547/http://www.aksiyon.com.tr:80/2001/353/haberler/1.htm)
