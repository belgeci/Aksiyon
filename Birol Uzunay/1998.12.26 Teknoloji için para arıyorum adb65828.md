# Teknoloji için para arıyorum

*Birol Uzunay 1998.12.26*

<font class="agenda2NewsSpot">
 Son aylarda 'banka krizi' olarak karşımıza çıkan finans sistemindeki bozukluklar, Türkiye ekonomisinin can damarı olan tekstil ve konfeksiyon sektöründe ağır yaralar açtı.
</font>
<font class="newsDetail">
 Tekstil çalışanlarından yükselen feryatların etkisiyle irdelenen sektörün kıymeti daha da iyi anlaşılıyor. Türkiye ihracatının yüzde 39'unu tekstil ürünleri oluştururken sanayide çalışan nüfusun üçte biri yine tekstil sektöründe istihdam ediliyor.
 <br/>
 <br/>
 Dünya tekstil ihtiyacının yüzde 8'ini karşılayan Türkiye, tüm dünyada tanınan bir tekstil markası oluşturamasa da, bugün tüm dünyada kalitesi büyük beğeni toplayan Konsan tekstil teknolojisi, sadece 14 idealist girişimcinin değil tüm Türkiye'nin gururu oldu. Sıfır sermaye ile 13 yıl önce kurulan Konsan, Türk teknolojisini üreten en büyük firma. Kimyasallar, özel konfeksiyon kağıtları ve yüksek teknoloji ağırlıklı makinalarla 2 bin yılında 100 ülkeye ihracat yapmayı planlayan Konsan, "Türk teknolojisini dünyaya tanıtmayı" amaç olarak belirlemiş.
 <br/>
 <br/>
 İzmir kökenli Konsan'ın idealist kurucusu Osman Arman, tekstil ve konfeksiyon teknolojisinde dünya devlerini geride bırakırken; Türklerin, döner, lahmacun ve lokumun dışında da birşeyler üretebileceklerini gösterdi...
 <br/>
 <br/>
 Osman Arman'a Türkiye mucizesi olan Konsan'ı ve tekstil krizini sorduk.
 <br/>
 <br/>
  Yüksek faiz geliri kazanmak ya da bol teşvikli sanayici olmak yerine 'teknoloji'deki ısrarınızın sebebi nedir?
 <br/>
 <br/>
 Teknoloji üretiminin Türkiye için önemini kavradığım için teknoloji üretiminde ısrar ediyorum. Herşeyden önce teknoloji üretimi ve sanayileşmenin farklı kavramlar olduğunu bilelim. Bir sanayi kolunda bin tane fabrika aynı şeyi yapabilir. Otomotiv fabrikası açmak için İtalya'dan, kaplama fabrikası için Almanya'dan, elektronik fabrikası için Japonya'dan yararlanarak fabrikanızı açarsınız ve sanayici olursunuz. Teknoloji üretmek içinse sizin araştırma geliştirme yapmanız gerekiyor. Yani buluş ve üretim yanyana. Üründe kendinizin imzası var. Sanayide ise ürün imali sizin, imza başkasınındır. Bana şu ülke kalkınmış ve 'kendi teknolojisini üretmiyor' diye gösterebileceğiniz tek bir ülke yoktur. Teknoloji üretmek kalkınma için olmazsa olmaz bir şarttır. Teknolojisini üretemediğiniz sanayi sektöründe her firma için 60 ile 90 bin dolar arasında bir parayı yurtdışına ödemeniz gerekir.
 <br/>
 <br/>
  Yeni teknoloji üretimi, Türkiye'de ne durumda?
 <br/>
 <br/>
 Gelişmiş ülkelerin tamamı kendi teknolojilerini üreten ülkelerdir ve bunun istisnası yoktur. Biz tekstil sanayiinde teknoloji üretiyoruz ama yeterli değil. Tüm sektörlerde kendi teknolojinizi üretmelisiniz. Türkiye'de yabancı teknoloji ve yabancı sermaye ile kurulmuş 16 otomotiv fabrikası varken Türk otomotivi nerede? Sadece 6.5 milyon nüfusa sahip İsveç Volvo ve Saab markalı arabalarıyla adından söz ettiriyor ve para kazanıyor. Devletin teknoloji üreten firmaları desteklemesi gerekir. Amerika teknoloji üreten firmalara destek veriyor. Halk Bankası Genel Müdürü Yenal Ansen yeni teknolojilerin üretilmesi için çalışıyor fakat 65 milyonluk ülkede 57 tane proje üretiliyor ve bunların da ancak 11 tanesi kayda değer.. Yılda bin 5002 bin tane yeni teknoloji üreten proje olmadan bu Türkiye kalkınamaz.
 <br/>
 <br/>
 Mütevazı imkanlarımızla teknoloji üreteceğiz, Türk markası oluşturacağız diye çırpınıp dururken devlet doğu ve güneydoğuya verdiği teşvikleri bile bizden esirgiyor. Teknoloji üretimi milli bir meseledir. Taşıma suyla değirmen dönmez. Yurtdışından teknoloji transfer ederek rakiplerinizle ne kadar yarışabilirsiniz ki?
 <br/>
 <br/>
  Teknoloji üretimini ülke olarak beceremiyoruz, bu iş çok mu pahalı?
 <br/>
 <br/>
 Tekstil ve konfeksiyon sektöründe en iyi teknolojiyi biz üretiyoruz ve dünyada ulaşmak istediğim tek bir firma yok, tam 32 ülkeye teknoloji satıyorum. Ben bu seviyeye sıfır sermaye ile ulaştım. Bu iş için en önemli faktör 'bilgi'dir. Bizim ortaklık yapımız bilgimiz ölçüsündedir. 13 yıl içinde gösterdiğimiz başarıların en büyük sebebi bilgi kavramını birinci öncelik yapmamızdır; bu da teknoloji üretiminde paradan çok bilginin önemli olduğunu açıkça gösteriyor. Gelelim ülke olarak niçin teknoloji üretemediğimize.. Herşeyden önce ülke olarak teknoloji üretmeye kararlı mıyız sorusunu irdeleyelim. Yurtdışından sanayi ve teknoloji transfer etmeyi seven bir ülke kendi bilgisini kullanarak kendi teknolojisini kuramaz.
 <br/>
 <br/>
 Japonya'daki özel sektör, devletin desteğiyle büyümüş. Geliştirdiği teknolojiyi dünyaya satarak Japon Mucizesi'ni gerçekleştirdi. Japonya'da devletözel ayrımı yapılmadan teknoloji üretildi. Biz KOBİ'yiz ve sektörümüzde dünyanın en iyi teknolojisini üretebiliyorsak büyük holdingler bal gibi teknoloji üretebilir demektir. Devlet de küçük meblağlarla yardım eder ve başarı yakalanır. Bu dediklerimi tek bir şartla gerçekleştirebilirsiniz: Rant düşünmeyeceksiniz, rantı desteklemeyeceksiniz ve en önemlisi para politikasını üretime yönelik ayarlayacaksınız.
 <br/>
 <br/>
  Türkiye'deki para politikaları rantı desteklerken size hiç mi yaşama hakkı vermiyor?
 <br/>
 <br/>
 Devlete borç vererek yüzde 150 oranında kâr yapmak dururken, üretim yapacağım, Türk teknolojisini üreteceğim, insanlara iş vereceğim, dev firmalarla rekabet edeceğim diyorsunuz ve sonuçta paralanıyorsunuz. Çünkü Türkiye para politikalarının sizi yüceltmek gibi bir amacı yok. Ben bilginin hakimiyetinden bahsederken önüme sermaye ve pazar sorunu geliyor. Ben kazandığım bilgiyi hangi sermaye ile üretime dönüştüreceğim? "Paran yoksa bu işlere kalkışma" mantığı Türkiye'nin geleceğini öldürür. İhracat, istihdam, imaj gibi kavramların eksikliğini taşıyan devlet, bu kavramlar için çalışan bizleri niçin desteklemiyor?
 <br/>
 <br/>
  Türk ekonomisinin gözbebeği olan Anadolu Kaplanları, son dönemlerde bankaları kendilerine düşman görür oldular..
 <br/>
 <br/>
 Üretim yapıyorsanız bu üretim için para harcamanız gerekir. Size devlet sırtını dönmüşse gidebileceğiniz tek yer bankalardır. Bankalar size kredi vermek yerine devlete borç vermeyi tercih ederse önemli bir sorunla karşı karşıyasınız demektir. Son kriz dönemlerinde bankalar, vadesi gelmemiş borçlarını bile istediler. Ekonomide ihracatı, istihdamı yapan, ortaya ürün çıkaran, Türkiye'nin ufkunu açan, ithalatı azalan firmaları bankalar yok sayıyor. Bu firmaların para ihtiyacı gözardı ediliyor.
 <br/>
 <br/>
 Bankacılık problemi kendi kendine ya da bankaların etkisiyle çıkmadı. Hükümetler içborçlanmayı çözemediler. Sanayiciyi devlete borç vermeye bir anlamda mecbur ettiler. İçborcu çözmek için mutlaka sanayinin çalışması gerekir. Sanayi çalışırsa ticaret çalışır. Devletin içborcu ödeyeceğim derken sanayiciyi batırmaması lazım.
 <br/>
 <br/>
  Türkiye'deki bankacılık sektörünün aksaklıklarına son dönemde global kiriz de eklendi. Bu durumda tek yol intihar mı?
 <br/>
 <br/>
 Türkiye'deki küçük firmalar bugüne onlarca intiharlık olaydan geçerek geldiler. En büyük üzüntüm ülkem adına oluyor. Yurtdışında katıldığımız fuarlarda büyük ilgi görüyoruz. Türkiye'nin imajının lokumdan, kebaptan ibaret olmadığını ürettiğiniz teknolojik ürünlerle gösteriyoruz. Ancak şunu da itiraf etmeliyim ki yabancı ülkelerin bize olan bakış açılarının ancak yüzde biri kadarız. Sebep: Türkiye'nin para politikası. Bankalardan kaynaklanan kısa vadeli yüksek faiz politikalarıyla ancak bu kadar büyüyebiliyorsunuz. Biz bu ortamda, Amerika'da, Almanya'da katıldığımız fuarlardan sonra 3035 yabancı gazeteciye basın toplantısı düzenliyoruz ve yabancı ülkelerde katıldığımız konferanslarda Türkiye'deki teknoloji üretiminden bahsediyoruz. Dünya tekstilinin yüzde 8'ini Türkiye karşılıyor, bu küçümsenecek bir oran değil. Sanayide çalışan 3 kişiden birisi tekstil sektöründe ve bu sektöre vurulacak bir darbe doğrudan Türkiye'yi etkiliyor.
 <br/>
 <br/>
  Bankacılık krizinin sizin gibi daha çok yurtdışında çalışan firmaları fazla etkilememesi gerekmiyor mu?
 <br/>
 <br/>
 Normal şartlarda evet. Ama enflasyonun düştüğü, faizin yükseldiği bir Türkiye, ekonominin kurallarını da değiştirmeye niyetli. Türkiye'deki pazar daralmasının benzerini global olarak yaşıyoruz. Pazar daralınca rekabet artıyor ve şartlar acımasızlaşıyor. 1929 dünya ekonomik buhranı da benzer sebeplerden dolayı çıktı. Türkiye'deki finans yapısı üretime göre ayarlansaydı 1929 krizinden sonra dünya ekonomisine damgasını vuran Japonya'yı örnek alabilirdik. Ama bugün ülkemizde bırakın Japonya'yı, eski Türkiye'yi bile özlüyoruz. Yurtdışıyla çalışmanın birtakım avantajları da yok değil. Yabancı finans kuruluşları Türk bankalarına nazire yaparcasına kredi teklifleriyle geliyorlar. 32 ülkeyle iş yaparken ismini bilmediğimiz ülkelerden sipariş geliyor.
 <br/>
 <br/>
  Tekstil sektöründen çıkan feryatların hergeçen gün artmasına rağmen umudunuzu koruyabiliyorsanız çözümü de biliyor olmalısınız?
 <br/>
 <br/>
 Enflasyon belasından kurtulmak için belirli bir süre sıkıntı çekilmesine karşı değilim ancak bu sıkıntı doğrudan üreten, istihdam oluşturan, ihracat yapan firmalara yansıtılıyor. Ekonominin can damarı yaşamak için para istiyor. Uzun vadeli kredilerin bulunamayacağını biliyorum. Tek isteğim milyonlarca kişinin ekmek yediği bir sektöre orta vadeli kredi bulunması. Böylece yüzbinler işsiz kalmaz, devlet de vergi gelirini kaybetmez. Sektöre uzun vadeli yapılabilecek en büyük iyilik ise Tekstil Bakanlığı'nın kurulması olur. Ormancının, madencinin, turizmcinin bakanlığı varsa sanayi istihdamının üçte birini karşılayan tekstilin de bakanlığının olması gerekirdi.
 <br/>
 <br/>
  Kötü ihtimal gerçekleşir ve kriz süreklilik kazanırsa bizi neler bekliyor?
 <br/>
 <br/>
 Kötü şeyler bekliyor. Şimdiden birkaç yüz bin kişi işsiz kaldı ve hergeçen gün gerek işçilerden gerekse işverenlerden şikayetler artmaya başladı. İnsanları tezgahın başından alıp, sokağa dökerseniz ülkede sosyal patlamalar olur. Türkiye mevcut işsizleriyle uğraşırken kriz nedeniyle oluşacak işsiz orduları şiddete yönelir ve terörün yanında ikinci bir bela ile uğraşırız. Şiddet önce kişisel suçlarla başlar ve sonra Allah korusun örgütlü hale gelir; bundan sonrasını düşünmek bile istemiyorum.
 <br/>
</font>

Kaynak: [www.aksiyon.com.tr](http://aksiyon.com.tr/aksiyon/haber-4511-34-teknoloji-icin-para-ariyorum.html), [web.archive.org (arşiv bağlantısı)](http://web.archive.org/web/20101210082229/http://aksiyon.com.tr/aksiyon/haber-4511-34-teknoloji-icin-para-ariyorum.html)
