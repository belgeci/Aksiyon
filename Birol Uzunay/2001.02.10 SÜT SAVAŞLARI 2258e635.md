# SÜT SAVAŞLARI

*Birol Uzunay 2001.02.10*

<div>
 <p class="spot">
  Süt fiyatları üzerinde oynanan oyunlardan sonra sadece süt  tüketimi düşmüyor, sütün kendisi de yok oluyor!.. Önümüzdeki  yaz süt yetersizliğinden dolayı süt tozu kullanımı gündemde ve  süt ithalatı için lobi çalışmaları şimdiden başladı.
 </p>
 <p class="metin">
 </p>
 <img border="0" src="/web/20020502045749im_/http://www.aksiyon.com.tr/2001/323/resimler/Sut.jpg"/>
 <p class="metin">
  Süt pazar boşluğu açısından en cazip fakat pazara girme ve rekabet şartları açısından en netameli sektörlerin başında geliyor... Sütün üretici ve dağıtıcıları fiyatların düşüklüğünden, süt tüketicileri ise fiyat yüksekliğinden şikayet ediyorlar. Süt fiyatları üzerinde oynanan oyunlardan sonra sadece süt tüketimi düşmüyor, sütün kendisi de yok oluyor! Önümüzdeki yaz süt yetersizliğinden dolayı süt tozu kullanımı gündemde ve süt ithalatı için lobi çalışmaları şimdiden başladı.
 </p>
 <p class="metin">
  Süt fiyatlarındaki kargaşanın başlangıcı Süt Endüstrisi Kurumu'nun (SEK) özelleşmesine kadar gidiyor. Piyasadaki fiyat kargaşasının bir diğer sebebi de süt üreticisi firmaların sahip oldukları büyük marketleri etkileyerek, fiyatları kendi lehlerine değiştirmeleri.
 </p>
 <p class="metin">
  Sokak sütçüleri rakip görünüyor
 </p>
 <p class="metin">
  Türkiye'nin gelişmiş ülkeler baz alındığında sağlıklı yaşam açısından yılda 20 milyon ton süt tüketmesi gerekirken; 2000 yılında sadece 9.7 milyon ton süt tüketilebildi. 4 binden fazla süt işletme tesisi bulunurken, bu tesislerin ancak yüzde 25'i gıda kanunlarının öngördüğü üretim iznini taşıyor. Sütün dağıtım kanallarının genişlemesi, büyük holdinglerin hemen hepsinin süt sektörüne el atmasına rağmen halkımız yeterince süt içemiyor, süt üreticisi kazanamıyor; çünkü ortada adı konulmamış bir savaş yaşanıyor.
 </p>
 <p class="metin">
  Büyük süt üreticilerinin en büyük düşmanı sokak sütçüleri... Büyük süt firması olup da marketi olmayanların rakibi ise; ürettiği sütleri kendi marketlerine pazarlayabilen firmalar... Pazarın yüzde 70'ini kontrol eden sokak sütçüler ile büyük süt üreticilerinin kavgasında, üreticilerin hiçbir kârı yok. Çünkü piyasadaki fiyat kargaşasını değerlendirenler, sütü, sudan daha ucuza mal edebiliyorlar.
 </p>
 <p class="metin">
  SEK'in özelleşmesiyle savaşlar başladı
 </p>
 <p class="metin">
  Türkiye geneline yayılmış 39 ayrı tesisiyle süt fiyatlarının oluşumunda etkili olan Süt Endüstrisi Kurumu'nun (SEK) özelleşmesiyle süt savaşları da başlamış oldu. SEK'in özelleşmesiyle bugün sütün fiyatları yerel düzeyde hesaplanıyor ve ilan ediliyor; ancak kısa sürede bozulabilme özelliğini taşıyan süt, fiyat politikasından yoksun olduğu için satın alanın inisiyatifine bırakılıyor.
 </p>
 <p class="metin">
  Büyük süt firmalarının sokak sütçüleriyle olan savaşı da burada başlıyor. Süt fiyatlarının oluşmasında resmi bir politikanın olmamasını değerlendirmek isteyenlerin en büyük rakipleri günde 15 kilo süt satabilen sokak sütçüleri oluyor; çünkü fiyatlar kısmen de olsa tek taraflı belirlenmemiş oluyor.
 </p>
 <p class="metin">
  Tarım Bakanı Hüsnü Yusuf Gökalp süt savaşlarının SEK'in özelleşmesiyle başladığını kabul ederken; en büyük süt markalarından olan Sütaş, süt fiyatlarının oluşumunda SEK'in çok önemli olmadığını savunuyor.
 </p>
 <p class="metin">
  Marketler fiyatları belirliyor
 </p>
 <p class="metin">
  Yaşam kalitesinin artması ve şehirleşmeyle birlikte alışveriş marketlere kaydı ve onlarca değişik süt markasının yeni savaş meydanı market rafları oldu. Süt, işlenmesi kolay bir ürün olduğu için, ürün toplama ve ürün dağıtma ağını kurabilen her şirket için cazip bir sektör. Bu yüzden de irili ufaklı onlarca değişik süt markasına rastlıyoruz; büyük holdinglerin yatırımda yoğunlaştığı tek ürün süt diyebiliriz.
 </p>
 <p class="metin">
  Süt sektörüne büyük heveslerle giren firmaların önünde büyük bir engel var: Marketler!.. Koç, Sabancı, Yimpaş gibi Türkiye'nin hemen her iline market açan süt üreticileri fiyatları belirlemede ve istemedikleri markaları devre dışı bırakmada çok avantajlılar. Koç Grubu'nun, bir yandan SEK, Missüt gibi sektörün iki büyük markası var; diğer yandan Migros gibi her köşede şubesi bulunan bir marketi var. Türkiye'deki süt fiyatlarının oluşumunda Koç Grubu'nun büyük insiyatifi var, elindeki imkanlar da grubu tartışmasız önde kılıyor.
 </p>
 <p class="metin">
  Gruplara ait marketler 20 bin dolardan başlayan "raf ve poşet bedelleriyle" önce küçük süt firmalarını devre dışı bırakıyorlar. Raf bedelini ödeyerek markette ürün satmak isteyen süt firmasının karşısına ise bu sefer fiyat kotaları konuyor. Marketin ait olduğu grup, kendi sütünü satabilmek için önce sattığı diğer markaların maliyetini arttırıyor sonra da fiyat kotası koyarak, kendi market zincirinde en "çok satılan" marka oluyor.
 </p>
 <p class="metin">
  Marketlerin elindeki bir diğer avataj da ödemeleri geciktirmeleri... Geçtiğimiz yıllarda 15 günlük ödeme planı birkaç ay önce iki aya; bugünse tam 4 aya çıktı. 4 aylık vadeyi kaldıramayan süt firmalarından birçoğu marketlerde satılma sevdasından vazgeçiyorlar.
 </p>
 <p class="metin">
  Tehdide tehdit!
 </p>
 <p class="metin">
  Kendisine ait süt markası olan marketler, diğer süt firmalarına ticari tehdit ededursunlar; sütün yanında diğer gıda ürünleri üreten firmalardan da aynı şekilde tehdit alıyorlar. Örneğin piyasada isim yapmış bir büskivi ya da yağ firması, satış yaptığı marketlere " benim sütümü şu fiyata almaz iseniz, büsküvi ve yağ fiyatlarını arttırırım" diyerek tehdit ediyor.
 </p>
 <p class="metin">
  Yörsan, Sütaş, Kay, Okuyucu gibi büyük süt firmaları marketlere girmekte zorlanınca kendi şubelerini açmaya çalışıyorlar; ancak bu yöntem oldukça pahalı. 35 yıldır süt sektörünün içinde olan Okuyucu Süt Mamülleri'nin sahibi Mithat Okuyucu, marketlerin çıkardığı zorluklar hakkında "Gerek mali gerekse bilgi açısından şu anki kapasitemin belki on katına çıkabilirim. Fakat süt sektöründeki dengesizlikler benim büyüme isteğimi engelliyor. Ülker Süt'ün marketi yok ama çikolatası var, bisküvisi var; icabederse sütümü almazsan ben de çikolata satmıyorum diyebiliyor. Benimse tehdit unsurum yok. Benim gibi firmaların engellenmesiyle de süt üreticisi ürününü satamaz, işçi çalışamaz, piyasa, tekel fiyatların hakimiyetine girer." diyor.
 </p>
 <p class="metin">
  Küçük süt işletmeleri kapanıyor
 </p>
 <p class="metin">
  Firmaların, önce süt üreticisine yaptığı tehditler, marketlerin tehditleri ve sütü yan ürün olarak kullanan gıda devlerinin tehditleriyle süren süt savaşlarının en büyük mağduru ise küçük süt işletmeleri... Sayıları 4 bin civarında olan süt işletmeleri teker teker kapanmak zorunda kalıyor. Sadece Balıkesir'de geçtiğimiz yıla kadar 60 üyesi bulunan Balıkesir Mandıracılar Birliği'nde bugün 10 üye bulunuyor. Yine Kocaavşar'da bulunan 20 mandıradan bugün sadece 2'si ayakta.
 </p>
 <p class="metin">
  Sütü satın almakta şimdilik çok büyük problem yaşamayan mandıraların en büyük problemi ürünlerini satacak market bulamamak... Geçtiğimiz aylarda yüzde 50 oranında artan süt fiyatları Ocak ayında yüzde 10 oranında düştü ve dengeler küçük işletmecilerin aleyhine bir anda değişmeye başladı.
 </p>
 <p class="metin">
  Şubat ayında litresi sadece 170 bin liradan süt satanlar ise eskiden beri mağdur oluyorlar. Bir inekten aylık ortalama 50 milyon lira kazanabilen süt üreticileri, masraflarını karşılamakta zorluk çekiyorlar. Bu yüzden de tüketim artıyor görünse bile Türkiye'nin süt kaynakları hızla azalıyor. Önümüzdeki yaz döneminde süt ürünlerinden tereyağı, yoğurt gibi yiyecelerde süt tozunun kullanımının artması bekleniyor. Bu arada ithal süt için de çareler aranırken, süt sektörünün geleceği hiç de aydınlık değil.
 </p>
 <p class="metin">
  Fiyatlar 5 markanın inisiyatifinde
 </p>
 <p class="metin">
  Süt sektöründe bugün fiyatları devlet ya da piyasa değil, 5 büyük süt üreticisi belirliyor. 70 milyonluk bir ülkenin en temel besin maddesinin fiyatını sadece 5 firmanın belirlemesini ise tek bir kelime özetliyor: Tekelleşme! Tarım Bakanı Hüsnü Yusuf Gökalp süt sektöründeki haksız rekabeti kabul ederek "Süt satılabilse hayvancılıkta kalkınacak. Piyasadaki sütler, Türkiye süt kapasitesinin ancak yüzde 10'udur. Tekelleşme sadece sütte değil, süt ürünleri olan ayran ve yoğurtta da yaşanıyor. SEK'ten sonra oluşan belirsizliği, bunlar iyi değerlendirdiler" diyor.
 </p>
 <p class="metin">
  Ziraat Odaları Birliği Başkanı Faruk Yücel de Türkiye'deki süt kartellerinin hukuka uygun olmadığını belirterek "Günlük 40 tondan daha az süt satan ya da işleyen firmaların sayısı hergeçen gün azalıyor. Kimse bunun farkında değil. Büyük firmaların sektöre el atmasının tüketiciye ne faydası oldu? Ne fiyatlar ne de kalite değişti?" diyor.
 </p>
 <p class="metin">
  Süt fiyatlarının belirlenmesinde devletin hatta piyasanın önüne geçen 5 büyük süt markasının gücü büyümeye devam ediyor. Tüketiciler, 170 bin liradan üreticiden çıkan sütü 600 bin liraya içiyorlar; ancak tekelleşmeyle birlikte fiyat seviyesi artmaya devam edecek. Tarım Bakanı sektördeki tekelleşmeyi ilk kabul edenlerden olmasına rağmen somut projeler sunamıyor. Bakanın sunduğu tek proje, yılan hikayesine dönen Süt Konseyi Kanun Tasarısı. Anlaşılan yakın gelecekte süt de lüks ürünler kategorisine girecek!
 </p>
 <br/>
 <center>
  <a class="anaorta" href="http://web.archive.org/web/20020502045749/mailto:biroluzunay@mynet.com">
   biroluzunay@mynet.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/323/ekonomi/1.htm), [web.archive.org (arşiv bağlantısı)](http://web.archive.org/web/20020502045749/http://www.aksiyon.com.tr:80/2001/323/ekonomi/1.htm)
