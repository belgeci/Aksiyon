# OTOBÜSE BİNMEDEN AZ ÖNCE...

*Birol Uzunay 2001.09.29*

<div>
 <p class="spot">
  Ağır tecrübelerin buruşturduğu, 'ben artık yokum' diyen yüzler, bıkkınlığın ve acının derinleştirdiği çaresiz gözler, dikliği unutmuş başlar ve  acze düşmüş insanların çırpınışı, en bilinen otobüs durağı manzarası olmalı
 </p>
 <p class="metin">
 </p>
 <img border="0" src="/web/20020427041815im_/http://www.aksiyon.com.tr/2001/356/resimler/otobus.jpg"/>
 <p class="metin">
  Çaresizlerin ortak mekanıdır otobüs durakları.. Trafik sıkışıklığına benzemez acısı. Ve arabası olanların anlayamayacağı kadar çok boyutludur orada yaşananlar...  Duraklar şehirlerin bilinmeyen ayrıntılarını saklayan ilkel zamanlardan izler taşır.
 </p>
 <p class="metin">
  Ağır tecrübelerin buruşturduğu, 'ben artık yokum' diyen yüzler, bıkkınlığın ve acının derinleştirdiği çaresiz gözler, dikliği unutmuş başlar ve ayrım yapmadan acze düşmüş insanların çırpınışı, en bilinen otobüs durağı manzarası olmalı.
 </p>
 <p class="metin">
  Eylül ayının son günleri. Akşam vakti. İstanbul kavruluyor. İnsanlar terliyor, durağın arkasındaki su satıcıları enflasyona rağmen bağırıyorlar: Soğuk su, sular buz gibi! İstanbul'un durak müdavimleri çaresizlik denizinde bir kez daha yüzüyorlar. Biz de herkesin bilip de seslendirmediği otobüs duraklarındaki insan manzaralarına bu sefer alıcı gözle bakıyoruz.
 </p>
 <p class="metin">
  Godot'yu beklemek ve gelen otobüsler
 </p>
 <p class="metin">
  Evet, herkes bilir otobüs duraklarını, bazıları ise mübtelası olurlar ama şairlerin dizelerine, ressamların fırçalarına malzeme olamaz bir türlü.  Otobüs durağında tanışıp da arkadaş olan, birbirini seven insanlar da azdır; çünkü buraları kapalı boşlukların ne olacağı bilinmeyen yalnızlığıdır.
 </p>
 <p class="metin">
  İşe yetişmek, okula gitmek ya da bütün gün özlemi çekilen odaya kavuşmak için çekilir durakların sıkıntısı... Dört demir üzerine çivilenmiş levhadan da oluşmazlar; günün acı ve çaresizlik içinde harcanan saatlerinin, yaşam pırıltısının sönme ve önemlisi "karizmanın çizilme" yerleridir bu mekanlar...
 </p>
 <p class="metin">
  Askerlik çağı çoktan gelmiş, hırhır motoruyla ortalığı inleten devasa bir belediye otobüsünün tek bir önemi vardır otobüs durağında bekleyen için: Önündeki tabela. Eğer tabelada gidilecek yerin ismi yazıyorsa; ne otobüsün yaşlılığı, ne kokusu, ne de o korkutucu görüntüsünün önemi kalır; yeter ki kurtarsın duraktaki çaresizlik büstlerini...
 </p>
 <p class="metin">
  Birbirini tanımayan ama aynı kaderi paylaşan kitleler bir an önce binmek için yarışırlar otobüse.. Atılan dirsekler, ufaktan çıkan küfürler ve durağın 15 metre uzağında duran otobüse yapılan koşular mübahtır artık. Bu yarışta ne genç bir kızın narinliği, ne bir ananın şefkati, ne de bir beyin centilmenliği kalır. Otobüse binip gitme duygusu insanlara kendisini unutturur. Adına 'şerefli alçaklık' denilen şey bu olsa gerek: Ezmek!
 </p>
 <p class="metin">
  Hayat yarışında kendilerini başarısız gören bu kitlelerin hergün "sağ salim" evleriyle işleri arasında gidip gelmeleri fark edilmeyen bir başarı öyküsü olsa gerek.
 </p>
 <p class="metin">
  Uyku ile uyanıklık arasında gidip gelen zihin helezonları arasında hiçbir önemi yoktur yaşama sevincinin; çünkü heyacan biter, renkler farklılaşarak içini ısıtmaz olur insanların. Sevinç duyulacak bir neden mi var?..
 </p>
 <p class="metin">
  Bazıları mecburiyetten bazıları da parasızlıktan
 </p>
 <p class="metin">
  Otobüs duraklarında bekleyenler ikiye ayrılır: Mecburen bekleyenler ve bekleyenlerden ekmek yiyenler.. Yüzleri kirden ve güneşten kararmış, yırtık ayakkabılı, ürkek bakışlı ve daima şarkı söyleyip sigara içen tinerciler, "Verilecek bir yüzbinliği vardır belki insanların" dercesine hiç ayrılmazlar otobüs duraklarından.
 </p>
 <p class="metin">
  Otobüs biletlerine kafalarından yüzde 40 zam yapıp, bilet bulamayanların can simidi olan seyyar İETT büfeleri ve su satıcıları da, bu mekanı ekmek kapısı görenlerden..
 </p>
 <p class="metin">
  Bir bacağı sanki kısa gibi duran, kamburunu olabildiğince çıkarmış ve başını düşürmüş gövdeler ise durağı mecburen kullananlar kitlesini temsil ediyor.
 </p>
 <p class="metin">
  İster mecburen dursun isterse ekmek parası için, duraklarda konuşmak yasak sanki insanlara.. Sessizlik anlarında beliren çaresizlik öfkesi ve çaresizce içe atılan duygular... Çok az görülen fısıldaşmalar ise tasadüften memnun görünenlerin konuşmalarıdır.
 </p>
 <p class="metin">
  "Günde kaç araba geçer bu meret yerden, neden insanlar koşuşturuyor ki, işin sonu belli değil mi?" sorusuna hergün cevap aransa da bulunamaz!. Ve biraz okuyup da hümanist olanlar için en bilinen memleket sorusu: Mevsim yaz, arılar nerede ve niçin kuşlar konmaz bu bela yere. Yeşil, sadece Belediye'nin yeni aldığı Mercedes otobüste midir?
 </p>
 <p class="metin">
  Portreler, çaresizlik aşılıyor
 </p>
 <p class="metin">
  Bir anlık çaresizlik bakışı, sanki koca bir ömürdeki güzel günlerin hepsini örtüyor. Kim derdi bu çaresiz bakışın bir dönemin mutlu güzellerinden olduğunu ve 69'un ilkbaharında İstanbul'a sevinç gözyaşlarıyla geldiğini.
 </p>
 <p class="metin">
  Liseliler daha bir rahat; çünkü konuşacak arkadaşları, kötüleyecekleri öğretmenleri var onların. Hem büyükşehirde doğmaları şehrin çirkin ruhuna aşina etmişti kişiliklerini... Zengin ülkelerin çocukları ya da şu bizim fakir köylü çocukları "Ben büyüyünce şu olacağım" derlerken otobüs duraklarının bu çilekeş liselileri, meslek seçmeden araba seçme derdine düşüyorlar: "Benim bir arabam olacak ve bu pisliği unutacağım!"
 </p>
 <p class="metin">
  Burada anneler iki kat daha sıkıntıda... Korunacak iffetlerinden de önemlisi yanında çocukları var onların... Orta yaşı biraz aşmış erkeklerse, kaçırdıkları iş fırsatlarını ve niçin "okumadıklarını" bıkmaksızın hemen her gün sorguluyorlar.
 </p>
 <p class="metin">
  Hani farklıydı bu genç bizden
 </p>
 <p class="metin">
  Fidan gibi bir boy. Berberden henüz yeni çıktığı belli bir saç ve ışıkta parlayan palaroid gözlüklerin burunla muhteşem uyumu. Kıvrak ve kısık gözler. Kımıldamaya pek niyeti olmayan bir endam ve ben sizden değilim diyen bir kişilik... Evet siyah takım elbisesinin içine uyumlu bir kravat takmış ve ayakkabılarını henüz boyamış bu genç "Ben sizden değilim" tezinde ısrarlı.
 </p>
 <p class="metin">
  Duraktaki onlarca insan gibi sürekli yolun soluna bakmıyor. Otobüs durağının hafif küf tutmuş kolonuna yaslanıyor ve elindeki ince kitabı okumaya çalışıyor. Belli ki okuduklarını da anlamıyor; çünkü sık sık çevresine ürperten bakışlar fırlatıyor.
 </p>
 <p class="metin">
  Ve bir anda ortalık karışıyor. Erkekler bildikleri tüm küfürleri savuruyor, iki kadın çığlıklarıyla inletiyor ortalığı. İnsanlar birbirine niçin vuruyor, neden bu kadar tahammülsüzler ve polis şehrin tam ortasındaki bu arbedeyi niçin görmez?
 </p>
 <p class="metin">
  Küfürlerin ve yumrukların havada uçuştuğu bir ortamda "Ben sizden farklıyım" endamına bürünen jöleli genç de kendini kavganın ortasında buluyor. Yumruk yemese de, itilip kakılıyor birkaç dakika boyunca. Kendini bir kenara güç bela attığında ne boyadığı ayakkabılardaki parlaklık, ne siyah Pier Cardin'in ütüsü kalıyor; jölenin de hükmü bir kavgalıkmış!
 </p>
 <p class="metin">
  Ve durağın reklam panosu susuyor. İnsanlar ona bakmıyor ama durak bakıyor! Durağa yapıştırılmış Nokia 3310'dan utanıyor, direklere yaslanmaya korkuyor. Nasıl konuşacak şimdi, iyiyim sözcüğünü nasıl söyleyecek kendisine.
 </p>
 <p class="metin">
  Sahi kavga niçin çıkmıştı ve suçu neydi bu gencin? Kavga boyunca gürültü kesilmiyor, otobüsler birbiri ardınca yanaşıyor durağa ve sigarayı büyük keyifle çekenler, külünü itinayla yere serperken, kavgayı gözucuyla bile izlemiyorlar.
 </p>
 <p class="metin">
  Siyah takım elbisenin içindeki beden acı ve çaresizlikle örülmüş gibi. Ortalığı karanlık basmıyor, hâlâ görüyor insanlar birbirini. Mide çalışıyor, sinir sistemi çalışıyor ve kalp her zamankinden daha hızlı atıyor ve kahredici bir gamsızlıkla atılan bir kahkahayı kulaklar hâlâ duyuyor.
 </p>
 <p class="metin">
  Klakson sesleriyle yarışırken havadaki küfürler, zihinde meş'um bir soru: Babam ne iş yapar ve emekliler niçin bu kadar az alır ki?
 </p>
 <p class="metin">
  Giyinmenin de, güne güzel başlamanın da, sevilene ulaşmak için duyulan heyecanın da hiçbir önemi kalmamıştı artık. Nihayet duraktan birisi olmuştu; "Ben sizden değilim" endamı çok gerilerdeydi ve o da birilerini iterek Taksim otobüsüne ilk giren olmak için hamlesini yapmaya başlamıştı.
 </p>
 <p class="metin">
  "Bana ne" kültürü işte böyle oluşur
 </p>
 <p class="metin">
  En ufak bir red cevabında kederlenmeyen bir yüz, somurtmayı ve gülümsemeyi sadece çıkar için çalıştıran dudakları biraz da otobüs durakları oluşturmuyor mu? Evet, mutsuzluğun birçok sebebi var; büyükşehirde yaşayanlar için duraklar, hayatın içine açılan apayrı bir parantez...
 </p>
 <p class="metin">
  Sahipsiz bırakılan ve kültürüne olsa olsa "magandaizm" denilen otobüs durakları ya da bu durakların kaderini paylaşan diğer kamu alanları, acaba neyi doğuruyor? Cevap basit: Bana ne kültürünü...
 </p>
 <br/>
 <center>
  <a class="anaorta" href="http://web.archive.org/web/20020427041815/mailto:biroluzunay@hotmail.com   /">
   biroluzunay@hotmail.com   /
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/356/gezi/1.htm), [web.archive.org (arşiv bağlantısı)](http://web.archive.org/web/20020427041815/http://www.aksiyon.com.tr:80/2001/356/gezi/1.htm)
