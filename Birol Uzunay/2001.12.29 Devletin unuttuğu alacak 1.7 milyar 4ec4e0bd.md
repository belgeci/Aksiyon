# Devletin unuttuğu alacak: 1.7 milyar $

*Birol Uzunay 2001.12.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Batık bankaların borçlarını devletin ödediğini biliyoruz; bilinmeyen ise TYT, Impex ve Marmara Bank'ın borçlarını ödeyen devletin, bu bankaların 1.7 milyar doları bulan alacaklarını toplamaması... Bu üç 
kıdemli batık bankanın alacakları zaman aşımına uğratıldı ve bankayı batırmak için kredi sırasına girenlerin yaptıkları yanlarına kâr kaldı
  </font>
 </div>
 <div id="newsText">
  <font class="detail-text">
   Banka facialarına alıştık. Her taşın altından bir banka çıkıyor ve bu bankalar para, kredi gibi kavramlarla değil de, hortum, yolsuzluk ve batık gibi sözcüklerle anılıyor. Son 20 yılda banka yolsuzlukları, 100 milyar dolar tutan muazzam bir rakamın kamunun elinden alınarak küçük bir azınlığa verilmesi ile sonuçlandı.
   <br/>
   <br/>
   Batık bankaların ödemelerini milletin parasıyla devletin yaptığını biliyoruz; bilinmeyen ise TYT, Impex ve Marmara Bank'ın borçlarını ödeyen devletin, bu bankaların alacaklarını toplamaması... Bu üç kıdemli batık bankanın borcu ödendi, alacakları ise zaman aşımına uğrayıverdi. Kısaca, bankayı batırmak için kredi sırasına girenlerin yaptıkları yanlarına kâr kaldı ve aradan geçen 8 yıllık zaman aşımı, onlara çalıştı. Devletin elindeki 3 kıdemli batık bankanın tozlu arşivlerinde; son günde çekilen krediler, kamu kurumlarının batan paraları, ihraç edilen servetler ve en önemlisi zaman aşımına uğratılan krediler var. Peki ne yok devletin elinde? 1.7 milyar dolar yok; çünkü bu para Impex, Marmara ve TYT Bank'ın alacaklarına dağıtıldı!
   <br/>
   <br/>
   Alacak belli, borçlu yok
   <br/>
   <br/>
   Impexbank, Marmara Bank ve TYT Bank'ın batarak devletin eline geçmesinin ardından tam 8 yıl geçti. Bu süre içinde devlet 1.7 milyar doları bankanın alacaklarına dağıttı. Paralar dağıtılırken, üç bankadan yüklü miktarda kredi çeken firmaların peşine düşülmedi ve bu krediler hâlâ sahiplerinde duruyor. Bankazedeler ve devletin açtığı yüzlerce dava sonuçsuz kalırken, banka sahiplerinin mallarına el konulmasına ilişkin karar Danıştay'dan tam 5 yıl sonra çıktı. Ancak bu karardan sonra küçük bir problemle karşılaşıldı: Ortada ne banka sahibi ne de banka sahibinin el konulabilecek bir malı kalmıştı.
   <br/>
   <br/>
   Tasarruf Mevduat Sigorta Fonu'nun elinde olan TYT, Marmara ve Impex Bank'ın alacakları kağıt üstünde toplanıyor; ancak toplanan para miktarı 50 milyon doları aşmadı. Fonun bu bankalara harcadığı para ise 1.7 milyar dolar. Üç bankanın yandaşlarına verdiği kredi oranı yüzde 60'lar düzeyinde. Devletin ödediği 1.7 milyar dolarlık paranın 1 milyar dolarından fazlası banka sahiplerinin yakınlarına gitti. Bankaları batıranlar ve kredi alanlar bugün çok mutlu; çünkü onları arayan yok. Banka sahipleri aramızda dolaşıyor; kredi kullananlar bugünkü bankalardan kredi çekmek için uğraşıyor.
   <br/>
   <br/>
   Bugünkü "zaman aşımı" aslında 8 yıl önce belirlenmişti. Bankaların devletin eline geçeceği fısıltısından sonra, yandaş gruplara verilen krediler onlarca kat arttı ve banka devlete geçtikten sonra bile kredi alan firmaların isimleri sır olup saklanmıştı.
   <br/>
   <br/>
   1994 yılından bu yana üç bankanın alacaklarının toplanamamasının ardında ise "derin ilişkiler" yatıyor. Dönemin TKB Genel Müdürü Özal Baysal ve Hazine Kamu Finansmanı eski Müdürü Namık Dağalp'in, kamu bankalarından para aktarma işini dönemin iktidarının izniyle yaptıkları açıklaması karşısında bile herhangi bir işlem yapılmadı. Banka kayıtları incelendiğinde murakıpların ve diğer gözlemcilerin çok net fark ettiği gerçek şu ki, banka sahipleri bankalara el konulacağı haberini aldılar. Son günlerde verilen kredi miktarları, ipoteklerin kaldırılması ve el değiştirmeler en büyük delil olurken; el konulacak günün sabahına kadar yapılan işlemlerle birçok kredi sahibinin ismi yok edildi.
   <br/>
   <br/>
   TYT küçük, hedefler büyük
   <br/>
   <br/>
   Büyük ortak Bülent Ener'in Apel Çelik, Abdürrezzak Baydar, Sabit Özuslu'yla birlikte kurduğu Lapis Holding, 1988'de TYT Bank'ı aldı. Banka küçüktü ancak Lapis Holding'in büyüme istekleri için yeterliydi. Lapis Holding sürekli büyüdü ve Ahmet Özal'ın sahibi olduğu Artı Holding'e ve Kanal 6'ya da yüzde 30 ortak oldu.
   <br/>
   <br/>
   TYT Bank'ın, daha ilk incelemelerde naylon faturalarla yurtdışına 60 milyon dolar kaçırdığı tesbit edildi.  TYT Bank sahipleri, "derin ilişkileri" sayesinde bankaya el konulacağı haberini alarak TYT Bank merkez şubesinde 280 dosta büyük miktarda kredi verdiler ve bunların sözleşmelerinin bir kısmını yok ettiler, bir kısmına da olağanüstü kolaylıklar getirdiler. Aradan geçen yıllara rağmen bu 280 dost, hâlâ aldıkları kredileri ödemedi.  TYT Bank, alacaklarını, borç ve öz kaynaklarını ve kârzarar durumlarını gerçeğinden farklı gösterdi ve banka öz kaynaklarının yarıdan fazlasını grup şirketlerine ve yandaş firmalara aktardı.
   <br/>
   <br/>
   Antonia'nın çeyizi Impexbank
   <br/>
   <br/>
   1991'de Titi Bank'ı (sonradan Impex Bank olarak ismi değişiyor) alan Mehmet Elyeşil'in, bankanın yönetimini kızı Antonia ile evlenen Bülent Şemiler'e bırakmasıyla Türkiye ilginç batık kredilerle tanışmaya başladı.
   <br/>
   <br/>
   Şemiler, eşiyle birlikte ortak olduğu 4 şirketi kredi yağmuruna tuttu. Hermes Holding, Nokta Yayıncılık, Gentek, Simplot &amp;Beşikçioğlu, Gelişim Ansa, Bereket Tohum, Agro gibi şirketlerin aldığı krediler bankanın içinin boşaltılmasında bir hayli etkili oldu. Impex Bank'ın kredilendirdiği aile dışı şirketler de bir hayli ilginç: Artı Grup, Net Grubu, Çukurova Grubu, Sadri Şener Grubu, Kent Grubu ve Yaşar Grubu ilk dikkati çekenler...  Bankaya el konulmadan sadece 23 gün önce 1 Nisan 1994'te bankadan kredi çeken şirketlerin borcu dövizden TL'ye çevrildi ve bu işlem yüzde 29 devalüasyon gören Türkiye'de Şemiler yakını firmalara bir hayli para kazandırdı. Bankasına el konulacağı haberini alan Bülent Şemiler ve ekibi çalışmalarını hızlandırıyor ve Abex, CK Eng CK Dev., Hamilton Inv., Ali Demirağ &amp; Sons gibi firmaların borçları bir anda siliniyor. Borcu silinen firmaların borç toplamı ise 6 milyon dolar seviyesinde...
   <br/>
   <br/>
   Yine 94 Mart ve Nisan ayının yıldız şirketlerinden Dikili Tur, Ege Turizm ve Dartarlar Turizm'in çektiği krediler buhar olup uçuyor; çünkü alınan krediler hâlâ ödenmiş değil.
   <br/>
   <br/>
   Kullandırılan tüm krediler içinde grup kredilerini yüzde 65 oranında gözeten Impex Bank, bazı kredilerde faiz uygulamadı ve bir bankada zor görülen bir uygulamayla repo yaptıracakların kaydına ancak bankaya el konulmadan bir ay önce başladı. Yine Almanya'da faaliyetlerini sürdüren Bank Kresiss ile yapılan anlaşmalar sonunda yurtdışına 19 milyon dolar para aktarıldı. Bülent Şemiler ve ekibine 8 yıldır ceza verilmeyedursun; murakıp raporları 281 borçluya Ağustos 93'te ve bankanın el koyulduğu gece 23:19'da olmak üzere 1.5 milyon dolar ödeme yapıldığını ve bu emrin bizzat Bülent Şemiler tarafından verildiğini tesbit etti. 1994 rakamlarıyla 50 milyarlık ödenmiş sermayesi olan Impex Bank yöneticilerine yol ve iş avansı olarak 13 milyar lira ödemeyi başarıyordu! Bir başka "başarı" da şu: Bülent Şemiler'e devlet müdahalesinden az önce ödenen 190 bin dolarlık iş avansı açıklanamıyor! Tüpraş'ı 6.9 milyon dolar dolandıran Impex Bank nakdi kredilerinden yüzde 10'unu banka ortaklarına vermiş. Bülent Şemiler ve bankası Impexbak, sadece devleti ve mudilerini değil yurtdışında da birçok kuruluşu dolandırdı. Murakıp raporlarına göre sadece Swissbank 60 milyon dolar para batırdı Impexbank'a. Bülent Şemiler, Ahmet Özal'ın İnterpress isimli şirketine de ortaktı.
   <br/>
   <br/>
   İtinayla para aktarılır: Marmara Bank
   <br/>
   <br/>
   Besim Tibuk'un Netbank'ı 1991'de Atilla Uras'a geçtikten sonra Marmara Bank ismini aldı. Marmara Bank'ın mali tablolarını inceleyen raporların vardıkları sonuç çok açık: "Marmara Bank'ın mali bünyesinin bozulmasında Atilla Uras Şirketler Grubu'na, 'Fiduciary Loan' yöntemiyle açılan krediler etkili olmuştur." Banka kredilerinin yüzde 66'sını Marmara Grubu şirketlerine veren Atilla Uras, bu oran ile bankacılık sektöründe de önemli bir rekora imza atmış oldu.
   <br/>
   <br/>
   Marmara Bank; Yöntaş İnşaat, İnterplas Plastik, Transmedia, Globus İnvest, Gümüşlük Otelcilik gibi şirketlere usulsüz para aktardı. Kredi kartı işlemlerinde riski en aza indirmek için kefalet aranırken Marmara Bank teminatı sevmiyor! Yabancı bankalara olan 120 milyon dolarlık borcunu ödemeyen Marmara Bank ve kurnaz sahibi Atilla Uras, Halkbank'ı 11.5 milyon dolar dolandırdıktan sonra bankaya el konulmasından bir gün önce villarını satmayı başardı.
   <br/>
   <br/>
   Tasarruf Mevduatı Sigorta Fonu güvencesinden yararlanmak için son bir haftada sabahlara kadar çalışan Marmara Bank, bilgisayar kayıtlarından yakalandı. Ve bu sabahlara kadar olan hummalı çalışmanın sebebi de anlaşıldı: Grubun bankalarından olan Mediterranenan Union Bank aracılığıyla yurtdışına ve Glob Dış Ticaret'e para aktarmak. Bankanın el konulacağı sabaha kadar olan hummalı çalışmanın bir diğer sebebi de bankanın kredi verdiği yandaşlarının gösterdiği teminatların kaldırılması oldu. Bu çalışmaların sonunda da bugün miktarı bile zor tesbit edilecek oranlarda borcu olan Glob Dış Ticaret'ten tek kuruş tahsil edilemiyor.
   <br/>
   <br/>
   Grup şirketlerinden Gümüş Otelcilik'te de aynı yöntem izlenmiş. Yine Marmara Sigorta'ya büyük oranlarda kredi açılmış ve karşılığında teminat alınmadığı için Marmara Sigorta'nın battığı an hiçbir şey yapılamamış.
   <br/>
   <br/>
   Marmara Bank, yurtdışı bankalardan alacak olarak 89 bin dolar ve 30 bin mark alacak gösterse de, tasfiye işlerini yürüten iflas idaresi alacaklar hakkında hiçbir işlem yapamıyor. Çünkü bu alacaklar Atilla Uras'ın diğer şirketi olan Marmara Holding tarafından tahsil edilmiş. Kısaca sağ elin verdiğini sol el tahsil etmiş.
   <br/>
   <br/>
   Açığa repo ve kur riskinin tutturulmasına ilişkin kanuna aykırı işlemler yapan Marmara Bank, banka kayıtlarındaki eksiklikler nedeniyle sadece devleti değil, 51 milyon dolar alacağı bulunan 20 bin tasarruf sahibini ve 25 milyon dolar alacağı bulunan diğer bankaları da mağdur etti.
   <br/>
   <br/>
   Yurtdışına aktarılan paralar, sahte işlemler ve grup şirketlerine aktarılan krediler sadece 94 krizinden sonra anlaşılmadı. Dört murakıp raporunda aksaklıklar belirtilmesine rağmen Marmara Bank hakkında hiçbir işlem yapılmadı.
   <br/>
   <br/>
   Impex kredileri
   <br/>
   <br/>
   Artı Grubu        697.9
   <br/>
   <br/>
   Net Grubu        464.4
   <br/>
   <br/>
   Çukurova Grubu        499.2
   <br/>
   <br/>
   Sadri Şener Grubu        531
   <br/>
   <br/>
   Raks Grubu        394.6
   <br/>
   <br/>
   Kavala Grubu        20
   <br/>
   <br/>
   STFA Grubu        756
   <br/>
   <br/>
   Özkökler Grubu        104.6
   <br/>
   <br/>
   ÇBS Grubu        86
   <br/>
   <br/>
   Sazak Grubu        1.647
   <br/>
   <br/>
   Vestel Grubu        328.7
   <br/>
   <br/>
   Kent Grubu        46.2
   <br/>
   <br/>
   Yaşar Grubu        237.9
   <br/>
   <br/>
   Çağlar Grubu        159.9
   <br/>
   <br/>
   Üstünkaya Grubu        132.9
   <br/>
   <br/>
   Beşikçioğlu Grubu        222.8
   <br/>
   <br/>
   Yönetim Grubu        559.5
   <br/>
   <br/>
   * (milyar TL. 1994 rakamları)
   <br/>
   <br/>
   Borcu silinen firmalar
   <br/>
   <br/>
   Şirket ismi        Ana para        Faiz
   <br/>
   <br/>
   Abex İnt        875        216
   <br/>
   <br/>
   CK Eng        850        343
   <br/>
   <br/>
   CK Dev        850        343
   <br/>
   <br/>
   Hamilton        875        216
   <br/>
   <br/>
   Ali D. Sons        1.150        285
   <br/>
   <br/>
   Toplam: 6.4 milyon dolar
   <br/>
   <br/>
   EPosta: biroluzunay@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=3FB515AFFB0A18522546BC48399CEAFD?newsId=8353), [web.archive.org (arşiv bağlantısı)](http://web.archive.org/web/20140728011230/http://www.aksiyon.com.tr:80/aksiyon/newsDetail_getNewsById.action;jsessionid=3FB515AFFB0A18522546BC48399CEAFD?newsId=8353)
