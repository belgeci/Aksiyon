# Derinden değil yerinden yönetim

*Birol Uzunay Bilinmeyen-tarih*

<div>
 <font>
  <img border="0" height="1" src="/web/20031024084948im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20031024084948im_/http://www.aksiyon.com.tr/resim/440/32.jpg" vspace="5"/>
  </p>
 </font>
 <font class="content">
  Mahalli İdareler Reformu, AK Parti’nin (kendi ifadeleri ile) en büyük projesi. Fakat, Yerel Yönetimler Yasa Taslağı ortaya çıkınca “devlet büyük kalmalıdır” diyen çevreler, 1950 yılından bu yana yaşanan devlet tartışmalarında kazananın hep “Ankara” olduğunu hatırlatıyor. Özelleştirme, adem—i merkeziyetçilik, irtica, atanmışların seçilmişlere hakimiyeti, Milli Güvenlik Kurulu’nun demokrasi içerisindeki yeri ve kuvvetler ayrımı gibi kavramlar yakın tarihin hararetle tartışılan en popüler konuları arasında yer aldı. Türkiye’nin en küçük illerinden olan Bingöl’de, bu coğrafyanın alıştığı bir deprem felaketinde hasarlı binaların ağırlıkla kamu binaları olması devlet yapılanmasının bir kez daha sorgulanmasına yol açtı.
 </font>
 <p>
  <font class="content">
   Devlet, sahip olduğu binaların yapımını denetleyemiyor, kurumları sahip olduğu çadırı dağıtamıyor, halk devlete öfkeleniyor, belediye başkanı ile il valisi tartışıyor ve sorumlular Ankara—Bingöl arasında bir türlü bulunamıyordu. Bir kamu binasında ölen 150 öğrencinin sorumlusu kimdi? Küçük bir ilde dağıtılacak çadırın niçin mevzuata takıldığı ise sorgulanmıyor bile.
   <br/>
   <br/>
   Devlet, bazen bir baba, bazen iş imkanı bazen de bir düşman olarak çıkıyor karşımıza. Devleti bir yönetim organizasyonu olarak tanımlayamayanlar vergilerin niçin toplanamadığını, asker kaçaklarını, yönetim istikrarsızlığını, kamu yolsuzluklarını, adalet yoksunluğunu ve önemlisi bedeli ödenen eğitim—sağlık gibi sektörlerin niçin geliştirilemediğini devlet kavramının dışında düşünüyor.
   <br/>
   <br/>
   ‘Devlet ebed müddet’ anlayışında hemfikir olan kamuoyu, devletin gücü ve işleyişi konusunda bir türlü anlaşamıyor. AK Parti’nin, hazırladığı 5 yasa taslağıyla “devletin küçültülerek” yetkinin yerel, seçilmiş yöneticilere verilmesini istiyor olması küllenen konuyu yeniden gündeme taşıdı. Seçilmişlerle atanmışlar arasındaki kırılma noktası ve sert saflaşma işte tam bu noktada kendisini gösteriyor. Devlet işleyişinin Ankara merkezli olmasını isteyenler, yetkilerin seçilmiş yerel yöneticilere verilmesinin bölücülüğü artıracağını, hatta Kürt—Türk kaynaşmasını akamete uğratacağını öne sürüyor ve bu tasarılara karşı “var güçleriyle” savaşacaklarını belirtiyorlar.
   <br/>
   <br/>
   Kimilerince rejim değişikliği gibi algılanan Mahalli İdareler Reformu, AK Parti’nin (kendi ifadeleri ile) en büyük projesi. Fakat, Yerel Yönetimler Yasa Taslağı ortaya çıkınca “devlet büyük kalmalıdır” diyen çevreler, 1950 yılından bu yana yaşanan devlet tartışmalarında kazananın hep “Ankara” olduğunu hatırlatıyor.
   <br/>
   <br/>
   Önümüzdeki dönemde Türkiye’yi seçilmiş yöneticilerin mi yoksa atanmış bürokratların mı yöneteceğini, 5 yasa taslağının durumu belirleyecek. Seçilmiş—atanmış tartışmalarının ayyuka çıktığı bu dönemin sonucunda, “bölücülük”, “AB” ve “küreselleşme” gibi kavramlar da yerli yerine oturacak; çünkü Türkiye’de seçilmiş iktidarın yüzde 21’i geçmeyen yetkisinin ne olacağı belli olacak.
   <br/>
   <br/>
   AKP’nin Meclis gücü...
   <br/>
   <br/>
   Bugünlerde yoğun olarak tartışılan, devlet yetkilerinin bir bölümünü seçilmiş yöneticilere verme çalışmaları, aslında 1987’den beri gündemde. Son 16 yıl içerisindeki bütün iktidarlar yerel siyasetçilerin yetkilerini artırmak için proje hazırladılar ve bu projeler tam 5 kez Meclis komisyonlarında görüşüldü.
   <br/>
   <br/>
   AK Parti, kamuoyu desteğini alabilmek için hazırladığı tasarıyı son 16 yılın iktidarlarının projelerine dayandırdı. Yerel yönetimlere yetki vermek isteyen hiçbir iktidar, AK Parti’nin önüne çıkan engellerle karşılaşmadı; çünkü Türkiye’nin son 16 yılında yerel siyasetçiye yetki devrini verebilecek siyasi güç yoktu. Ankara kulisleri harekete geçti ve hazırlanan yasa taslakları elden ele dolaşıyor; çünkü AKP, Anayasa’yı değiştirecek güce sahip.
   <br/>
   <br/>
   AK Parti’nin hazırladığı kamu ve yerel yönetimi değiştiren yasa taslakları, ilk bakışta merkezi yönetimin yetki alanında olan eğitim, sağlık, bayındırlık, orman gibi sektörlerin valilik, özel idare ve önemlisi belediye başkanlarının eline geçmesiyle sınırlı görünüyor. Ankara’ya her gün bürokratik sorunları çözmek için gelen 10 bin kişinin çözümü yerel siyasetçilerde araması isteniyor.
   <br/>
   <br/>
   Yerel yöneticilere, Ankara’dan yatırım yardımı yapılıyor, yeni vergilerle yerel yöneticiler güç kazanıyor ve oluşturulan meclislerle halk, ormanların yakılmasından deprem çadırlarının niçin dağıtılamadığına kadar yüzlerce problemi, devlet gibi soyut bir kavrama kızarak değil, yerel siyasetçiye danışarak çözecek. Yerel siyasetçiye yetki vererek Ankara’nın yükünü hafifletmek bugün CHP ve MHP dahil olmak üzere bütün partilerin programlarına girmiş durumda.
   <br/>
   <br/>
   Ancak yasanın Türkiye için önemi bir hayli farklı. Türkiye devlet yapısı ilk kez değişecek ve Ankara’nın yetkisi ilk kez taşralı siyasetçiye geçecek. Teknik zorluklardan çok, psikolojik “güç kaybı” Ankara yönetimini elinde tutanları harekete geçirdi. Yerel yönetimlere yetki verilmesini istemeyen kesimi bürokratlar, ulusalcı aydınlar ve bazı sendikalar oluşturuyor.
   <br/>
   <br/>
   Yasa taslakları güç savaşının sebebi
   <br/>
   <br/>
   Devlet gücünü elinde tutanların güçlerinden vazgeçmek istememeleriyle yerel yönetim taslakları teknik bir konu olmaktan çıkıp ideolojik bir savaşın adı oluyor. Bu tezin en büyük delili 1930’lu yıllarda uygulanan belediye kanunları. 1930’larda belediyeler, bugünkü yetkileriyle kıyaslanmayacak kadar yönetimde söz sahibiydi. Tek parti iktidarının ortadan kalkmasıyla birlikte, rejim, yetkileri Ankara’da topladı ve yapılan her darbe sonunda Ankara bürokrasisinin yetkisi çok daha fazla arttı.
   <br/>
   <br/>
   İdari ve mali gücü olmayan 3227 belediyenin yaklaşık 2800 tanesi bugün personel maaşlarını bile ödemekte zorluk çekiyor. Bu yüzden de ilk bakışta teknik bir konu olarak yerel yasa taslaklarını desteklemeyecek kesim bulmak çok zor. Çünkü nüfusun yüzde 76’sını barındıran belediyelerin bütçeden aldıkları pay sadece yüzde 12. Yeni düzenlemelerle belediyelere mali özgürlük, yetki genişliği veriliyor ve gecekondu, orman, eğitim sağlık, trafik gibi konularda belediyeler tam yetkili kılınıyor. Güncel örneklemeyle; Bingöl’de dağıtılamayan çadırların hesabını, para ve idari yetkisi olan belediye başkanı verecek. Halk, bakanlara, devlete, hatta polise kızacak sebep bulamayacak. Her belediye sınırlarındaki topraklardan sorumlu olacak ve gecekondulaşmayı, fakirliği önlemeye çalışacak. Halk vergisinin nasıl harcandığını gözlemleyecek ve kent meclisleriyle idareyi denetleyecek. Her gün Ankara’ya gelen işsizler, meydanları dolduran demokrasi yaralıları bundan sonra kendi yerel yöneticileriyle sorunlarına çözüm arayacaklar.
   <br/>
   <br/>
   Şimdilik bürokratlar ve sendikalar karşı
   <br/>
   <br/>
   Devlet gücünü elinde tutan kesimler şimdilik yasa taslaklarına karşı aktif bir kampanya yapmıyorlar; ancak rahatsızlıklarını da açıkça belirtiyorlar. Son MGK toplantısında yasa taslakları gündeme gelmedi; ancak bakanlık bürokratlarının kendi aralarında yaptıkları toplantılar ve iş yavaşlatmalar gün gibi aşikar... Türkiye gibi siyasi iktidarın olmadığı bir ülkede bürokratların, kendilerine “durumdan vazife çıkarmaları” olağan bir durum. Bu tablo içinde devlet işleyişini sağlamak ve bu işleyişi korumak bürokratlara düşüyor. Devletin güç ve para olarak yorumlandığı bir ortamda mevcut yetkilerin devrini kabullenmek doğal olarak zor bir konu.
   <br/>
   <br/>
   28 Şubat sürecinde ön plana çıkan ve daha çok merkezi fikirleri “sivil sendika” görünümüyle açıklayan Yol—İş Sendikası, şimdiden gazete ilanları ve kampanyalarla, merkezi hükümetin yetkilerinin yerel siyasetçilere verilemeyeceğini iddia ediyor.
   <br/>
   <br/>
   CHP ve MHP gibi devlet kutsallığını savunan partilerin programlarında bile yerel idarelerin güçlendirilmesi gerektiği açıkça ilan ediliyor. MHP şimdilik doğu illerindeki belediyelerden kaygılı olduğunu bildirirken yasa taslağına çok sert bir muhalefet göstermedi. AK Parti, Anayasa değişiklikleri için kendi gücünden çok Meclis kararı oluşturmak için CHP Milletvekili Ali Topuz aracılığıyla CHP’ye açık bir çağrı yaptı. AKP’li Halil Ürün, Ali Topuz’a “Sizin her türlü değişiklik isteğinizi uygulayacağız, yeter ki Anayasa değişikliklerinde beraber hareket edelim.” teklifinde bulundu.
   <br/>
   <br/>
   Ankara’nın küçültülmesine bugün sessiz kalanların önümüzdeki günlerde tavır değiştirerek kılıçları çekeceğini söyleyen Saadet Partisi Genel Başkan Yardımcısı Prof. Dr. Mehmet Bekaroğlu, bugünkü mücadelenin 1950’den bu yana değişik isimlerle sürdüğünü belirtiyor ve ekliyor: “Menderes, Demirel, Özal ve Erbakan süreçlerinde devlet yapısı direndi. Bu isimler devletle uzlaşma yoluna gittiler ve devlet gücünü kabul ettiler. Bugünse AK Parti, demokratik yolları kullanarak, demokratik bir amaç için Ankara’yı küçültmek istiyor. Sonuç çok önemli; çünkü sivilleşme şansını yakalıyoruz. Ya da karşımızda eskisinden çok daha güçlü bir devlet bürokrasisi bulacağız.”
   <br/>
   <br/>
   AB dost mu?
   <br/>
   <br/>
   Ankara’nın yetkilerinin kısılmasını isteyenlerle, Ankara’yı büyütmek isteyenler arasındaki anlaşmazlık noktalarından biri de AB’nin konumu. AK Parti ve liberal cephe Avrupa ülkelerinin tamamında seçilmişlerin hükümet yetkisini kullandığını ve hazırlanan taslağın AB normlarına ve anlaşmalarına uygun olduğunu belirtiyor.
   <br/>
   <br/>
   Ankara küçültülemez diyenlerse, AB’nin Türkiye’yi eyaletlere bölerek kontrol altına almak istediğini iddia ediyorlar. AB’nin Türkiye’yi demokratikleştireceği mi yoksa parçalayacağı mı sorusu, şimdilik cevaplanamadı.
   <br/>
   <br/>
   Avrupa Bölgesel ve Yerel Yönetimler Kongresi Başkanı Alain Chenard ismini önümüzdeki günlerde sık sık duyacağız; çünkü yerel yönetim ve AB karşıtları Chenard’ın demeçlerini Türkiye ile paylaşmak için hazırlanıyorlar. Chenard’ın “Kürdistan’da yerel yönetimleri ellerinde tutan HADEP, tabana inerek örgütlenmeli. HADEP’li belediyeler Avrupa Konseyi’nden yardım talep etmeli” sözü çok tartışılacak.
   <br/>
   <br/>
   Ankara’nın küçültülmesi tartışmalarında da küreselleşme kavramına değişik yorumlar getiriliyor. AKP’liler küresel güçlerin etkisinden ancak yerel yönetimlerle kurtulabileceğimizi söylüyor. Ulusalcı ve sol gruplarsa küresel sermayeye yön veren ülkelerin 1991 Körfez Savaşı’ndan bu yana Türkiye’yi bölerek etki altına almak istediklerini ve ABD ile yaşanan son tezkere kriziyle birlikte “böl ve parçala, yönet” taktiğinin hız kazandığını iddia ediyorlar. Bu çevreler tezlerine delil olarak AB’nin imzalattığı yerel yönetim anlaşmalarını gösteriyorlar.
   <br/>
   <br/>
   Hizmet İş Sendikası Başkanı Mahmut Arslan ise güçlü belediyeler ile güçlü ilçeler, güçlü iller kurulacağını, bu yüzden de üniter devletin güçlenmesi kadar, ülkenin küresel güçlere olan direncinin de artacağını belirtiyor.
   <br/>
   <br/>
   HADEP’li belediyeler tartışılıyor
   <br/>
   <br/>
   Yol—İş Sendikası ise sorunun yerel yönetim gibi teknik bir mesele olmaktan çok uzak olduğunu savunuyor. Yol—İş Sendikası’nda danışmanlık yapan ve Yol—İş adına gazete ilanları veren Yıldırım Koç, tasarının adı konulmamış bir eyalet sistemi getireceğini ve doğu ile güneydoğuda devletin kontrolü yitireceğini iddia ediyor.
   <br/>
   <br/>
   Yıldırım Koç, mali güç kadar hukuki gücü de eline almış bir belediye başkanının Ankara politikalarına uygun hareket etmeyeceğini ve kendi bölgesinde ayrımcılık yapabileceğini savunarak problemin AB dayatmalarından kaynaklandığını iddia ediyor. Koç’a göre AB, 25 ülke olarak bir araya gelirken, Türkiye’yi bölmek istiyor.
   <br/>
   <br/>
   Prof. Dr. Mehmet Altan ise üniter devlet yapısıyla belediye başkanının yetkilerinin artırılması arasında hiçbir bağ bulunmadığını belirterek “Ankara’nın gücünü elinde tutanlar, hükümeti hassas bir noktadan vurarak yasayı engellemek istiyorlar. Devletin yapısı IMF, Dünya Bankası gelince bozulmuyor da, kendi vatandaşına iktidarı verince mi bozulacak?” diyor. Altan, özellikle İngiltere’de hükümetin sadece koordinasyon görevini yürüttüğünü, Almanya’da ise eyalet sisteminin Alman güvenliğini hiç de tehdit etmediği belirtiyor.
   <br/>
   <br/>
   Yol İş Sendikası Danışmanı Yıldırım Koç ise Türkiye’deki fakirliğin AB’den gelecek paralarla sömürüleceğini ve HADEP’in kazanacağı belediyelere dışarıdan gelecek paralarla yönlendirilme olacağını belirtiyor.
   <br/>
   <br/>
   Yerel kültürün güçlenmesi tehlike saçar mı?
   <br/>
   <br/>
   Yerel yönetimlerin güç kazanmasıyla etnik yerel kültürün hangi ölçüde güç kazanıp, diğer kültürleri dışlayacağı ise bir başka tartışma konusu...
   <br/>
   <br/>
   AK Parti Milletvekili Halil Ürün, yerel kültürlerin yetkili yerel idarecilerle ortaya çıkmasının hiçbir tehlike oluşturmayacağını, bilakis ülkenin kültür değerlerinin artacağını iddia ediyor. Emekli Tümgeneral Osman Özbek ise refah ve eğitim dağılımının her bölgede aynı düzeyde olmadığını belirterek, kültürel farklılıkların sömürülebileceğini belirtiyor.
   <br/>
   <br/>
   Yol—İş Sendikası’na danışmanlık yapan Yıldırım Koç ise şovenist duyguların artacağını, hemşehricilik gözetilip farklı illerde doğan memurların dışlanacağını belirtiyor.
   <br/>
   <br/>
   AK Parti iktidarı açısından yerel yönetim yasalarının çıkması ve kamu reformunun yapılmasının önemi büyük.
   <br/>
   <br/>
   Geçmiş dönemde görev yapan siyasi partilerin tıpkı bürokratlar gibi yetkilerini paylaşmak istemediklerini belirten Prof. Dr Mehmet Altan, Tayyip Erdoğan’ın başbakan olma sürecini örnek göstererek “Bazen yenilmez denilen güçler kamuoyunun desteğiyle yenilebiliyor. Yasalar, başbakan isterse değişir!” diyor.
   <br/>
   <br/>
   Ankara da çok daha fazla güçlenebilir
   <br/>
   <br/>
   AK Partililer yasa taslaklarının teknik bir iş olduğunu vurgulamak için “devletin küçülmesi” tabirini kullanmamaya özen gösterirken, devlet sisteminin ısrarla direneceğini söyleyen emekli Tümgeneral Osman Özbek, acele edilmesi durumunda devlet güçlerinin ortaya çıkabileceğini belirterek “Bu dönem, zıtlaşma lüksümüz yok. Hükümet yavaş hareket edip, değişiklikleri iyi anlatmalı, inat etmemeli. Devlet yeteri kadar küçüldü. Bundan sonrasına izin verilir mi bilemem” diyor.
   <br/>
   <br/>
   Halil Ürün’e kendilerine ulaşan bir karşı telkin olup olmadığını sorduğumuzda ise şu cevabı aldık: “Bürokratların yetkiyi vermek istemedikleri çok açık. Ama hukuken ve reel siyaset anlamında bunun hiçbir önemi yok. Hassas çevrelerden bize şimdilik bir mesaj gelmedi. CHP’nin de çok aktif olarak direneceğini zannetmiyorum.”
   <br/>
   <br/>
   Yasa tasarılarının çıkartılamaması durumunda devlet sisteminin çok daha güçleneceği konusunda ise hemen herkes hemfikir. Tek merkezli devlet yönetiminin sunduğu prestij, para ve iktidar gücünü kaybetmek istemeyecek çevrelerin yeni bir risk almamak için Ankara’yı çok güçlendireceğini belirten Yerel Yönetimler Uzmanı Prof. Dr. İlhan Öney, tartışmanın aynı zamanda bir AB tartışması olduğunu belirterek “AB prensip kararlarına göre yasa taslakları hazırlanmış. Taslakların demokrasiye katkısı olur. Hukuki olarak üniter devlet yapısının taslaklarla hiçbir ilgisi yoktur. Bu tartışmayı başka yerlere çekmektir” diyor.
   <br/>
   <br/>
   TASLAKLARDA NELER VAR?
   <br/>
   <br/>
   AK Parti’nin bugün kamuoyuyla paylaştığı Yerel Yönetim Yasa Taslağı’nı, Kamu Yasa Taslağı ve Personel Reformu takip ediyor. AKP, devletteki yönetim yetkililerini 10 bin nüfuslu bir ilçedeki yöneticilere kadar yaymak istiyor. Amaç, halkı yönetime çekip, devlet işleyişini hızlandırmak. Avrupa ve Amerika’daki yerel yönetim modelleri örnek alınarak 120 farklı belediye başkanıyla yapılan görüşmelerle hazırlanan taslaklar, kaynakları yerel yönetimlere vermeyi hedefliyor. Doğrudan siyasi iradenin emrinden çıkıp yargı denetimine giren belediye ve özel idare yönetimleri yeni yetkilerle birlikte yeni gelir kaynaklarına sahip olabilecekler. Belediyeler yeni vergi koyabilecekleri gibi, yetki alanındaki arazi ve ormanları işletip satabilecek de. Hazine ve kamu kurum ve kuruluşlarına ait olan araziler belediyelerin emrine giriyor. 5 bin nüfuslu ilçeler 5 kilometre aralıklarla belediye olma vasfını kazanacaklar. Vali, merkezi hükümetin işlerinin il düzeyinde takipçisi konumuna gelirken, belediye başkanına olan üstünlüğü sona eriyor.
   <br/>
   <br/>
   İl yöneticileri merkezi idarenin görevlerini tasarruf etmekle dışişleri, ekonomi, tarım, ulaştırma, sanayi ve ticaret, orman, çevre, kültür ve turizm gibi bakanlıkların personel ve taşra teşkilatını da devralmış olacaklar. Yine illerdeki koordinasyonu sağlamak için büyük belediyeler birçok konuda belde belediyelerine karışabiliyor. İl encümeninin başkanlığına, vali yerine, seçilmiş il meclis üyelerinden biri getiriliyor. Belediye başkanları, seçilirken, kent meclis üyelerinin listesini de halkın oyuna sunacak. İl belediye başkanı aynı zamanda kent meclisinin de başkanlığını yürütecek.
   <br/>
   <br/>
   Türkiye’de  3227 belediye var; bu sayı içinde 16 büyükşehir, 65 il belediyesi, 881 ilçe belediyesi ve 2253 belde belediyesi bulunuyor. Türkiye il idari yapısı içerisinde yetkilerini kullanamamaktan şikayetçi 34 bin belediye meclis üyesi ve 3 bin 122 il genel meclis üyesi bulunuyor.
   <br/>
   <br/>
   AVRUPA’DA YEREL YÖNETİMLER GÜÇLÜ
   <br/>
   <br/>
   Hizmet İş Sendikası Başkanı
   <br/>
   Mahmut Arslan Ben para alamayan belediye işçisine bakarım
   <br/>
   <br/>
   Bugün belediyelerin 60 trilyon lira personele ödeyemedikleri borçları var. Biz belediye çalışanlarının en büyük sendikalarından biriyiz. 90 bin belediye çalışanı üyemiz var. Bizim derdimiz belediyelerin güçlenmesi ve çalışanlarımızın maaşlarını alabilmeleridir. Birilerinin federasyon ya da üniter yapı provokasyonları bizim 90 bin işçimizin karnını doyurmuyor.
   <br/>
   <br/>
   Yerel Yönetim Uzmanı
   <br/>
   Prof. Dr. İlhan Öney: Borçlarla uğraşan belediye iş yapamaz
   <br/>
   <br/>
   AB yerel yönetim diyor, doğrusu da bu. Başta Fransa ve Almanya’da olmak üzere Batıda yerel yönetimler çok güçlü. Neden Türkiye’de yerel yönetimler güçlü değil? Ankara çok mu iyi çalışıyor? 1930’larda uygulanan belediye kanunu çok daha demokratik. Borçlarla uğraşan bir belediyenin iş yapması imkansızdır. Her şeyden önce belediyelerin borç döngüsünü ayarlamaları gerekiyor.
   <br/>
   <br/>
   Prof. Dr. Mehmet Altan: Devlet kendi vatandaşına güvenmek zorunda
   <br/>
   <br/>
   Demokrasilerde bireyin parasını verdiği hizmeti takip etmesi gerekiyor. Merkezi bir iktidarda bu mümkün değildir. Üniter devlet korkusuna kapılanlar ya cahildir ya da art niyetli. Devletin kendi vatandaşına güvenip kendi yasalarıyla seçim yapmasından korkulması bir tek bu ülkede görülüyor. Doğudan korkuluyorsa, doğu halkını da siyasetin içine çekmek gerekiyor. Hiçbir tehlike olmaz.
   <br/>
   <br/>
   Emekli Tümgeneral Osman Özbek: Ülke gerilebilir
   <br/>
   <br/>
   Biz az gelişmiş bir ülkeyiz. Almanya, Fransa ya da İngiltere bize zor model olur. Yolsuzluk bu ülkede had safhada. Belediyelerin yolsuzluğu yeni yasayla zor önlenir. Devletin kendini savunması normaldir. Hükümete uzlaşma durumunu sağlamak düşüyor. Ülke gerilebilir.
   <br/>
   <br/>
   Prof. Dr. Mehmet Bekaroğlu: Başarısızlık Ankara’yı güçlü kılar
   <br/>
   <br/>
   Büyük Ankara sadece para için sevilmez. Bir statü merkezidir Ankara. Ankara bürokratı, askeri ve kurumları direnirken siyasi iradenin yetkiyi vermesi pek alışık olmadığımız bir durum. Türkiye’de kuvvetler ayrımı lafta kalmıştır. Kuvvet bürokrasi ve medyadadır. 24 Anayasası’nın rövanşı 60 Anayasası’nda alındı. İnşaallah yerel yönetimlerin rövanşı alınmak istenmez.
   <br/>
   <br/>
   AKP Konya Milletvekili Halil Ürün: Demokrasiyi sorgulamak ayıptır
   <br/>
   <br/>
   Bizim 3227 belediye içerisinde sadece 350 belediyemiz var. Ankara’da kendi yetkilerimizi tırpanlıyoruz. Hassas kurumlara dokunulmuyor bile. Kim neyin kavgasını veriyor bilemiyorum. Personel giderini bile karşılayamayan belediyelere kaynak aktarmak, yönetimi muhtarlık seviyesine kadar indirip demokratikleşmeyi sağlamak çok mu kötü? Seçimi, demokrasiyi halkı, sorgulamak ayıptır.
   <br/>
   <br/>
   Bülent Arınç TBMM Başkanı: Bürokratlar direnir
   <br/>
   <br/>
   Bürokratların bir kısmı hiç masum değil. Türkiye’deki seçim ve seçilme sistemine göre maalesef bürokratlar siyasilerden daha bilgililer. Siyasiyle kedinin fareyle oynadığı gibi oynarlar. Bürokrasinin sadece ağırlığına değil, bürokrasinin oligarşisi olduğuna inanıyorum. Elbetteki bu oligarşinin beslediği kişiler de olacaktır. Bürokratların beslenmesi bazen siyasetçinin de işine gelebilir. Kendini siyasetçiden üstün gören ve yolsuzluğa bulaşabilen tipler bir gerçektir.
   <br/>
   <br/>
   Denizli Valisi Recep Yazıcıoğlu: Rant ve güç savaşı yapılıyor
   <br/>
   <br/>
   Kalkınma halkın işidir. Halksız kalkınma olmaz, yerel yönetim halkı kalkınmaya teşvik ediyor. Otoriter devlet güçsüzdür ama birilerine prestij verir. Bizim yönetim kültürümüzde baş vardır yani piramit modeliyle yönetiliriz. Oysaki demokratik yönetim biçimi yuvarlak masa yönetimidir. Kalkınma planlarında yazılanları görmeyenler üniter devletten söz ediyor. Niyet rantı ve gücü kaptırmamaktır.
   <br/>
   <br/>
   Ankara Ticaret Odası Başkanı
   <br/>
   Sinan Aygün: Bazı illerden kaygılıyım
   <br/>
   <br/>
   Teknik bir konu olarak değişiklikleri onaylıyorum. Ancak bazı illerden kaygılıyım; çünkü bu illerin yönetimi çok hassas. Hükümetin özellikle doğu illerinin yönetiminde nelerin değişeceğini bizlere iyi anlatması gerekir. Bu konudaki kaygılara katılıyorum. Devleti küçülmek zordur; birkaç yasayı değiştirmek yeterli olmaz.
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2573), [web.archive.org (arşiv bağlantısı)](http://web.archive.org/web/20031024084948/http://www.aksiyon.com.tr:80/detay.php?id=2573)
