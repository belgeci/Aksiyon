# Mevsimlik işçinin sonbaharı gelmiyor

*Birol Uzunay 1998.04.25*

<div class="pNewsDetailMainContent ctx_content" itemprop="articleBody">
 Siyasetçilerin seçim zamanlarında meydanlarda üfürdükleri pembe vaatler, herkesin malumu. Bu vaatlerin en pembesi ise 'herkese iş, herkese aş' sloganıyla anlatılıyor. 55 hükümet değiştiren Türkiye'de bu sloganı hemen her parti kullansa da; iktidar gerçekleri seçim öncesi verilen vaadleri çabuk unutturuyor. İşsizliğin hergeçen yıl arttığı Türkiye'de, 'herkese iş sloganı' tüm hayal kırıklıklarına rağmen yine de popülerliğini koruyor. Tabii bu hayal kırıklıklarının istisnaları da yok değil; milyonlarca çaresiz işsizin hayatında hükümetlerin değişmesiyle en küçük bir değişiklik görülmezken, iktidar partilerinin yandaşları mevsimlik işçi sıfatıyla bir anda iş sahibi oluveriyorlar.
 <br/>
 <br/>
 Hükümetlerin 1990'lara kadar parti yandaşlarını istihdam edebilecekleri bir yuva olarak gördükleri mevsimlik işçi sistemi, son yıllarda daha da fonksiyonel çalışıyor. Çünkü iktidarlar artık sadece partilerine oy vereni değil; oy verebilecek olan işsiz seçmeni de mevsimlik işçi yapıyorlar. Böylece rakiplerine seçimden önce büyük bir gol atarak kendilerine bir kez daha Ankara yolunu açıyorlar. Belirsizliğin en büyük sistem olduğu mevsimlik işçi sisteminde, çalışanlar sendikaları aracılığıyla problemlerini kamuoyuna anlatabilirken; enflasyondan ve hayat pahalılığından şikayetçi olan milyonlar ise bu sistemin en büyük mağdurları konumunda. 200 bin civarındaki mevsimlik işçinin hak edenine de hak etmeyenine de onların bütçesinden maaş veriliyor...
 <br/>
 <br/>
 Mevsimlik işçi olmak bir avantaj
 <br/>
 <br/>
 Resmi literatürde 'ihtiyaca göre alınan, süresi iş bitimiyle sınırlı işçiler' olarak adlandırılan mevsimlik işçilerin konumları, Türkiye'deki çalışma şartlarına göre oldukça iyi. Haftada 5 gün çalışan mevsimlik işçilerin aldığı en düşük maaş 60 milyon lira. 1995'e kadar mevsimlik işçiler kadrolu çalışanlarla aynı maaşı alıyorlardı; bugünse kadrolu işçilerden azami 20 milyon lira daha az maaş alıyorlar. 20 milyon liralık ücret farkına rağmen mevsimlik işçilerin kadrolu çalışanlara göre birtakım avantajları da yok değil. Her mevsimlik işçi, işine başladığı gün Yol İş Sendikası'na kaydını yaptırıyor ve sendikanın tüm güvenlik ve sosyal imkanlarından yararlanabiliyor. En büyük problemleri ise çalışma süresinin belli olmaması. 1970'lerde yılın 10 ayı çalışan mevsimlik işçiler, 1980'li yıllarda işe göre değil, bütçeye göre çalışmaya başladılar. Maliye Bakanı'nın kendilerine ayırdığı bütçeye göre bazı yıllar yılın 10 ayı çalışırken, bazen de sendikalarının tüm zorlamalarına rağmen yılın ancak 4 ayında kendilerine iş bulabildiler.
 <br/>
 <br/>
 Geçtiğimiz yılın 6 ayında çalışan mevsimlik işçiler, Köy Hizmetleri, Orman Bakanlığı, Karayolları ve Devlet Su İşleri'nde hizmet gördüler. Sayıları yaklaşık 200 bine ulaşan mevsimlik işçilerin en yoğun olarak çalıştığı yer ise Köy Hizmetleri. Bugün Köy Hizmetleri'nde 40 bin 897 kişi bu statüde çalışıyor. Bu kişilerin çalışma süresi hemen her yıl maliye bütçesinin durumuna göre değişiyor. Köy Hizmetleri'nin kadrolu eleman sayısı ise sadece 26 bin. Çalışmaları özellikle kırsal kesim için hayati önem taşıyan Köy Hizmetleri'nin hizmetleri büyük oranda mevsimlik işçilerin çalışıp çalışmamasına bağlı. Bütçeye göre çalışma süreleri belirlenen mevsimlik işçilerin çalışmadığı aylarda faaliyetler durma noktasına geliyor. Mevsimlik işçilerin çalıştığı dönemlerde ise yaklaşık 40 bin kişinin yapabileceği işte 67 bin kişi çalışıyor. Karayollarında çalışan 7 bin mevsimlik işçinin konumları Köy Hizmetleri'nde çalışan meslektaşlarına göre çok daha iyi. Çünkü yıl boyu eleman ihtiyacı olan Karayolları'nda ihtiyaç fazlası eleman yok ve Köy Hizmetleri kadar siyasi baskıyla karşılaşmadığı için çalışanları dikkat çekmiyor.
 <br/>
 <br/>
 Mevsimlik işçi 'seçim silahı' oldu
 <br/>
 <br/>
 Kamu kuruluşları tarafından mesleklerine göre kamu kurumunun bulunduğu yöreden seçilen mevsimlik işçiler, 1986'dan sonra bizzat merkezden verilen talimatlarla alınmaya başlandı. Bu tarihten sonra da mevsimlik işçi kavramı siyasetle içiçe girdi. Her seçimden sonra binlerce partili mevsimlik işçi sıfatıyla işe yerleşti. İşe yerleşen işçilerin büyük kısmı da amirleri konumundaki mühendis ve teknikerlerin idaresine kendilerini işe sokan güce dayanarak girmediler. 1980'lerin başında 10 bin olan mevsimlik işçi sayısı hızla arttı, kısa süre içinde 100 binlere dayandı. Yılın belli dönemlerinde çalışmalarına rağmen bütün yıl sosyal güvenlik haklarını kullanan mevsimlik işçiler, işten atıldıklarında ise kadrolu bir çalışanın aldığı tazminatı alıyorlar. Kısaca gerek çalışma ücretleri gerekse sosyal güvenlik şartları açısından mevsimlik işçi konumu, partili işsizler için cazip bir meslek olarak görülüyor. Mevsimlik işçilerin sayısı genel seçmen sayısına göre oldukça düşük görünse de partiler, seçim sonuçlarının kritik olacağı illerde mevsimlik işçileri 'seçim golü' olarak kullanıyorlar.
 <br/>
 <br/>
 Mevsimlik işçi kavramına en büyük yeniliği ise 1991'de zamanın Köy Hizmetleri'nden sorumlu Devlet Bakanı  getirdi. Bakan Bey, 1991 genel seçimlerinden önce kendi seçim bölgesi olan Çankırı Köy Hizmetleri'ne bir anda tam 3 bin mevsimlik işçi alıverdi. Tuncay, memleketi Çankırı için aldığı bu 3 bin işçinin semeresini seçimlerde yeniden seçilerek gördü. Bakan Bey'in Çankırı'dan sadece 56 oy farkla milletvekili seçildiği gözönüne alınırsa işe aldığı 3 bin seçim işçisinin önemi daha iyi anlaşılıyor.
 <br/>
 <br/>
 1991'de Köy Hizmetleri'nden sorumlu Devlet Bakanlığı döneminde kendi milletvekilliğini kurtarmasına rağmen partisini iktidara taşıyamayan bakanımızdan görevi devralan yeni bakanımız da DYPSHP Hükümeti'nde yer alan milletvekillerine 10'ar tane mevsimlik işçi kontenjanı tanıdı ve sadık 3 bin seçmen bir anda iş sahibi oluverdi. 1991'de Sakarya milletvekillerinin aralarında çıkan mevsimlik işçi kontenjanı tartışmaları nedeniyle sadece Sakarya'da sadık seçmenler iş bulamadı.
 <br/>
 <br/>
 Bugün sadece Köy Hizmetleri'nde yaklaşık olarak 26 bin civarında istihdam fazlası geçici işçi var. Ortalama yılın 6 ayında maaş alan bu 26 bin kişilik istihdam fazlası işçilerin seçim öncesi mi yoksa seçim sonunda mı alındığı kesin olarak bilinmiyor. Bilinen ise bütçeden bu istihdam fazlası işçilere trilyonlarca lira maaş ödendiği. Mevsimlik işçilerin bağlı oldukları Yol İş Sendikası'nın araştırmalarına göre 1020 kişinin çalıştığı Ankara Köy Hizmetleri'nde 400 kişi istihdam fazlası olarak görev yapıyor. 1100 kişinin görev yaptığı Diyarbakır'da fazla işçi sayısı tam 970, Yozgat'ta bu rakam 450 iken Sakarya ve Bursa Köy Hizmetleri'nin acil olarak istedikleri mevsimlik işçi ihtiyaçları ise bugüne kadar karşılanamadı!..
 <br/>
 <br/>
 Hükümetlerin arpalıkları haline gelen mevsimlik işçi sisteminin düzelmesini isteyen Yol İş Sendikası, siyasilere sözünü geçiremeyince ilginç bir yol denedi. Mevsimlik işçi alımlarında siyasilerin torpilli elemanlarının yanında 'sendika torpilli' mevsimlik işçiler ortaya çıktı. Türkİş Başkanı Bayram Meral'in başkanlığını yaptığı Yol İş Sendikası, hükümetlerinki kadar olmasa da kendilerine yakın hissettikleri elemanlara sınav komisyonlarında büyük kolaylıklar sağladılar. Böylece torpil sistemine karşı çıkmak için kurulmuş bir sendika bile siyasilerin kullandığı silahı eline almış oldu.
 <br/>
 <br/>
 Mevsimlik işçi sisteminin bozulmasını engellemenin tek yolunun işçi alımlarının siyasilerce değil de bizzat kamu kurumları tarafından gerçekleştirilmesi olduğunu savunan Yol İş Sendikası Genel Başkan Yardımcısı Nuhi Çelebi "İşçi hakları için kurulmuş ve bu amacı için her türlü çalışmayı yapan bir sendika olarak, bu sistemi kabul etmemiz mümkün değil. Bu sistemle mevsimlik işçi görünen bir çok kişi partilerin il başkanlığına, ilçe başkanlığına kadar yükselebiliyor. Bazen de aynı kişi değişik 4 partiye üye olabiliyor" diyor.
 <br/>
 <br/>
 Sistem, Köy Hizmetleri'ni bitirmek üzere
 <br/>
 <br/>
 Mevsimlik işçilerin yoğun olarak çalıştığı Köy Hizmetleri Teşkilatı, elaman alımı ve çalıştırılma sistemi yüzünden ağır aksak çalışıyor. Köy Hizmetleri'nin bugün kullandığı 20 bin ağır makina var ve bu makinalara ilave olarak 256 milyon dolarlık makinanın alımı gerçekleşmek üzere. Makina paktı ve insan gücü açısından sadece Türkiye'nin değil Balkanlar'ın da en büyük kamu kuruluşu olan Köy Hizmetleri Kurumu ne kadar ağır aksak çalışsa da siyasilerin ilk istediği bakanlık Köy Hizmetleri'nden sorumlu Devlet Bakanlığı oluyor. 1991'de kurulan DYPSHP Hükümeti'nde yoğun pazarlıklar sonucunda bakanlık DYP'de kalırken, Anasol D Hükümeti'nde ise DSP'nin almak için büyük pazarlıklarda bulunduğu bakanlıklardan biri de Köy Hizmetleri'nden sorumlu Devlet Bakanlığı oldu.
 <br/>
 <br/>
 26 bin kadrolu, 41 bin de mevsimlik işçisiyle çalışmalarını ağır aksak yürütebilen Köy Hizmetleri'nden özellikle coğrafyası oldukça engebeli olan Karadeniz Bölgesi acil olarak hizmet bekliyor. Paylaşılamayan kurum Köy Hizmetleri'nin hantal yapısını düzeltmek için yıllardır uğraşan Yol İş Sendikası Başkan Yardımcısı Nuhi Çelebi kurumun düzelmesi için herşeyden önce fazla işçilerden kurtulması gerektiğini belirterek "Bir kurum düşünün ki yılın belli dönemlerinde çalışacak elemanı olmadığı için hizmetlerini durduruyor, belli zamanlarında da elinde tam 26 bin fazladan elemanı var ve hantal yapısıyla yine iş yapamıyor" diyor.
 <br/>
 <br/>
 Bugünün Köy Hizmetleri'nden sorumlu Devlet Bakanlığını yürüten DSP'li Mustafa Yılmaz'ın mevsimlik işçi aldığı henüz duyulmadı. Kulislerde 1999 erken genel seçimleri öncesi Mustafa Yılmaz'ın da mevsimlik işçi babası olması beklenirken şaşılan oldu. Yılmaz, Köy Hizmetleri'ndeki mevsimlik işçi sayısını azaltma yoluna gidiyor. Yol İş Sendikası Genel Başkan Yardımcısı Nuhi Çelebi ve Mustafa Yılmaz'ın gayretleriyle Köy Hizmetleri'nde çalışan 18 bin işçinin Sağlık, Eğitim Bakanlıklarına ve Gençlik ve Spor il müdürlüklerine memur olarak geçişleri yapılacak. Girecekleri sınavda aldıkları puana göre memurluğa geçişleri yapılacak olan 18 bin mevsimlik çalışanın işçi kıdemleri memurlukta da sürecek. Bu mayıs ayında istihdam fazlası 18 bin işçiden kurtulacak olan Köy Hizmetleri diğer 8 bin istihdam fazlası mevsimlk işçinin hantallığından ne zaman kurtulacak pek bilinmiyor. Mustafa Yılmaz'ın geçmiş iktidarların yandaşı olan bu 18 bin kişiye zarar vermeden Köy Hizmetleri'ni kurtarmaya çalışmasını Yol İş Sendikası adına Nuhi Çelebi 'sevindirici bir gelişme' olarak görüyor.
 <br/>
 <br/>
 Sendika: Yeni işçi ülkeye ihanettir
 <br/>
 <br/>
 ANAP'ın parti programında yer alan ve bir an önce uygulamaya çalıştığı İller Yasası yürürlüğe girerse Köy Hizmetleri Teşkilatı en büyük darbeyi yiyecek. ANAP'ın yerel yönetimlere daha çok yetki verilmesi için çıkartmaya çalıştığı İller Yasası'na göre seçimle gelen İl Genel Meclis üyesi kendi iline bağlı olan Köy Hizmetleri Kurumuna birinci dereceden karışabilecek. Bugün iktidar partilerinin il başkanlarının emirlerini yerine getirmekte zorlanan kurum bu yasa tasarısıyla çok daha fazla siyasetin içine girmiş olacak.
 <br/>
 <br/>
 Bakanlıkların ve birçok kurumun çok acil olarak çalışana ihtiyacı olsa da Türkiye'de onbinlerce mevsimlik işçi atıl biçimde duruyor. Yol İş Sendikası ve Köy Hizmetleri'nden sorumlu Devlet Bakanı Mustafa Yılmaz'ın gayretleriyle 18 bin mevsimlik işçinin diğer kamu kuruluşlarına aktarılması çalışma hayatı için iyi bir örnek. Bu aktarımda partili mevsimlik işçilerden kaçının memurluğa geçeceği şimdilik belli değil. Yaklaşık bir yıl sonra yine bir seçim var ve seçim öncesi mevsimlik işçi ihtiyacı depreşen Köy Hizmetleri'nin durumunu, mevsimlik işçilerin haklarını aramakla görevli Yol İş Sendikası Genel Başkan Yardımcısı Nuhi Çelebi tek bir cümleyle özetliyor: "Köy Hizmetleri'ne tek bir yeni işçi alınması bile ülkeye ihanettir."
 <br/>
</div>


Kaynak: [www.aksiyon.com.tr](http://www.aksiyon.com.tr:80/ekonomi/mevsimlik-iscinin-sonbahari-gelmiyor_503676), [web.archive.org (arşiv bağlantısı)](http://web.archive.org/web/20151211105424/http://www.aksiyon.com.tr:80/ekonomi/mevsimlik-iscinin-sonbahari-gelmiyor_503676)
