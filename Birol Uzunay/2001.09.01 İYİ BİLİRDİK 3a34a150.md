# İYİ BİLİRDİK

*Birol Uzunay 2001.09.01*

<div>
 <p class="spot">
  Müslüman, Musevi ya da Hristiyan olmak elbette önemli. Ama bunun dışında hangi inanca sahip olursa olsun bir 'güzel insan' tasviri var. Üzeyir Garih'in ölümü toplumun her kesiminde samimi bir üzüntü meydana getirdi; bunun sebebi, onun bu "güzel insanı" temsil etmesinden geliyor. Benzer üzüntüyü Turgut Özal ve Barış Banço'nun ölümüyle de yaşamıştık
 </p>
 <p class="metin">
 </p>
 <img border="0" src="/web/20020329154947im_/http://www.aksiyon.com.tr/2001/352/resimler/iyi.jpg"/>
 <p class="metin">
  Çok değil ölümünden sadece iki gün önce karşılaştığımız Üzeyir Garih'e "Benim param var, senin saçın diyordunuz; saçlarım dökülüyor ama sizin paranız artıyor" demiştim ve bana her zamanki gülümsemesiyle "Senin saçından daha fazla dökülüyor bizim zenginliğimiz, sen yine benden zenginsin!" diyordu.
 </p>
 <p class="metin">
  Evet, Türkiye'nin bilge işadamı bir tutam saçla bir tutuyordu 50 yıllık zenginliğini... Zannedilenin aksine paraya çok önem vermeyen ve her fırsatta "Ben zengin değilim" diyen Üzeyir Garih, cep telefonu için mi öldürüldü yoksa bugün kestirilemeyen bambaşka sebeplerden dolayı mı, bilinmiyor. Bu polisiye takip mutlaka yapılmalı ancak bizim üzerinde durmak istediğimiz konu Üzeyir Garih'in ölüm şekli değil; misyonu... Garih'in yıktığı tabular, ölümünden sonra çok daha iyi anlaşılıyor.
 </p>
 <p class="metin">
  Belki ölüm biçiminin de etkisi olabilir ama ölüm hangi taraftan gelirse gelsin insan ve toplum hayatında hâlâ en keskin 'durum muhasebesi'nin yapılmasına imkan sağlayan önemli bir olgu.
 </p>
 <p class="metin">
  Ölümünden sadece 48 saat önce İstanbul Sanayi Odası Üyeleri'ne mail kullanmayı anlatan, 70 yaşından sonra kitap yazan, üniversitede derse giren, yılda en az 100 konuşma yapan, fakirin sosyal konumu üzerine kafa yoran, farklı dini inanışlara içten bir saygı duyup gerektiğinde yardım yapan, Müslüman Türk kimlikli kişilerin dışladığı insanlara, zor günlerinde bile yardımcı olan, karamsarlığı önlemek için, torunu yaşındaki gazetecilere sık sık "Lütfen iyi şeyler yazın" diyerek adeta yalvaran bir işadamı kolay yetişmiyor bu topraklarda..
 </p>
 <p class="metin">
  Yetişeni de işte böyle katlediyorlar; bize de Garih'in başardığı ilkleri, kırdığı tabuları yazmak kalıyor...
 </p>
 <p class="metin">
  <b>
   Müslümanın Yahudi'si olur mu?
  </b>
 </p>
 <p class="metin">
  Üzeyir Garih'in bizce bize miras bıraktığı en önemli miras; Türkiye'nin birlik ve beraberlik içersinde yaşaması gereken mozaik bir yapısının bulunduğu oldu.
 </p>
 <p class="metin">
  Boğaziçi Köprüsü'nün altındaki 4 katlı Alarko Holding binası Üzeyir Garih için çok önemliydi. Garih'le yaptığımız görüşmelerde bu binanın şirketlerinin yükseliş dönemlerine şahitlik ettiğini söylüyordu ve özel bir duygusunu da paylaşıyordu: "Bu binanın balkonunda Fethullah Gülen ile kahvaltı yaptım. Ve bu benim için inanılmaz bir onurdur. İnanması zor ama ben benim bu binayı, bu balkonu hatta bu masayı sevmemde bu kahvaltıda edindiğim tarifi zor duyguların da etkisi vardır."
 </p>
 <p class="metin">
  Duvardaki tablo ve yerdeki küçük halıyı gösterirken heyecanlanan Üzeyir Garih "Ben bunları değer verdiğim gönül insanı Fethullah Gülen'den aldım. Ve görüyorsun ki, odamın en nadide eşyaları onlar.." diyordu.
 </p>
 <p class="metin">
  Toplantılarda karşılaştığımızda ise, "Hocaefendiyle geçen ay telefonlaştık, sağlığı iyi" ya da "Dua etmeliyiz, hocaefendinin şekeri yükselmiş" diyor ve Amerika'ya gidip Fethullah Gülen'i ziyaret edememesine hayıflanıyordu.
 </p>
 <p class="metin">
  Bizler ve ötekiler ikilemi ile yetişmiş bizim nesil için bu tür iltifatları 'Acaba siyasi mi?' diye yorumlamak önyargılı bakışın bir tezahürü olsa gerek. Muhafazakâr kesimin kasetlerle suçlandığı bir dönemde, herkesin aksine Fethullah Gülen'e destek çıkması, Büyük Ada'daki ruhban okulu konusunda devlet ricalinin daha anlayışlı olmasını istemesi ile gönlündeki engin hoşgörünün samimiyetini de ispatlıyordu "Musevi İşadamı Üzeyir Garih!"
 </p>
 <p class="metin">
  Türkiye'deki Müslümanlar da ilginç bir tepki verdiler Üzeyir Garih'in ardından. Hele üzerinde Müslümanların çoğunun bile taşımadığı önemli bir dua kitabı olan Cevşen'in çıkması, Fethullah Gülen'e yazdığı mektupta Hz.Muhammed'den (s.a.s) bahsederken 'Peygamberimiz' diye hitap etmesi Üzeyir Garih'in hangi dine mensup olduğu konusunda kafa karıştırdı. Müslümanlar hüsn—i zan ederek ve Avrupa'da da  ruhaniler arasında 'gizli Müslümanların' olduğundan delil getirerek Garih'in Müslüman olabileceğini düşündüler. Aslında bu Garih'e olan samimi bir sevginin tezahürü idi. Müslüman mı, Musevi mi? Doğru cevabın belki hiçbir zaman alınamayacağı bu tartışmaya girmeden, kamuoyunun ona verdiği değer çok net: Musevi ya da Müslüman; ama önce "insandı" o.
 </p>
 <p class="metin">
  <b>
   Türk olmak ile gurur duyuyordu
  </b>
 </p>
 <p class="metin">
  500 yıldır Türklerle içiçe yaşayan Garih ailesi, "azınlık" kompleksine hiçbir zaman kapılmadı ve 1942'de çıkartılan Varlık Vergisi döneminin dışında hiçbir şikayette bulunmadılar.
 </p>
 <p class="metin">
  Türk olmaktan çok Türk'üm demenin faziletine inanan Üzeyir Garih "Ülkemiz bir mozaik. Azeriden, Boşnak'a kadar bir çok millet birarada yaşıyoruz. Ortak gayemiz kalkınma olmalı. Ben Necmettin Erbakan ile aynı dönemde okudum. Recai Kutan ve Süleyman Demirel ile 40 yıldan bu yana tanışıyoruz. Devlet Bahçeli siyasette yeni ancak ben bazı yönlerini beğeniyorum. Bu saydığım sağcı liderlerden hiçbir olumsuz hareket görmedim. İstanbul Belediyesi'yle de RP'li dönemde daha rahat çalışıyoruz. Demek ki, bu ülkede güzel şeyler de var" diyordu.
 </p>
 <p class="metin">
  Ailesinin özellikle Osmanlı Devleti döneminde çok rahat olduğunu söyleyen Üzeyir Garih, Türkiye'de ırk ayrımı olmadığını ısrarla söylerken, amcası Dr. Harun Bey'in Osmanlı döneminde saray doktoru olduğunu da hatırlatıyor.
 </p>
 <p class="metin">
  Millet kavramına farklı bir boyuttan bakıyor Garih: "Millet kavramından ülkü birliğini anlıyorum. Ülkü birliği, ülkün için canını verebilmek demektir. Fedakarlık yapabiliyorsan ülkeni seviyorsun demektir. Şimdi ülkü birliği milleti meydana getirir. Dil birliği milleti meydana getirmeye tek başına yetmez. İşte bakın bu ülkede iki—üç lisan kullananlar var. Amerikan milletinde her dinden, her ırktan, her dilden insan var. Ama bir millet olabilmiş. Demek oluyor ki birleştirici faktör din de değil. Osmanlı asimile etmeye uğraşmamıştır. Zaten Osmanlı İmparatorluğu'nun ayakta kalmasının en önemli sebebi herkesi kendi içersinde otonom bırakmasıdır."
 </p>
 <p class="metin">
  <b>
   Azınlık kavramını sorgulatıyor
  </b>
 </p>
 <p class="metin">
  Üzeyir Garih'in, ısrarla "Baskı yok, bu ülke bizim" sözleri, azınlıklardan duymaya alışkın olmadığımız bir söylemdi. Öyle ya, sağ kesim azınlıklardan, azınlıklar da sağ kesimden nefret etmiyor muydu?! Osmanlı İmparatorluğu'na küfretmek moda değil miydi bu ülkede; bir "Musevi işadamı" nasıl olur da Osmanlı hayranı olurdu?
 </p>
 <p class="metin">
  Hz Muhammed'e (A.S.M) "Peygamberimiz" diyen, kütüphanesinde sürekli Kur'an—ı Kerim bulunduran ve Kuran'ı Türkçe, Arapça ve Fransızca olarak okuyan "bilge işadamı"nın, Araplara ve Arapçaya sarfettiği övücü sözler de şaşırtıyordu bizi. Bir Yahudi, Arabı ve Arapça'nın zenginliklerini nasıl övebilirdi?!
 </p>
 <p class="metin">
  <b>
   Zenginliğin ayrıcalık olmadığını gösterdi
  </b>
 </p>
 <p class="metin">
  Karizmatik kişiliğinde birbirinden farklı birçok özelliği birarada tutmayı başaran Üzeyir Garih aynı zamanda İstanbul gecelerinin renkli siması, yüksek sosyetenin önemli ismi idi. Garih'in Laila'ya takılan birisi olması onun Türkiye'deki sosyal adaletsizlikleri vicdanında hissetmesine mani değildi. Fakirlerin sosyal yaşamı üzerinde çalışmaları olan Garih, dişhekimi bir babanın oğlu olarak, sıkıntı dolu bir uğraştan sonra varlığa ulaştığını her fırsatta belirtip "Malım da param da var ama ben zengin değilim" derdi. Ortaköy esnafıyla birebir tanışan, ölümünden birkaç dakika önce bile sokak çocuklarıyla konuşan bir işadamının fildişi kulelerde yaşaması gerekmiyor muydu?
 </p>
 <p class="metin">
  Kendisiyle Aksiyon Dergisi'nin 244. sayısı için yaptığımız görüşmede fakirlerin zenginler için tehlikeli olduğu ve mutlaka fakirlere de pastadan pay verilmesi gerektiğini belirterek, sanki ölüm nedenini haber veriyordu "İsmine ne denir bilemem ama, toplumda birşeylerin değişeceği kesin. 50 milyon insan çok fakir seviyesinde yaşıyor. İstanbul gibi bir metropolde kayıtdışı olaylarla birlikte günde 700 adli olay yaşanıyor. Bu tehlikeli bir durum. Türkiye'de 10—12 yıl sonra gençlerde gasp, kapkaç olayları yoğun olarak yaşanacak. Bu durumda şiddet artacak ve kötü şeyler yaşanabilecek".
 </p>
 <p class="metin">
  Başkalarının fakirliğinden insani olarak rahatsız olduğunu söyleyen Üzeyir Garih, fakirliğin artması durumundaki psikolojik korkuları da şöyle açıklıyordu: "Bekçi bile potansiyel tehlikedir zengin insan için... Kast sistemi insanları umutsuzluğa sevkediyor. Saldırılar olabilir. Ben halkın içindeyim, esnafla, öğrencilerimle... Kendi adıma bir korkum yok!"
 </p>
 <p class="metin">
  <b>
   İşadamı sadece para mı kazanır?
  </b>
 </p>
 <p class="metin">
  Üzeyir Garih'in en bilinen özelliği zengin bir Musevi olmasıydı. Oysa ki Üzeyir Garih sadece iki sözcüğe sığmayacak kadar "değişik zenginliklere" sahipti. İşadamlığının yanısıra "bilge" özelliği de olan Üzeyir Garih, Yeditepe Üniversitesi'nde derse giriyor, kitaplar yazıyor, gazete ve dergilere periyodik makaleler gönderiyor, yılda yüzün üzerinde konferans veriyordu.
 </p>
 <p class="metin">
  İş yönetimi, liderlik, fakirlik, mutluluk ve din sosyolojisi konularında uzman olan Garih, ölümünden iki gün önce, İstanbul Sanayi Odası'nda yaptığı konuşmada, mail ile bilgi alışverişini tavsiye ediyordu.
 </p>
 <p class="metin">
  Yıllardır Filipinler Fahri Başkonsolosluğu görevini de sürdüren Garih, DEİK Türk— Belçika İş Konseyi Başkanlığı, İSO, TÜSİAD gibi oluşumlarda da etkin görevler alıyordu.
 </p>
 <p class="metin">
  Bakü—Ceyhan boru hattından Kıbrıs'a barış suyu projesine kadar çeşitli projelerle yakından ilgiliydi. Orta Asya ve Rusya'da çok büyük inşaat projelerine imza atan Üzeyir Garih, tecrübelerini gençlerle paylaşmak için, 8 kitaba imza atmıştı. Bilgisayar eğitimini sürdüren, bol bol karikatür çizen 72 yaşındaki işadamı birçok açıdan Turgut Özal'ı hatırlatıyordu.
 </p>
 <p class="metin">
  <b>
   Genç ve mutlu olmasını biliyordu
  </b>
 </p>
 <p class="metin">
  72 yaşında olmasına rağmen Alorko Holding'in işlerini yöneten, hemen her davete katılan, basına durmaksızın demeç veren ve en önemlisi her zaman olaylara pozitif bakan birisinin bir hayat formülü olmalıydı. Garih,  yaptığımız görüşmelerde ısrarla yaş formülünü öğretmek istiyordu:
 </p>
 <p class="metin">
  "Önce öğrenmekten korkmayacağız. Öğrenmenin yaşı, zamanı yok. Ben bu yaşımda bilgisayar dersi alıyorum, interneti çok seviyorum. Bir insanın yaşı dört yaşın ortalamasıdır. Bunlar, kronolojik yaş yani nüfus kağıdı yaşı, fizyolojik yaş yani sağlık yaşı, psikolojik yaş yani insanın kendini hissettiği yaş ve morfolojik yaş yani göründüğü yaş. Bu dördünü toplayıp dörde böleceksiniz. Benimki de 72+40+40+60 deseniz 210 ediyor. Dörde böldüğünüz zaman 52—53 gibi bir şey ortaya çıkıyor. Eh, bahsettiğiniz enerjimin bir kısmını bu hesaplamadan alıyorum".
 </p>
 <p class="metin">
  Çevresine gülücük ve nazar boncuğu dağıtan Üzeyir Garih'in mutluluk tanımı da oldukça ilginç:  "Mutluluk göreceli bir kavramdır. Mutluluğun tanımını yapmak gerekiyor. Mercedesli birisi yerli bir arabaya binerse mutsuzdur, bir fakir yerli arabaya kavuşursa mutlu olur. İşte fark burada. Her fakir zengin olacak diye birşey yok. Topyekün eşitlik olmuyor. Komünist sistemde, Rusya'ya gittim ve orada bile eşitliğin olmadığını gördüm. Fakirler, zengin olmaya çalışırken, belirli bir standardı aştıklarında da mutlu olabilmeliler."
 </p>
 <p class="metin">
  <b>
   Ağlayan işadamı tiplemesini bozdu
  </b>
 </p>
 <p class="metin">
  Bazı çevreler Üzeyir Garih'i "azınlık" olarak görmek istese de, o, Türkiye'nin kalkınması, insanların mutlu olması için elinden geleni yapardı. Torunu yaşındaki gazetecilere "Lütfen iyi şeyler yazın, kamuoyuna moral verin" diyen Garih, son olarak, Milliyet Gazetesi'nin düzenlediği Kriz Paneli'nde, Osman Ulagay'a yaklaşıp "Olumsuz mesaj vereceksiniz diye çok korktum. Sunduğunuz iyimserlik için çok teşekkürler" diyecek kadar iyimserliğe inanmıştı.
 </p>
 <p class="metin">
  Yanında taşıdığı mavi boncukları duyduğu güzel sözlerden sonra muhatabına hediye eden ve en kötü ekonomi tablolarını bile "İyimser gözle yorumlayabilen" Garih Türkiye'yi kötü göstermenin hiçbir faydası olmayacağına inanıyordu.
 </p>
 <p class="metin">
  Zenginliği bir hayat amacı gören Museviler için en kolay yöntem paradan para kazanma şekliydi. Üzeyir Garih, tefecilikle suçlanan Yahudi işadamlarına nazire yaparcasına çarpıcı açıklamalar yapıyordu. Garih, ekonominin tefeciler yüzünden battığını belirterek "Bazı işadamları mecburen faize para yatırıyor. Fakat tefeciler faizli sistemi çok seviyor. Tefeci sistemin düzelmesini istemez" diyordu.
 </p>
 <p class="metin">
  Neve Şalom Sinegog'undaki cenaze merasimindeki tablo Üzeyir Garih'in Türkiye'de ne kadar kabullenilmiş ve değer verilen bir insan olduğunu ortaya koyuyordu. Sinegogun içersinde Musevilerden daha fazla Müslümanların olması, hatta bazılarının 'fatiha' okumayı talep etmesi bile Garih'e verilen değerin göstergesi. Garih'in ölümü bir gerçeği daha ortaya koydu. Biz insanlara gerçek değerini yaşarken veremiyoruz. Bir yazar 'biz Türkler ölü seviciyiz' diye formüle etmişti bunu. Bir insan öldü ama sanki bir alem öldü...
 </p>
 <p class="metin">
 </p>
 <p class="arabaslik">
  İsrail ile Türkiye savaşırsa
 </p>
 <p class="metin">
  Bir ropörtajımızda şaka yollu "Türkiye ile İsrail arasında bir savaş olursa hangi tarafı tutarsınız" sorumuza Üzeyir Garih, Türkiye ile Suudi Arabistan arasında bir savaş olsa siz hangi tarafı tutarsınız diye soru ile cevap verdi. Türkiye tarafını tutarım cevabı üzerine Garih "Aynı şey, ne farkı var. Kur'an—ı Kerim'den bir ayet okuyayım. Bakara Suresi'nin 62. ayetinde 'Şüphesiz, iman edenler yani Yahudiler, Hıristiyanlar ve tabilerden Allah'a ve ahiret gününe hakkıyla inanıp salih amel işleyenlere Rableri katında büyük mükâfat vardır. Onlar için herhangi bir korku yoktur' denilir. Bu ayetten sonra Hz. Muhammed, diskriminasyona gitmemiştir. Yeter ki sen vefalı ol. İman ettikten sonra Yahudi, Hıristiyan olmanın pek önemi yok. Ancak bazıları Müslüman olunduktan sonra tam imana gelineceğini söylüyor, benim bu görüşe de saygım var".
 </p>
 <p class="metin">
 </p>
 <p class="arabaslik">
  Yahudi niçin zengin olur?
 </p>
 <p class="metin">
  Üzeyir Garih ZAMAN Gazetesi'ne verdiği bir röportajında Yahudi—İktidar ilişkisini şöyle tanımlıyor: "Museviler gücü elde etmenin yolu nereden geçiyorsa ona yönelmişler. Avrupa'da Musevilere asalet kabul edilmemiş. Bu durumda da Museviler gücü elde etmenin yolunu paraya hakim olmakta bulmuş. Para, güce ulaşmanın en önemli yolu. Osmanlıda paşalarda güç vardı ama paraları yoktu. Yine borç içinde yüzen Avrupa kontları, güçlerini kılıçtan alıyorlardı.
 </p>
 <p class="metin">
  Rusya'da Bolşevik ihtilali olunca Museviler, bu ülkede gücün parada değil, bilimde olduğunu anladılar ve bilime yatırım yaptılar. Komünist idarede ya bilim adamı olunur ya da Komünist Parti'de üst düzey yönetici..
 </p>
 <p class="metin">
  Yahudilikte ailede ne konuşuluyorsa o olur. Türkiye'deki Yahudi ailesi parayı konuşur; çocuğunda ticaret kromozomlarına kadar işler. Rusya'daki komünist sistemde Yahudi ailesi bilim konuşur; çocuk bilimadamı olma hülyalarına dalmıştır bile.. Kısaca; güç ne ile elde ediliyorsa, —Museviler azınlık olmanın getirdiği içgüdüyle— o alanda çalışırlar."
 </p>
 <p class="metin">
 </p>
 <p class="arabaslik">
  50 yıllık uğraşın sonu..
 </p>
 <p class="metin">
  1929'da doğan Üzeyir Garih, İTÜ Makina Mühendisliğini bitirdikten sonra Necmettin Erbakan'ın yanında kısa bir süre asistanlık yapsa da aradığını bulamamıştı. Asistanlıktan aldığı paranın 4 katını veren dünyaca ünlü Carrier firmasında çalışmaya başladı. Üzeyir Garih, gelecekte bu firma ile ortak olacağını daha o yıllarda hayal ediyordu.
 </p>
 <p class="metin">
  1954 senesinde, İshak Alaton ile yüzde 50—50 bir ortaklık kuran Üzeyir Garih, apartman kalorifer tesisatı ve ısı sanayi müteahhitliği yaparak iş hayatına atılmıştı. Ve ilk sermayesi de 20 bin liraydı. O günün şartlarında birkaç lisan bilen mühendis olarak aranan kişi olan Garih, iş tekliflerini değerlendirmektense, ticaret yapmayı daha avantajlı görüyordu.
 </p>
 <p class="metin">
  Üzeyir Garih ve İshak Alaton'un ilk projeleri ise o dönem için oldukça önemli sayılacak Sümerbank Malatya Bez Fabrikası ilave dokuma tesisi ile Merkez Bankası Banknot Matbaası'nın klima santralleri oldu. Tamamen yerli malzeme kullanarak bu projeleri tamamlayan iki ortak Garih ve Alaton, 1954 yılında Alorko'nun temellerini attılar. İki ortak, 1963 yılında Alarko'yu bir anonim şirket haline getirmeyi başardı.
 </p>
 <p class="metin">
  Alarko Holding, bugün yılda 1 milyar dolar ciroya sahip ülkemizin önde gelen holdinglerinden. Şirketin inşaattan turizme, enerjiden gıdaya kadar çeşitli alanlarda yatırımları bulunuyor. Almanya, Rusya, Orta Asya ve Afrika'da çeşitli inşaat işleri ile taahhüt alanında uzmanlaşan Alarko Holding'in toplam 7 bin, yurtdışındaki projelerinde ise halen 2 bini aşkın kişi çalışıyor.
 </p>
 <p class="metin">
  Alarko Şirketler Topluluğu'nda yer alan şirketler ise şöyle: Alsim Alarko San. ve Tic. AŞ, Alarko Gayrimenkul Yatırım Ort., Konut AŞ, Aldem AŞ, Yıltaş AŞ, Al—Riva Projesi AŞ, Lilo—Hermann—Perk, Mosalarko J.V., Alarko Carrier San. ve Tic. AŞ, Alfenaş AŞ, Almüt AŞ, Alamsaş AŞ, Attaş AŞ, Altek AŞ Temzez AŞ, Alfarm AŞ.
 </p>
 <br/>
 <center>
  <a class="anaorta" href="http://web.archive.org/web/20020329154947/mailto:biroluzunay@hotmail.com">
   biroluzunay@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/352/kapak/1.htm), [web.archive.org (arşiv bağlantısı)](http://web.archive.org/web/20020329154947/http://www.aksiyon.com.tr:80/2001/352/kapak/1.htm)
