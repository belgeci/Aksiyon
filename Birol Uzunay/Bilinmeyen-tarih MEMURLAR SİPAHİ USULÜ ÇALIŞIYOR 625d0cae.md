# MEMURLAR SİPAHİ USULÜ ÇALIŞIYOR

*Birol Uzunay Bilinmeyen-tarih*

<div>
 <p>
  <font>
   Türk bürokrasisi adı konulmamış bir "sipahi
sistemi"yle işliyor. Devlet,  üst düzey bürokratlara maaşları dışında hizmet gideri vermiyor ve giderleri karşılamak için kurulan dernek ve vakıfların aldıkları zorunlu bağışlara göz yumuyor. İhtiyaç için açılan dernek ve vakıflar zamanla holdinge dönüşüyor. Bu işten zararlı çıkan ise en küçük resmi işlemi "lüks" sayılan vatandaşlar oluyor.
   <br/>
   <br/>
   Hizmet giderlerini kurdukları derneklerle karşılayan
memurlar başlangıçta, halktan topladıkları küçük
paralarla kağıt, benzin, mobilya alıyorlardı;
bugünse kurulan vakıf ve dernekler trilyonlara
hükmediyor ve biriken paraların ne yapılacağı en
zor soru! İşte, vakur, bilgili, saygılı, büyük
memurlarımızın çizdiği Türkiye bürokrasisinin bu
bilinmeyen yüzü ve yıkılamayan "bürokrat
zümresinin" güç kaynağı...
   <br/>
   <br/>
   <b>
    Bürokrasi sistemi "sipahi"
   </b>
   <br/>
   <br/>
   <br/>
   Memurların dernek, vakıf ve özel kuruluşlardan
aldıkları hizmet yardımları ilk bakışta ahlaki
görünmese de bu sistem, Türkiye'deki bürokrasinin
çalışma şeklini özetliyor. Kamu harcamaları
kalemlerine göre memurlara sadece maaşları ve
yollukları ödeniyor. Mobilyası eskiyen ya da
arabasını tamir ettirmek isteyen bir memurun
devletten para isteyip bu parayı elde etmesi
neredeyse imkansız...
   <br/>
   <br/>
   Devlet sisteminin bel kemiği olan memurların
dernekler yoluyla işlerini yürüttüğünü kamu idaresi
çok iyi biliyor ve zorunlu bağışlarla yürüyen devlet
sistemi hükümetlerin işini kolaylaştırıyor. Valilerin,
kaymakamların, polislerin, sağlıkçıların,
eğitimcilerin, bakanlık çalışanlarının,
üniversitelerin işleyişi tamamıyla, kurulan dernek ve
vakıflara bağlı.
   <br/>
   <br/>
   Adı konmamış bir "sipahi sistemi" oluşturan Türk
bürokrasisinin en büyük kurbanları ise en tabii kamu
hizmetini yaptırmak isteyen vatandaşlar oluyor.
Bazen bir resmi dairede işlem yapmak için 4 farklı
derneğe bağış yapmak gerekiyor. Sipahi sistemi
yüzünden, tapu işlemleri yaptırmak, otomotiv satın
almak, pasaport çıkartmak, ehliyet almak, hatta
nüfus cüzdanı yeniletmek bile büyük lüks!
   <br/>
   <br/>
   Asgari ücretli, hatta hiçbir geliri olmayan
vatandaştan alınan "zorunlu bağışlar", devlet
işlelerini yürütmek dışında, zengin bir bürokrat
sınıfını ortaya çıkarıyor. Yıkılamayan bürokrasi,
seçilmişin önüne geçen "atanmışlar" ve karmaşa
ortamından yetki çıkaran bürokratların gücü,
dernek ve vakıf gelirlerine dayanıyor. Bugün
Türkiye'nin en büyük holdinglerinden biri olan
OYAK'ın da kuruluşu benzer para toplamalarla
başlamıştı. Yine polis teşkilatının vakıfları,
topladığı paraları önce bankada faize yatırırken
Ankara Sigorta'yı satın aldı.
   <br/>
   <br/>
   <b>
    Milli Eğitim ve hastaneler büyük can yakıyor
   </b>
   <br/>
   <br/>
   <br/>
   Başta hastaneler, okullar, asker ve emniyet vakıfları
ve hemen tüm bakanlıklarda onbinlerce memur
vakfı ve derneği bulunuyor. Onbinlerce rakamı hiç
de abartı değil; çünkü özellikle okul, nüfus, hastane
ve emniyet işlemlerinde alınan ücretlerin hukuki bir
kalıba oturması gerekiyor! İstanbul'un 400 bin
nüfuslu Kağıthane ilçesinde 750 tane dernek var ve
bu derneklerin yaklaşık 650 tanesi resmi kurumların
kurmuş olduğu derneklerden oluşuyor.
   <br/>
   <br/>
   Her ilçenin emniyet müdürlükleri tarafından kurulan
koruma derneklerine yardım alınırken, ehliyet ve
ruhsat için birden fazla derneğe bağış yapmak
zorundasınız. Bazen de Bağ-Kur gibi kurumlarda en
küçük bir işlem yaptırmak için bir kitapçık almak
zorundayız.
   <br/>
   <br/>
   Binbir çileyle SKK kuyruklarında sıra
bekleyen hastalar, yıllarca ödedikleri pirimlerin
karşılığını almak bir yana borçlu bile
çıkabiliyorlar. Tedavi için birkaç derneğe birden
bağış yapan hastalar "nihayet kurtuldum" derken
aldıkları ilaçlar için kendilerinden "poşet parası"
isteniyor. Her hasta poşet almak zorunda ve her
poşet 250 bin lira.
   <br/>
   <br/>
   Ehliyet, ruhsat, plaka, pasaport, tapu,
emlak, okul kayıtları gibi işlemler ise kelimenin tam
anlamıyla lüks oldu. Çünkü en küçük bir işlem
yapmak için birkaç vakfa ya da derneğe zorunlu
bağış yapmak gerekiyor, bunun maliyeti de en az
12-20 milyon lira.
   <br/>
   <br/>
   <b>
    Vakıflar turistlere bile el atıyor
   </b>
   <br/>
   Birçok turistik ilçemizde yerlilerden bağış almayı
yeterli görmeyen bürokrasi sistemimiz turistlerden de
para topluyor. Örneğin Çeşme'de her turistten 6
dolar ayak bastı parası alınıyor. Bağış adı altında
"Emniyet taşkilatı"na alındığı söylenen paranın
daha sonra nereye gittiği ise bilinmiyor; çünkü
turistik ilçelerin bağlı olduğu valiler, "bizim böyle
bir paradan haberimiz yok" diyor.
   <br/>
   <br/>
   İstanbul'da bulunan Dr. Siyami Ersek
Hastanesi'nde ise tam bir "bağış" ayrıcalığı
yaşanıyor. Devlet hastanesi statüsünde olduğu için
ücretsiz olması gereken Siyami Ersek Hastanesi'nde
hastalar ödedikleri makbuz kadar tedavi oluyorlar.
Hastalardan haftalık ortalama 700 milyon lira
zorunlu bağış alan hastane yönetimi, bağış
yapmayanların tedavisini aylarca geciktiriyor.
Hastanede alınan tahlil, teşhiş, röntgen ücretlerinin
döner sermaye yerine vakfa gitmesi ayrıca bir suç.
   <br/>
   <br/>
   Türkiye'deki 81 vali, vali yardımcıları,
mülkiye müfettişleri ve kaymakamların kurduğu
Türk İdareciler Vakfı, halktan topladıkları
bağışlarla bugün yaklaşık 30 trilyon liralık bir
bütçeyi idare ediyor. Her yıl halktan toplanan
zorunlu bağışlarla yaklaşık 500 milyar lira gelir
elde eden Türk İdareciler Vakfı, gelirlerini önce
repoda değerlendiriyor, sonra emekli ikramiyesi
dağıtıyor.
   <br/>
   <br/>
   Bin 500 üyesi bulunan Türk İdareciler
Vakfı'nın başkanlığını İçişleri Bakanlığı
Müsteşarı yürütüyor. Vatandaşa "gönüllü bağış"
sistemi ile yaklaşan vakfın gelir kaynakları şöyle:
Av teskeresi, silah ruhsatı ve sahiplik başvuruları
için 10'ar milyon liralık başvuru formu, mevzuat
kitapçıkları ve bürokrasiden kaynaklanan her türlü
kırtasiyecilik işlemleri...
   <br/>
   <br/>
   İsteyen her mülki idare amiri de bu vakfa üye
olamıyor. Vakfın kuruluş aşamasında yapılan
işlemleri tasvip etmeyen vali ve kaymakamlar hiçbir
şekilde vakfa üye yapılmıyorlar.
   <br/>
   <br/>
   Türkiye'de yaklaşık 830 kaymakam görev yapıyor
ve zoru başaran idealist bir kaymakam hayallerindeki
son model lüks aracı beklerken, en yenisi 12
yaşında olan eski bir Doğan marka araç ile
karşılaşıyor.
   <br/>
   <br/>
   Makam aracı için İçişleri
Bakanlığı'na başvuran bir kaymakam bazen 5 yıl
sonra ancak cevap yazısı alabiliyor. "Kaymakan
Bey'in" tek sıkıntısı makam aracıyla da sınırlı
değil. Makam aracında kullanılacak benzin, telefon
görüşmeleri, koltuk takımları, faks ücretleri,
içecekleri hatta kullanılan kağıtların hiçbiri İçişleri
Bakanlığınca sağlanmıyor. Bütün bu giderler için
buldukları en kestirme yöntem ilçe derneği kurmak...
   <br/>
   <br/>
   İlçe derneklerinin en büyük gelir kapısı
ise bağışlar... Kağıt üstünde gönüllü olarak verilen
bağışlar, uygulamada hiç de gönüllü verilmiyor.
Kaymakamlıkla ilgili resmi işi olanlara kesilen
makbuzlar, "ödemessen işini göremezsin diyen"
bakışlar, bu derneklerin en büyük gelir kapısı.
   <br/>
   <br/>
   Bürokratların makam aracı almak ya da
günlük hizmet masraflarını karşılamak için
başvurdukları yöntemlerden biri de Fakir Fukara
Fonu'ndaki paralar... Bürokratların bu fondaki
paraları "makamları" için kullandıkları bir iddia
düzeyinde; çünkü görüştüğümüz 12 kaymakam da
Fakir Fukara Fonu'ndaki paranın kullanılmasına
"ihanet" diyorlar.
   <br/>
   <br/>
   1986 yılında kurulan Fakir Fukara Fonu,
gelirlerini trafik cezalarından ve fon kesintilerinden
karşılıyor. Hiçbir geliri olmayan, acz içindeki
vatandaşlar için kurulan bu fon daha çok yiyecek ve
ilaç yardımı yapabiliyor. İlçelerde kaymakamların,
illerde de valilerin gözetiminde olan Fakir Fukara
Fonu'nu dağıtmak için kaymakam ve valiler vakıf
kurup, kendilerini de bu vakfın başkanı ilan etmek
zorunda.
   <br/>
   <br/>
   Fakir Fukara Fonu'ndan yardım
almak ise bir hayli zor; asgari ücretli birisi bile bu
fona başvuramıyor.
   <br/>
   <br/>
   <b>
    Bağışlar kontrolden çıktı
   </b>
   <br/>
   Kamu kurumları nezdinde kurulmuş dernek ve
vakıflara yapılan bağışlar, o kamu kurumunun
örtülü ödeneği gibi kullanılıyor. Genel bütçe
içerisinde başta  Sayıştay denetimine tâbi olması
gereken harcamalar, etkili bir denetimden ve
şeffaflıktan uzak...
   <br/>
   <br/>
   Hizmet giderleri için kurulan vakıf ve
derneklerin nasıl bir rant yuvası haline geldiği ve
kontrol edilemediğini Milli Eğitim Vakfı en iyi
biçimde özetliyor. Öğrenci karneleri, diplomalar,
başarı belgeleri, öğrenci kişisel dosyaları, öğrenci
kimlikleri ve otopark gelirleriyle beslenen vakıf,
fakir öğrencilere burs vermek için kurulmuştu; oysa
ki bugün aynı vakıf faiz zengini.  Karnelerini
alanların "zorunlu bağışları" fakir öğrenciler yerine
bankalara yatırılıyor. Geçtiğimiz yıl 1 trilyon lira
faiz geliri elde etmeyi amaçlayan Milli Eğitim
Vakfı'nın son 1.5 yıllık faiz geliri 7 trilyona ulaştı.
   <br/>
   <br/>
   Bütün Türkiye'de 732 şubesi olan Milli
Eğitim Vakfı'nın toplam geliri 31 trilyon lira ve bu
gelirlerin de sadece yüzde 53'ü amaca yönelik
harcanıyor. Milli Eğitim Vakfı kuruluş amacına
yönelik çalışıp paraları banka yerine öğrenci bursu
olarak kullansaydı fazladan 13 bin öğrenci burs
alacaktı.
   <br/>
   <br/>
   Özellikle emniyet, hastane ve milli eğitim
çalışanlarının kurdukları derneklerin gelirleri
holdinglerle yarışıyor. Polis Vakfı'nın banka alma
girişimleri geliri hakkında bir fikir verirken, aylık
400 milyar lira gelir elde eden dernekler var.
Polislerin hizmet giderlerini desteklemek için 5
farklı dernek, vakıf ve fon var ve bu kuruluşların
aylık gelirleri yüz milyarlarla ifade ediliyor. Oysa
sadece iki hafta önce benzini bittiği için otoyolda
görev otosunu iten polis memuru Emin Kepçe, trafik
kazasında hayatını yitirmişti.
   <br/>
   <br/>
   2001'de Nüfus Hizmetlerini Geliştirme Vakfı
6.9 trilyon lira kazancı üzerinden 696.6 milyar lira,
Gümrük Vakfı ise 2.9 trilyon lira kazanç üzerinden
292.6 milyar lira vergi ödedi.
   <br/>
   <br/>
  </font>
 </p>
 <p>
  <font>
   (Bu yazı 119 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1202), [web.archive.org (arşiv bağlantısı)](http://web.archive.org/web/20050228022558/http://www.aksiyon.com.tr:80/yazdir.php?id=1202)
