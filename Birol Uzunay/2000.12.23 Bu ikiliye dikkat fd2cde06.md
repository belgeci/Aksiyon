# Bu ikiliye dikkat

*Birol Uzunay 2000.12.23*

<div>
 <p class="spot">
  Asker ve memur kenti  Ankara'dan,  süregiden  ekonomik sisteme   aykırı iki ticaret  örgütünün  başından, iki  aykırı ses yükseliyor.   Zafer Çağlayan ve Sinan Aygün  son çıkışları ile  İstanbul'un  iki  örgütünün dükalığına da  son verdiler. Hatta  son  aylarda gündem belirlemede  Ankara   İstanbul'dan daha başarılı olmaya başladı
 </p>
 <p class="metin">
 </p>
 <img border="0" src="/web/20020325031101im_/http://www.aksiyon.com.tr/2000/316/resimler/Dikkat.jpg"/>
 <p class="metin">
  Gelişmiş demokrasilerde sivil toplum örgütleri, sistemin adeta sigortası.. Türkiye'de de sivil toplum örgütlerinin ne kadar yeterli oldukları ve objektif kalabildikleri ise tartışmalı bir alan. Türkiye'deki ekonomik ve siyasal çarpıklıkları ise herkes biliyor; iş bu çarpıklıkların sorumlularına dayanınca ortalık süt liman oluyor. Özellikle iş dünyasının çarpıklıklara karşı gösterdiği tepkiler çok cılız. TÜSİAD gibi etkinliği tartışılmayan oluşumlar bile elit duruşlarını çoğunlukla ateş kendilerine de sıçradığında bozuyorlar. Siyasetçilerin tepkisizliği lider korkusuyla oluşurken, işdünyasının tepkisizliği ise 'çarpıklıklara bir şekilde bulaşmış olmakla' açıklanıyor.
 </p>
 <p class="metin">
  Türkiye'nin kerli—ferli işadamları suspus dururken son yıllarda iki cesur ses sessiz çoğunluğun sesi olmaya çalışıyor: Ankara Sanayi Odası Başkanı Zafer Çağlayan ve Ankara Ticaret Odası Başkanı Sinan Aygün. Her iki cesur yüreğin de kesişme noktası oldukça fazla: Devlet ihalelerine bağımlı olmadan çalışmaları, faizden nefret etmeleri, merkezi sistemi eleştirmeleri, öneri getirebilmeleri ve en önemlisi sivil olmaları...
 </p>
 <p class="metin">
  Özgürlüğün sebebi, hortumcu olmamaları
 </p>
 <p class="metin">
  Sinan Aygün ve Zafer Çağlayan isimlerini özellikle son aylarda duymayan kalmadı gibi; çünkü her iki işadamı da başkanı oldukları odanın fikirlerini en sert ve çarpıcı bir üslûpla duyuruyor. Rantçılara, kaçakçılara, nüfuz casuslarına ve hükümete en sert tepkiyi gösterebilen her iki işadamı da bugüne kadar devlet ihalelerine hiç girmemiş. Devlet ihalelerine bundan sonra girme fikrine ise Sinan Aygün 'Bundan sonra da girmeyi düşünmüyorum' derken Zafer Çağlayan ise 'Fırsat olursa girerim, kendi dürüstlüğümden şüphem yok' diyor. Onları farklı kılan özellik de bu olmalı; çünkü sivil toplum örgütlerinin başında bulunan işadamlarının 'gür sesle' eleştiri yapabilmesine pek alışkın değiliz. Sinan Aygün Gazi Üniversitesi İngiliz Dili ve Edebiyatı Bölümünden mezun ve halen inşaat malzemeleri satan mütevazı bir işadamı. Zafer Çağlayan ise makina mühendisi. Alüminyum ve inşaat sektöründe çalışıyor. Her iki işadamı da, çalışma hayatına çıraklıktan başlamışlar ve öteki Türkiye'yi iyi biliyorlar. Bu yüzden de faizcilere ve banka sistemine karşı topyekûn savaş açmış durumdalar.
 </p>
 <p class="metin">
  Zafer Çağlayan faizciler hakkında 'onlarla savaşmak benim yaşama gayem' derken, Sinan Aygün 'Mantığı olan herkesin bu faiz sistemine karşı çıkması gerekir' diyor.
 </p>
 <p class="metin">
  İnşaat malzemeleri satan Sinan Aygün hiçbir bankadan kredi çekmemeye kararlı, Zafer Çağlayan ise alüminyum sektöründe faaliyet gösteriyor ve iş yaptığı bankacılara bile bankacılık sektörünün kötülüklerini anlatıyor.
 </p>
 <p class="metin">
  'Ne korkağız ne de hortumcu!'
 </p>
 <p class="metin">
  'Oda başkanlığını bırakınca iş yaşamım bozulur mu?' gibi bir endişe taşıyıp taşımadıklarını soruyoruz: Sinan Aygün 'Yıllık 700—800 bin dolarlık cirom var ve gelecekte de kimseden korkum yok; korkuyu hortumcular duysun. Ben kimseyi dolandırmadım" diyor. Zafer Çağlayan ise "Ülkemizdeki temel sorunlardan biri de sivil toplum örgütünün başına geçen kişilerin pısırık kalmaları.. Kendi işini düşünen korkan bir kimse ne diye ön plana çıkar ve başkalarını savunmaya kalkar bunu anlayamam" diyor.
 </p>
 <p class="metin">
  TOBB Başkanı Fuat Miras'ın 'Çok muhalefet yapıyorsun, biraz sus' şeklindeki uyarısına Sinan Aygün yorum yapmak istemiyor. Devlet imkanlarını özel sektörün emrine veren nüfuz casusu bürokratları isim isim açıklayan Sinan Aygün, bu isimlere yenilerini ekleyeceğini ve halen görev yapan bürokratlardan da çekinmediğini vurguluyor.
 </p>
 <p class="metin">
  Zafer Çağlayan ise kendisine menfi uyarının gelmediğini söylerken iktidar partilerinin ekonomi politikalarında takındığı politikalara oldukça şaşırmış. Çağlayan, muhalefet partilerinin, Ankara Sanayi Odası'nın fikirlerine büyük destek verdiğini, ancak iktidara geçince verilen bu desteğin unutulduğunu söylüyor.
 </p>
 <p class="metin">
  Önerilere devam
 </p>
 <p class="metin">
  Ekonomi dünyası için adeta think—tank ikilisi gibi çalışan Sinan Aygün ve Zafer Çağlayan'ın önerileri devlete para da kazandırıyor. Sinan Aygün önerilerini 4 kişilik bir ekiple, Zafer Çağlayan ise 11 kişilik yönetim kuruluyla birlikte hazırlıyor. Zamanlamayı da düşündüklerini söyleyen Zafer Çağlayan, "Önerinin içeriği kadar, ne zaman ve kimin tarafından söylendiği de önemli. Herkes bedelli askerlik olsun diyor ama biz söylediğimizde gerçekleşiyor. Tarafsızlık ve zamanı iyi ayarlama var bu başarının altında" diyor.
 </p>
 <p class="metin">
  İkilinin, bedelli askerlik, THY biletleri, Spor Loto, kamu arazileri, enerji politikalarıyla ilgili çalışmaları kamuoyunda oldukça ses getirdi. Sinan Aygün'ün son projesi ise orman arazilerinin korunmasıyla ilgili. Ormanlardaki ağaçları, yapı yapmalarına izin verilen ailelere zimmetlemeyi öneren Sinan Aygün, bu yöntemde hem sağlıklı yapılaşmanın oluşacağını hem de ağaçların koruma garantisine alınacağını savunuyor. Zafer Çağlayan yeni önerilerini açıklamaktan kaçınırken, yönetim kurulunun mutad toplantılarında gündemi değerlendirdikten sonra öneriler hazırladıklarını belirtiyor.
 </p>
 <p class="metin">
  Sinan Aygün, "Dikkat edin, tekliflerimiz ülke yararına, ne bizi ne de başkasını kayırıyor. Galiba yapılan diğer tekliflerden farkı da bu" diyor.
 </p>
 <p class="metin">
  En sivil eleştiri yapılır
 </p>
 <p class="metin">
  Eleştiri ve önerileriyle toplum örgütlerine büyük fark atan Zafer Çağlayan—Sinan Aygün ikilisinin asker ve bürokrasi kenti Ankara'da en sivil ve en özgür eleştirileri yapabilmeleri oldukça ilginç... Özgürlük kenti olarak bilinen İstanbul'da 250 bin esnafı temsil eden İTO Başkanı Mehmet Yıldırım'ın ara rejimi andıran tekliflerini görünce işadamları arasındaki anlayış farkının şehirlerin bilinen imajlarını bile değiştirebileceğini anlıyoruz.
 </p>
 <p class="metin">
  Biz Ankara'yı sadece memur kenti olarak biliyorduk. ATO Başkanı Sinan Aygün ise Ankara'nın sadece bir memur kenti olamayacağını savunarak "Ticaret Odası olarak bizim 135 bin üyemiz var, İstanbul üye sayısı ise 250 bin. Ancak her iki şehrin nüfuslarını oranlarsak Ankara'da daha yoğun işletme var diyebiliriz" diyor. Zafer Çağlayan da Ankara'da sanayi odasına kayıtlı 3 bin firmanın olduğunu ve İstanbul ve İzmir'den sonra 3. büyük şehir olduklarını belirterek "Ankara sanayicisinin problemleri Türkiye'nin problemlerini de yansıtıyor. Ankara sanayisi hiç de küçük değil" diyor.
 </p>
 <p class="metin">
  Son dönemde İstanbul'daki oda başkanlarının ikinci planda kaldığını, İzmir'deki oda başkanlarının ise isminin bile zor hatırlandığını söylediğimizde ise yine mütevazı cevaplar aldık. Zafer Çağlayan kendilerinin yüksek sesle eleştiri yapmalarını 'üslûp farklılığı' olarak açıklıyor. Sinan Aygün ve Zafer Çağlayan, son yıllarda İstanbul ticaret ve sanayi odalarının Ankara'daki sanayi ve ticaret odalarından geride kaldığı fikrine yorum yapmaktan kaçınıyorlar. Mehmet Yıldırım ve Hüsamettin Kavi ile aralarında hiçbir problem olmadığını da ısrarla vurguluyorlar.
 </p>
 <p class="metin">
  Ya onlar başbakan olsa...
 </p>
 <p class="metin">
  Türkiye gündemiyle ilgili hemen her konuda demeç veren ve hazırladıkları önerilerle büyük ses getiren think—tank ikilisine "Ya siz, başbakan olsaydınız, ilk yapacaklarınız neler olurdu?" sorusunu yönelttiğimizde kendinden emin ve alt yapısı iyi çalışılmış cevaplar aldık.
 </p>
 <p class="metin">
  Sinan Aygün ilk olarak Türkiye'nin kaynak ihtiyacını gidermek için kamu arazilerini satışa çıkaracağını söyleyerek ' Bir ülke düşünün ki, topraklarının yüzde 65'i devletin olsun ve bu devlet borç içinde yüzsün. Kamuya ait toprakların sadece yüzde 1'i satılsa 50 milyar dolar para kazanırız. Devlet üstündeki hantallığı atıp, topraklarının yüzde 3'ünü satabilse 150 milyar dolar para kazanacak. Bu para da devleti borç batağından kurtarıp faize çalışmayı engelleyecek" diyor. Sinan Aygün Türkiye'deki yapının, para kaynaklarını kendi eliyle kestiğini belirterek "PKK'ya 100 milyar dolar, batık bankalara 10 milyar dolar, görev zararlarına 20 milyar dolar veren bir ülke, para yok diyemez, sadece parasını vatandaşına vermiyor denilebilir" diyor.
 </p>
 <p class="metin">
  Zafer Çağlayan ise ekonomik reformlara geçmeden önce seçim sistemini değiştirip, Meclis'e daha çok yetki vereceğini söylüyor. Türkiye'nin öncelikli ekonomik probleminin gelir dağılımı olduğunu söyleyen Çağlayan, "Sessiz çoğunluğun hakkını vermeden ekonomik anlamda ne yapılsa boştur" diyor. Zafer Çağlayan ayrıca enflasyonu düşürmek için dargelirlilerle haftada en az bir gün toplantı yapıp, onların sorunlarını ve önerilerini dinleyeceğini söylüyor.
 </p>
 <br/>
 <center>
  <a class="anaorta" href="http://web.archive.org/web/20020325031101/mailto:birol uzunay@mynet.com">
   birol uzunay@mynet.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/316/ekonomi/1.htm), [web.archive.org (arşiv bağlantısı)](http://web.archive.org/web/20020325031101/http://www.aksiyon.com.tr:80/2000/316/ekonomi/1.htm)
