# Zengın cemaatı

*Birol Uzunay 2001.07.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Alt ve orta sınıfla ilişkilerini keskin biçimde ayıran "kaymak  tabakanın" meşhur patronlarını, güzel gelinlerini ya da küçük veliahtlarını görme şansımız pek kalmadı. Çünkü dünün mütevazı zengini bugün toplumdan kaçıyor, kendi gettolarında "zengin cemaati" içinde yaşıyor
  </font>
 </div>
 <div id="newsText">
  <font class="detail-text">
   Boşverin siz ekonomik krizi; Türkiye'de başka problemler de var! Laila herkesi içeri almıyor; Chinawhite çabuk doluyor; MetroCity'de daire kalmadı; neden her yerde Zegna satılmıyor; bıktım üç aylık mobilyalardan; havuz ıslatıyor; sıcak terletiyor ve neden çalışmaz bu fakirler!..
   <br/>
   <br/>
   Türkiye ilginç ülke. Bir yanda krizin getirdikleriyle inim inim inleyenler, diğer yanda yeryüzü cennetini yaşayanlar. Fakirleri tanıyoruz: İşsizler, yüzde 5'lik zam alanlar, emekli dul ve yetimler, vergi mahkumu esnaflar... Peki ya şu fakir ülkenin fakir insanları arasında yeryüzü cennetinde yaşayabilenler kim? Medyatik işadamları değil, Televole kahramanları değil, "bizim sokağın başında süslü evin sahibi" hiç değil. Peki ama kim bu nüfusun yüzde 5'ini oluşturan ve Avrupalıları bile kıskandıran "kaymak tabaka"?
   <br/>
   <br/>
   Tanımıyoruz onları. Etilerde, Teşvikiye'de, Moda'da ya da Anadolu'nun meşhur Bahçelievler'inde oturan zenginler yok artık. Alt ve orta sınıfla ilişkilerini keskin biçimde ayıran "kaymak tabakanın" meşhur patronlarını, güzel gelinlerini ya da küçük veliahtlarını görme şansımız pek kalmadı. Çünkü dünün mütevazı zengini, bugün toplumdan kaçıyor, kendi gettolarında "zengin cemaati" içinde yaşıyor.
   <br/>
   <br/>
   Şehir dışına yapılan etrafı kalın duvarlarla örülü lüks sitelerde yaşayan bugünün zenginleri, önce hastanelerini ve okullarını farklılaştırdı, sonra tüm tüketimini... Amaç belli: Alt ve orta sınıftan çok farklı, zengin sınıfla aynı yaşam.
   <br/>
   <br/>
   Zengin sınıfın toplum ortalamasından kaçması uzun vadede tehlikeler barındıyor: Servete ve zengine duyulan kin artıyor, alt sınıflar ümitsizliğe düşüyor ve zengin-fakir kesimler arasında sanal düşmanlıklar meydana geliyor!
   <br/>
   <br/>
   Zenginler omuz omuza yaşıyorlar
   <br/>
   <br/>
   Zenginlik göreceli bir kavram ve "zenginler" bütün ülkelerde belirli bir sınıfı oluşturuyor. Türkiye zenginlerinin farkı ise gelir dağılımındaki adaletsizliğin sadece rakamlara değil, yaşama ve düşünceye de yansıması. Zengin sınıfı kendini toplumdan tecrit ederek farklı tüketiyor, farklı yaşıyor, farklı düşünüyor ve "cemaatleşme" başlıyor.
   <br/>
   <br/>
   Şehiriçinde yaşam yerine lüks sitelerde omuz omuza bir yaşam sadece güvenlik açısından değil, "frekans" açısından da önemli. Zengin-fakir diyalogları yok artık.
   <br/>
   <br/>
   Zenginlerin birarada yaşama, aynı kültürü paylaşma ve aynı tüketim ürünlerine yönelmelerinin görünen birkaç sebebi var. Gelir dağılımındaki çarpıklıklar zengin kesimi de tedirgin ediyor ve olası bir tepkiden korkuluyor. Gelir dağılımının Türkiye'ye has bir özelliği de zengin olmanın imkansızlaşması. Zengin olmanın imkansızlaşması, mevcut zenginlere "farklılık" kazandırıyor. Sosyolog Ali Bulaç'ın tesbitiyle toplumun meşru saymayacağı yaşamı rahatça yaşamak ve ancak zenginlerin anlayabileceği kendi aralarındaki "gösteriş merakı" gibi psikolojik sebepler iki kesimi birbirinde uzaklaştırıyor...
   <br/>
   <br/>
   Zenginlerin "Beyaz Türk" lakabını alıp, toplumdan kendilerini tecrit etmelerinde devletin 80 sonrasında, sınıflar arasında hakem rolünü unutarak toplumsal uzlaşmayı unutması da etkili oldu.
   <br/>
   <br/>
   Sınıf değişimi çok zor
   <br/>
   <br/>
   Türkiye'de ortalama 15 milyon hane var. 15 milyonluk hane içinde "durumu iyi" hanelerin sayısı sadece 750 bin. Zengin hanelerin sayısı ise zenginliğin derecesine göre değişiyor. Ancak insanca yaşam koşullarını kurabilmiş 4-5 milyonluk bir kitlenin varolduğu tahmin edilirken, yaklaşık 25 milyon kişinin zorunlu tüketim maddelerini almakta zorluk çektiği, en iyi bilinen Türkiye gerçeği!.
   <br/>
   <br/>
   Zengin ve fakir arasındaki uçurumun büyüklüğü, Türkiye'nin sosyal yapısını da tehlikeye sokuyor. Fakir-orta sınıf-zengin sınıfları arasında geçiş çok zorlaştı. Orta sınıf sayılan bir kişinin, zengin sınıfın tüketim alışkanlıklarını karşılayabilmesi için kriz öncesi 10-13 yıl gerekiyordu. Kriz sonrası Türkiye'de ise sınıfların birbirlerinin tüketimini yakalayabilmesi için 16-18 yıl gerekiyor. Bu yıl farkı da sosyal bilimciler tarafından oldukça tehlikeli bulunuyor.
   <br/>
   <br/>
   Yapılan anketlerde fakir sınıf Türkiye'nin sorunlarını siyasetçilerden çok, zenginlerin sırtına yüklüyor. Zenginler ise tüm çarpıklıkları gecekonducuların çıkardığını savunarak varoşları "kaçak elektrik-su kullanan, vergi ödemeyen, devletten nemalanan asalaklar" olarak görüyor.
   <br/>
   <br/>
   80 öncesinin ölçülü, "görünen" zenginleri yerine bugün; sınırsız tüketim yapan, kendi sınıfı dışında görünmeyen bir kitle var. Doç. Dr. Melih Pınarcıoğlu'nun tesbitleriyle bugünün zengini "Para kazanmak kadar tüketmenin de kutsal olduğuna inanan, sürekli talep edip, şikayet eden, serveti paylaşıma kapalı, sorumluluğu sevmeyen" kişilerden oluşuyor.
   <br/>
   <br/>
   Önce devlet zengini, sonra
   <br/>
   <br/>
   Özal zengini ve faizci zengin
   <br/>
   <br/>
   Cumhuriyetin ilk yıllarında Türkiye'de gerçek anlamda bir zengin sınıf yoktu. Zenginliği azınlıkların elinden almak isteyen Cumhuriyet yönetimi Ziya Gökalp'in "Modern tarihe katkıda bulunacak ve tarihin aktörü olacak bir sınıf lazım" sözünün etkisiyle rejime bağlı işadamları yetiştirmeye başladılar.
   <br/>
   <br/>
   1923 İzmir İktisat Kongresi'yle zenginler belirlenmeye başlandı. Bu dönemin zenginleri aşamalı olarak zenginliğe ulaşıyorlardı ve "seçilmiş" olmalarının avantajını koruyorlardı. 1929' da kabul edilen devletçililik ile devlete ve rejime sıkı sıkı bağlı zenginler daha da rahatladılar.
   <br/>
   <br/>
   1980 sonrasında inşaat, turizm ve tekstil zenginleri ortaya çıktı. 90 sonrasında ise faiz zenginleri belirdi ve parayı iyi kullananlar kolayca zengin sınıfın içine dahil oldular.
   <br/>
   <br/>
   Batı kültürünü gösterecek ve toplumdaki kültürel değişime öncelik yapması için desteklenen zengin sınıfı, kendi kültürünü üretemedi. Bir dönem Fransız, yakın geçmişte Alman, bugünlerdeyse Amerikan kültürünü örnek alan zengin sınıfın bugün kullandığı kültürün adı "tüketim".
   <br/>
   <br/>
   Farklı, en farklı...
   <br/>
   <br/>
   Tüketmek, daha çok tüketmek... Bugünün zengininin büyük uğraşısı bu. Zengin sınıfının farklılık isteklerine şirketler de kayıtsız değil. Belirli markalar, her yerde şube açmıyor, indirim yapmıyor, Paris modasıyla yarışıyor ve uçuk çeşitleriyle müşterilerine "sen farklısın" diyor.
   <br/>
   <br/>
   Zengin sınıf için önemli olan "farklı" olabilmek. Kullanılan eşyanın, yenilen yemeğin ve yaşanılan eğlencenin kendine has olmasını isteyen zenginler için yapılabilecek en kısa tanım, "ben histerisi".
   <br/>
   <br/>
   Avamla birlikte yaşayamayan, şehir içinde helikopterle ulaşıma geçmek isteyen, çok şube açan ve reklam veren mağazalardan alışverişi kesen, bar müşterilerine, BMW ve Mercedes kullananlara "kıro" gözüyle bakan zenginlerin imdadına yurtdışında satılan ürünler yetişiyor. İthal ürün satan mağazaların herkese açık olması sebebiyle, yurtdışından kişiye özel ürünler getirten zenginler, "ulaşılmaz" olmanın tadını çıkarmak istiyorlar.
   <br/>
   <br/>
   Müteahhitler yaptıkları zengin sitelerine "farklılık" aşılarken toplumdan kaçışı da unutmuyorlar. Yüksek duvarlar, kullanılmaya zaman bulunamayan teknolojik aletler, havuzlar, alışveriş merkezleri sıradan yatırımlar.
   <br/>
   <br/>
   Zenginler, kendilerini "zengin" gösteren eğlence ve kültür harcamalarına bütçelerinden ortalama yüzde 4 oranında harcama yapıyorlar. Yine "zengin" görünmenin olmazsa olmaz kurallarından olan tatil ve dışarıda yenilen yemeğe de yüzde 4 oranında harcama yapan zenginler, İngilizce öğretim veren kolejler ve Amerikan üniversiteleri için gelirlerinin ancak yüzde 3'ünü harcıyorlar.
   <br/>
   <br/>
   Farklı olmayı hayat felsefesi yapmış olan zenginlerin yüzde 36'sı antika mobilya kullanırken, yüzde 28'i de ithal mobilyayı tercih ediyor. "Türkiye üzerinde benim kullanabileceğim mobilya yoktur" diyen yüzde 12'lik bir kesim de mobilyayı bizzat dışarıdan kendisi getirtiyor.
   <br/>
   <br/>
   "Kodaman" şehirler
   <br/>
   <br/>
   Kim zengin, ne kadar zengin sorularının net cevabını bulmak çok zor. Ancak yapılan araştırma sonuçlarını yorumladığımızda "paranın kimde olduğunu" şehirlere göre bulmaya çalıştık. Türkiye'de en çok hangi illerde zengin var sorusuna büyük çoğunluk "tabii ki üç büyük ilde" diye cevap veriyor; ancak gerçekler hiç de öyle değil.
   <br/>
   <br/>
   İstanbul 19 bin zengin aile ile zenginlerin en çok tercih ettiği il. İstanbul'da 70 bin civarında "zengin aile ferdi" yaşıyor. Zengin aile sayısında İstanbul'dan sonra ikinci il ise Adana. Adana'da yaklaşık iki bin beşyüz zengin aile yaşıyor. Adana'da yaşayan 12 bin 500 zengin aile ferdinin yıllık kazancı 750 bin doları aşıyor.
   <br/>
   <br/>
   Türkiye'de en çok zengin aile barındıran üçüncü il yine sürpriz bir isim: Antalya. Bin üç yüz zengin ailenin yaşadığı Antalya'da zengin ailelerin yıllık kazancı 400 bin doları aşıyor.
   <br/>
   <br/>
   Anadolu'nun acar illerinden Denizli'de 680, Erzurum'da 526, Malatya'da 712, Diyarbakır'da 806 "kodaman aile" bulunuyor.
   <br/>
   <br/>
   Fakirliğiyle bilinen Karadeniz Bölgesi'nde ise toplam 19 bin zengin aile yaşıyor. Karadeniz bölgesinde zengin ailelerin yıllık kazancı 216 bin dolar seviyesinde.
   <br/>
   <br/>
   Nüfus oranlarıyla zengin aile sayısında ilk üçü kaptıran Ankara'da 7 bin, İzmir'de 5 bin zengin aile yaşıyor.
   <br/>
   <br/>
   Türkiye'de toplam 150 bin zengin ailenin 650 bin ferdi var. Yüzde 1 nüfusu oluşturan çok zengin ailelerin yıllık geliri ise ortalama 155 bin dolar seviyesinde.
   <br/>
   <br/>
   Kriz ve enflasyon tam zengine göre
   <br/>
   <br/>
   Enflasyon ve istikrarsızlık, kronik hastalığımız gibi gözükse de, yüzde 5'lik zengin sınıf için bulunmaz nimet.  Krizli ve yüksek enflasyonlu dönemlerde zengin çok daha zengin!
   <br/>
   <br/>
   Türkiye dünyanın en kötü gelir dağılımına sahip beş ülkesinden birisi. İktisatçı Mustafa Sönmez'in araştırmalarına göre, kriz öncesi bir Türkiye'de bile en zengin yüzde 1'lik grupla en yoksul yüzde 1'lik grup arasında 236 kat fark vardı. En zengin yüzde 1'lik grubun hanesine aylık 13 bin dolar, en fakirin hanesine ise 54 dolar civarında para giriyor. Bu rakam İstanbul'da 322 kata çıkıyor. İstanbul'un yüzde 1'i tek başına, İstanbul gelirinin yüzde 30'unu ele geçiriyor. İstanbul'da yüzde 1'in hanesine giren gelir, yüzde 75'in hanesine giren gelire eşit durumda. İstanbul'da en zengin yüzde 1'lik grubun hanesine ayda 47 bin dolar girerken, en yoksul yüzde 1'in hanesine ise sadece 140 dolar giriyor.
   <br/>
   <br/>
   Yeryüzü cennetleri
   <br/>
   <br/>
   Zengin sınıfın yaşamı artık sitelerde geçiyor. Şehir içlerine yapılan gösterişli villaların dönemi çoktan bitti. Kemer Country'nin Babil Bahçeleri, MetroCity, Alkent'in saray yavrusu villalardan oluşan mini kenti, Beykoz Konakları, Acar Kent villaları, Soya Şehir villaları, Sedad Kent, Pera Konakları en bilinen "zengin diyarları" olsa da, Türkiye'de iki yüze yakın zengin sitesi var. Bu sitelerin en büyük özelliği en ucuz evin üç yüz bin dolardan başlaması ve çevreyle olan irtibatı koparması.
   <br/>
   <br/>
   Zengin ile fakirin ayrı yaşadığı illerin başında Ankara geliyor. Ayrı yaşam Anadolu'nun küçük illerinde daha az görülüyor.
   <br/>
   <br/>
   Zengin diyarlarının en bilineni Kemer Country'de oturan 5 bin kişinin yıllık ortalama kazancı 2 milyon dolar ve evler 3 milyon dolara kadar çıkabiliyor. 6 mahalleden oluşan Kemer Country evleri için oluşan talep, birçok zengin sitesi için de örnek oldu.
   <br/>
   <br/>
   Birlikte "zengince" yaşamın bir diğer örneği de MetroCity daireleri... Plaza şeklinde çok katlı olarak yapılan MetroCity daireleri tam bir teknoloji harikası. Evdeki hemen her şey elektronik. "Akıllı" çalışan klimalar, fırınlar, ısıtıcılar işyerinden verilen telefon talimatıyla bile çalışıyor. Plazanın altında yüzme havuzu, cafeler ve sağlık kliniği bulunurken, konser salonuna MetroCity sakinlerine has sanatçılar geliyor. Dairelerin dört bir yanından İstanbul manzarası görünüyor, dışarıyla irtibat kesiliyor ve her isteyene daire satılmıyor!
   <br/>
   <br/>
   biroluzun@turk.net
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-8021-zengin-cemaati.html), [web.archive.org (arşiv bağlantısı)](http://web.archive.org/web/20130529175547/http://www.aksiyon.com.tr:80/aksiyon/haber-8021-zengin-cemaati.html)
