# Anadolu Kaplanları "marka" için çalışıyor

*Birol Uzunay 1998.08.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Küçük girişimcilerin deneme yanılma yöntemiyle kurdukları 'çok ortaklı şirket' mayası tuttu ve Anadolu'nun 'gariban' esnafları,
  </font>
 </div>
 <div id="newsText">
  <font class="detail-text">
   nasıl para kazanacaklarını konuşmak yerine şehirlerini nasıl kalkındıracaklarını, hangi ülkeye nasıl ihracat yapabileceklerini konuşur oldular. Holding denilince artık sadece İstanbul akla gelmiyor, Anadolu'nun kıraç topraklarında da ürünlerini dünya ülkelerine satabilen, büyük hedefleri olan holdingler var artık.. Anadolu Kaplanı unvanına kavuşan bu şirketler, devletten alamadıkları teşviklere, ekonominin ranta çalışmasına, ideolojik çelmelere bakmadan aynı parolayla çalışıyorlar; daha çok yatırım, kendimiz ve Türkiye için daha çok kazanç..
   <br/>
   <br/>
   Küçük yatırımlarla kurulmalarına rağmen büyük hedefler taşıyan çok ortaklı şirketlerin en büyük dezavatajları ise profesyonellikten uzak olmaları. 29 idealist insanın bir araya gelmesiyle Eylül 1997'de kurulan Konya Sanayi Holding ise diğer çok ortaklı şirketlerden farklı olarak 'kalite', 'profesyonelleşme' ve 'marka imajı' gibi kavramlar üzerinde duruyor ve izlediği şirket stratejisiyle de Türkiye'nin 'Sony'si olma yolunda hızla ilerliyor.
   <br/>
   <br/>
   Anlayış farklı, felsefe farklı
   <br/>
   <br/>
   Oto yedek parçası pazarlamasını uzmanlık dalı olarak kabul eden Konya Sanayi Holding, çok ortaklı şirketlerden 'profesyonellik' özelliğiyle ayrılırken; marka imajı oluşturarak ürünlerinin dünyanın dört bir yanında satın alınma istekleriyle de Türkiye'deki diğer şirketlerle farkını ortaya koyuyor. Konya Sanayi Holding, anlaşmalı olduğu 140 oto yedek parça üreticisinin ürünlerini kalite kontrolünden sonra satın alıyor ve bu ürünleri kendi markasıyla satarak daha geniş pazarlara ulaşıyor. Holding, değişik üreticilerden oto yedek parçası alma gerekçesini ise, üretim riskinden uzak olunması, değişik üreticilerin değişik ürünlerde uzman olması ve üretim pratikliğinden dolayı tercih ediyor. Konya Sanayi Holding, anlaşmalı olduğu 140 oto yedek parça üreticisinin sayısını artırmayı halen sattıkları 2 bin çeşit ürün çeşidini de 30 bine çıkartmayı hedefliyor.
   <br/>
   <br/>
   Konya Sanayi Holding Yönetim Kurulu Başkanı Mehmet Emin Polat, uyguladıkları sistemin yararını "Bir otomobil onbinlerce parçadan oluşur. 2 bin çeşit ürün satıyoruz. Bu sayıyı hergeçen gün artırarak 30 bin çeşide çıkaracağız. Sattığımız ürünleri kendimiz üretmeye kalksaydık 2 bin çeşit yedek parça için belki de 60 yıllık deneyim gerekir" diyor. Mehmet Emin Polat, anlaşmalı oldukları oto yedek parça üreticilerinin de satış yaptıklarını belirterek "Bizim holdingimizde 150 kişi çalışıyor ama ürünlerini aldığınız üreticileri de sayarsak ortaya çıkardığımız işletme sayesinde yaklaşık 4 bin 500 kişi istihdam ediliyor" diyor.
   <br/>
   <br/>
   Hedef: Türk markası oluşturmak
   <br/>
   <br/>
   Dünyanın önde gelen tekstil üreticilerinden olan Türkiye'nin tanınmış bir tekstil markası olmadığı için yaptığı kâr oldukça düşük seviyelerde ve en küçük krizden etkileniyor. Dünya ekonomisi adeta 'markalar savaşı'na dönüşmüş durumda. Dünya ekonomisinde amansızca süren marka savaşına Konya bozkırlarında idealist bir işadamı Mehmet Emin Polat, Türkiye adına katılmak istiyor ve oto yedek parçalarını Konya Sanayi Holding adına Kotaş, Kopar, Komar, Koex, Koser, Kodaw gibi markalarla satmak istiyor. Mehmet Emin Polat uyguladıkları modelin Türkiye'de şimdiye kadar uygulanmadığını belirterek "Japonya'nın Sony firması dünyanın en iyi elektronik ürün markası. Bizzat gidip inceledim, Sony'nin ürünlerini binlerce değişik küçük firma yapıyor. Bir Sony walkman kulaklığının en önemli parçasını Hong Kong'lu küçük işletmelerin kayıkların içinde yaptığını gördüm. Sistemimizde her türlü marka otomobilin aradığı yedek parçalar holding güvencesiyle satışa sunuluyor" diyor.
   <br/>
   <br/>
   Türkiye otomobil piyasasının çok büyük kısmını elinde tutan yerli otomobil firmaları bugüne kadar, yedek parçalarını anlaşmalı oldukları üreticilerden alıyorlardı. Konya Sanayi Holding'in projesiyle oto yedek parçası üreticilerinin pazar bulması kolaylaşarak pazardaki tekeller kırılacak.
   <br/>
   <br/>
   Büyük 'marka'yla idealler de artıyor
   <br/>
   <br/>
   Mehmet Emin Polat'ın 'marka' oluşturma hayaliyle kurduğu şirket ilk grosmarketini geçtiğimiz günlerde Konya'da açtı; hedef 5 yılda 25 grosmarkete ulaşmak.. Oto yedek parça sektöründe Türk markası oluşturmanın ihracattan geçtiğini bilen Mehmet Emin Polat ilk yurtdışı temsilciliğini önümüzdeki günlerde Almanya'da açıyor.
   <br/>
   <br/>
   Şimdiye kadar banka kredisi kullanmayan Mehmet Emin Polat, hayalindeki Türk markasının sadece otomobil yedek parçasında değil tüm sektörlerde de oluşmasını istiyor ve ekliyor: Çağırın geleyim, isteyin vereyim.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4050-anadolu-kaplanlari-marka-icin-calisiyor.html), [web.archive.org (arşiv bağlantısı)](http://web.archive.org/web/20120719224714/http://www.aksiyon.com.tr:80/aksiyon/haber-4050-anadolu-kaplanlari-marka-icin-calisiyor.html)
