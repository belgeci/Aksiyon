# Ege efesi, oynamayı unuttu

*Birol Uzunay 2002.01.12*

<div>
 <p class="spot">
  Ekonomiyi İstanbul merkezli olmaktan çıkarma atağında en büyük aday Ege Bölgesi idi. 1990 sonrası oluşturulan çok ortaklı modellerle Ege Bölgesi, İstanbul'a açıkça meydan okuyordu. Fakat son 5 yılda yaşananlar Ege'yi güçlendirme projelerini suya düşürdü. Şimdi 2023'te Ege'yi Akdeniz'in incisi yapmayı hedefleyen Egeliler için tek çıkar yol, çok ortaklı şirketlerin zor duruma düşmesiyle oluşan olumsuz havayı dağıtmak
 </p>
 <p class="metin">
 </p>
 <img border="0" src="/web/20020329155622im_/http://www.aksiyon.com.tr/2002/371/resimler/ege.jpg"/>
 <p class="metin">
  Daha birkaç yıl öncesine kadar Marmara ekonomisine alternatif gösterilen Ege ekonomisi bugün ayakta kalma mücadelesi veriyor. Türkiye'nin her yöresinde sıkıntı var; ancak Ege'nin problemleri mevcut sıkıntıların çok ötesinde...
 </p>
 <p class="metin">
  Tarıma dayalı sanayi ile 1970'li yıllarda ekonomi içinde payı yüzde 25 olan Ege, bugün bu oranı yüzde 8'e indirmiş durumda. 1980'li yıllarda fakirleşen, 1990'lı yıllarda da bu fakirliğin önüne geçmek için çok ortaklı projeler üreten Ege için 2000'li yıllar kabus gibi başladı. Tarişbank, EGS Bank ve Yaşarbank gibi Ege'nin elinde kalan son bankalara el konuluyor, sadece Türkiye'de değil, birçok ülkeye örnek model gösterilen EGS ve Güçbirliği Holding zor duruma düşürülüyor ve Ege patentli birçok şirket yabancılara satılmak zorunda kalınıyor.
 </p>
 <p class="metin">
  Ekonominin sadece İstanbul merkezli olamayacağı söylenip dursa da bu gerçek yakın zamanda değişmeyecek; çünkü İstanbul'un en büyük alternatifi bugün Türkiye ortalamasını yakalamak için uğraşıyor.
 </p>
 <p class="metin">
  Ege varlık içinde yokluk yaşıyor
 </p>
 <p class="metin">
  Lidyalıların parayı buldukları yer olan ve limanları ve uygun iklimi sayesinde tarih boyunca ticaret merkezi olan Ege'de iktisat kongrelerini toplama amacı da çok açıktı: Bölgedeki ticari deneyimi Türkiye'ye aktarmak!
 </p>
 <p class="metin">
  Tarım ve turizm potansiyeli, yumuşak iklimi ve önemlisi eğitimli insan gücüyle Ege Bölgesi, varlık içinde "yokluk" yaşıyor. İzmir dışındaki Ege illerindeki hayat standardı Türkiye ortalamasının bile altında. Tarım ve turizm merkezi olarak bilinen Aydın, Muğla ve Manisa'nın birçok köyünde su, yol, kanalizasyon bile yok. Ege'nin başkenti İzmir, bir liman şehri olsa da deniz taşımacılığını yapamıyor. İzmir'e yapılan direkt uçuş yok ve Ege halkı henüz doğalgazı tanımıyor.
 </p>
 <p class="metin">
  Ödedikleri verginin ancak yüzde 15'ini yatırım olarak geri alabilen Egelilerin en büyük 100 sanayi kuruluşu içinde sadece 6 şirketleri bulunuyor.
 </p>
 <p class="metin">
  1990 sonrası Ege canlanıyor ve...
 </p>
 <p class="metin">
  1990'dan sonra İç Anadolu ve hatta Güneydoğu'daki birçok ilden daha fakir olduklarını fark eden Egeliler için tek bir çözüm yolu vardı: Birleşmek.
 </p>
 <p class="metin">
  1200 küçük ölçekli tekstilcinin kurduğu EGS Holding, oluşturduğu dış ticaret modeliyle yurtdışındaki üniversitelerde bile ders olarak okutuluyordu. Yine 4 bin kişinin ortaklığıyla çalışan Güçbirliği Holding önemli projelere imza atarken ikibin beşyüz Egeli ortak elektrik dağıtım ihalesini kazanmasının sevincini yaşıyordu. KİPA alışveriş merkezleri, ESBAŞ, Ege Yapı Holding, İzmir Yatırım Holding gibi çok ortaklı şirketler başarıdan başarıya koşarken, Denizli ve Uşak tekstil, Manisa sanayi yatırımlarıyla bir anda şaha kalkmışlardı.
 </p>
 <p class="metin">
  Sermayenin yayılması, gelir dağılımının düzelmesi açısından ekonomide İstanbul'un tek adres olmasını istemeyenler için Ege Bölgesi isabetli bir tercihti.
 </p>
 <p class="metin">
  1990 sonrası oluşturulan çok ortaklı modellerle de Ege Bölgesi, İstanbul'a açıkça meydan okuyordu. Ege isminin altında birçok işadamı derneği kuruluyor ve ekonomiyi güçlendirme vakıfları gönüllü danışmanlık yapıyordu.
 </p>
 <p class="metin">
  Bankalara el konuluyor, şirketler satılıyor
 </p>
 <p class="metin">
  2000'li yıllarda İstanbul'u geçmeyi hedefleyen Egeliler, önce Yaşarbank'a devletin el koymasıyla sarsıldı. İsmi Ege ile bütünleşmiş Ege'nin en büyük şirketi Yaşar Holding banka batırır mıydı?!.
 </p>
 <p class="metin">
  Yaşarbank sarsıntısından sonra asıl yıkım EGS Bank'a el konulmasıyla başladı. Yıllık 1 milyar dolar ihracat yapan, kurulduğundan beri Türkiye'ye 7 milyar dolar kazandırmış EGS Bank'a 1200 ortağa rağmen el konuldu.
 </p>
 <p class="metin">
  4 bin ortağıyla rüzgar enerjisi yatırımları gibi ufuk açıcı projeler üreten Güçbirliği Holding, tam 36 milyon dolar harcadığı Basmane Meydanı Projesi için red cevabı aldı. Belediyenin yanlış izin vermesiyle oluşan ruhsat krizine mahkeme son noktayı koydu: Bu bina yapılamaz!
 </p>
 <p class="metin">
  2500 ortak ile İzmir ve çevresinin elektrik dağıtım ihalesini kazanmanın sevincini doğalgaz ihalesiyle sürdürmek isteyen Egeli yatırımcılar yine hüsran yaşadılar; elektrik dağıtımını –ihaleyi kazanmalarına rağmen– yapamıyorlar, doğalgazla ne zaman tanışacaklarını bilmiyorlar. Tekstilin dev şehirleri Denizli ve Uşak'ta ise bariz bir küçülme başladı ve işsizlik bu illerin en büyük derdi oldu. Özellikle Uşak'ta kapanan tekstil ve deri fabrikalarının sayısı binlerle ifade ediliyor. Yabancı yatırımcıyı ancak ucuz şirket satışlarında çekebilen Ege Bölgesi son dönemde gözde firmalarını tek tek elden çıkarıyor. Çimentaş hisselerinin tamamını İtalyan Cementir Grubu'na, Mazhar Zorlu Holding Ege Pen hisselerinin tamamını Belçika Deceunnick'e ve Yaşar Holding Tuborg hisselerinin tamamını Danimarka Carlsberg'e sattı.
 </p>
 <p class="metin">
  Efeler oyunu kuralına göre oynamıyor
 </p>
 <p class="metin">
  Ege Bölgesi'ndeki birleşerek güçlenme isteği şimdilik durdu; çünkü model olabilecek örnekler teker teker zora sokuldular. Ege'deki gelişme modelinin tutmamasının en büyük nedeni ise Egelinin ticaretin kuralını bilmemesiyle açıklanıyor. Yıllık 1 milyar dolar ihracat yapan EGS'nin bankasına 300 milyon dolarlık bir para için el konuluyor ve ortada "hortumlama" gibi bir durum da yok! Bankanın tek suçu 1 milyar dolar ihracat yapan 20 bin kişiyi çalıştıran EGS'ye kredi vermek. 300 milyon dolarlık sermaye eksikliği bahanesiyle el konulan EGS'de bugün üretim ve satış yok! EGS ortaklarından ve eski yönetim kurulu üyesi Selami Gürgüç, EGS'nin bugün bile devletin elinden kurtulmasıyla yıl sonuna kadar 500 milyon dolarlık ihracat yapacağını belirtiyor.
 </p>
 <p class="metin">
  4 bin ortağı olan Güçbirliği Holding'in 36 milyon dolar harcadığı iş merkezi, bugün ruhsat kavgası yüzünden bekliyor; acaba bu yatırım Türkiye'nin başka bir bölgesinde olsaydı mahkeme "iptal" kararı verebilir miydi?
 </p>
 <p class="metin">
  Tarişbank'a niçin el konulduğunu kimse anlamazken; bankanın "kimseye borcumuz yok, yükümlülüklerimizi yerine getirebiliyoruz" çırpınışları işe yaramadı. Yine elektrik dağıtım ihalesinin iptali, Manisa, Uşak ve Denizli'deki şirket batıkları başka bir bölgede olsaydı; acaba göz yumulur muydu?
 </p>
 <p class="metin">
  Ege'nin başına gelenler...
 </p>
 <p class="metin">
  Güçbirliği Holding Başkanı ve Ege'nin duayen işadamlarından Kemal Zorlu, gizli bir elin Ege'deki gelişmeleri engellediğine inanıyor. Kemal Zorlu, "Globalleşen bir dünyada, Ege'ye bilinçli bir kötülük yapılamayacağına inanmıyorum. Fakat yapılanlar da ortada" diyor. Kemal Zorlu Ege'nin inancını kaybetmeden çok ortaklı model ile yeniden kalkınmayı deneyeceğini de belirterek "Ege hakettiği konuma mutlaka gelecektir. Bankalarımız gidiyor, şirketlerimiz kapanıyor fakat potansiyelimizi kimse yok edemez" diyor
 </p>
 <p class="metin">
  Ege Ekonomisini Güçlendirme Vakfı Başkanı Uğur Yüce, İzmirli'nin tek suçunun dürüst olmak olduğunu belirtiyor ve kayıtdışılığın ve hortumlamanın meslek olduğu bir ülkede Egeli'nin yaşama şansının az olduğunu söylüyor. Uğur Yüce, Türkiye'deki yolsuzluk operasyonlarının niçin İzmir'den başladığını ise şöyle açıklıyor: "İzmir'de yolsuzluk yapan, vergi kaçıran, kayıtdışı kazanan barınamaz. İzmir'de yakalanan hortumcular İzmirli değiller ve diğer illerde yaptıklarını burada da yapmaya çalışıyorlar. Sonuçta da barınamıyorlar" diyor.
 </p>
 <p class="metin">
  Uğur Yüce, Ege'nin özellikle de İzmir'in göçlerden olumsuz etkilendiğini de belirterek "Ben İzmir'de doğdum diyenlerin oranı yüzde 17, babam İzmir'de doğdu diyenlerin oranı ise sadece yüzde 8. İşte göçün sonucu bu" diyor. Ege Bölgesi'nin en önemli danışmanlık şirketine sahip olan Dr. Ali Nail Kubalı ise Egeli işadamlarının yeniliğe ayak uyduramadığını söylüyor. Kubalı Ege'de birinci kuşak sanayicilerden sonra kurumsal şirketlerin oluşturulamadığını belirtiyor ve ekliyor: "Şirketlerin ve bankaların kendi aralarında birleşmeleri çok gecikti. Tarıma dayalı sanayinin üstüne yeni değerler katılamadı. Sanayi kültürünün tam olarak oluşmamasıyla birlikte İzmir milliyetçiliği de geri kalmada etkili oldu. İzmir milliyetçiliği, yabancı yatırımcının bölgeye çekilmesinde negatif tesir yaptı."
 </p>
 <p class="metin">
  Son yıllarda siyasette aktör konumuna geçmiş Egeli bir politikacı yok ve İzmir eski Belediye Başkanı Burhan Özfatura'nın 98 seçimlerini alamaması Ege için büyük kayıp oldu. Ege lobisini canlandıran, yatırımalara öncelik veren ve ekonomiyi iyi bilen Burhan Özfatura'dan sonra göreve gelen Ahmet Piriştina ekonomik atılımlarda "yok" görevini yapıyor. Ege İhracatçı Birlikleri Başkanı Mete Oğuz İzmir'e direkt yapılan uçuşların bile olmadığını söyleyerek "Bizim ihtiyacımız yabancı yatırımcı. Fakat bu yabancı yatırımcılar İstanbul'a gelmeden, İzmir'e uğrayamıyorlar bile. Bizim enerji ihtiyacımız en az doğu illeri kadardır" diyor.
 </p>
 <p class="metin">
  2023 hayalleri suya düşecek mi?
 </p>
 <p class="metin">
  2023'te Ege'yi Akdeniz'in incisi yapmayı hedefleyen Egeliler için tek çıkar yol, çok ortaklı şirketlerin zor duruma düşmesiyle oluşan olumsuz havayı dağıtmak. Ege İhracatçı Birlikleri Başkanı Mete Oğuz, "Tekstil sektöründeki kıpırdanmaların Ege için bir kurtuluş yolu olacağını belirterek: "11 Eylül saldırısından önce Amerika, en büyük ihracat yaptığımız ülkeydi. Bugün bu ihracat büyük yara aldı. Kotaların düşmesi için çalışıyoruz ancak bugüne kadar hiçbir sonuç alamadık. Bu sonuçsuzlukla Ege'yi daha da zor günler bekliyor. Bu yüzden de kotaların kalkmasının bizim için özel bir önemi var" diyor.
 </p>
 <p class="metin">
  Güçbirliği Holding Başkanı Kemal Zorlu ise çok ortaklı modellerin ve Ege lobisinin şimdilik başarısız görünmesine rağmen, geleceğin daha farklı olabileceğini söyleyerek, "Halk çok ortaklı modellere yatırdığı parayı alamadı. Şimdilik bir yılgınlık var ama bu geçici bir dönemdir. İstanbul'un tek başına para getirmediği ve oluşturduğu tekelin zararlı olduğu birgün anlaşılacak" diyor.
 </p>
 <p class="metin">
  EGS ortaklarından Selami Gürgüç, Egeli yatırımcıları tanımlarken başarısız yerine "mahkum" denmesinin daha mantıklı olacağını söyleyerek; "Ege'nin ekmek kapısı olan tekstil için birşey yapılmıyor, bari kotalar için çalışılsa. Biz bundan da çok umutlu değiliz. Kotalar için hiçbir şey yapılmasa bile 2004'ten sonra sınırlar kalkıyor. Biz devlet kapısında hiç ağlamadık. Bugün de ağlamayacağız" diyor.
 </p>
 <p class="metin">
 </p>
 <p class="arabaslik">
  Ege eskiyi arıyor
 </p>
 <p class="metin">
  Özellikle Doğu ve Güneydoğu Anadolu illerinde seslendirilen "Ege zenginliklerinin" kalmadığını resmi istatistikler de destekliyor. Ege Sanayici ve İşadamları Derneği Genel Sekreteri Mustafa Tınaz'dan aldığımız verilere göre Türkiye ekonomisine en büyük katkıyı yüzde 36.5 ile Marmara Bölgesi yapıyor. İç Anadolu Bölgesi yüzde 16.9 ile ikinci sırayı alırken, Ege Bölgesi ancak yüzde 14'lük bir paya sahip.
 </p>
 <p class="metin">
  1999'da Marmara'da yüzde 4.9'luk, İçanadolu Bölgesi'nde yüzde 4.3'lük bir küçülme görülürken bu oran Ege'de yüzde 6. Açıklanmayan 2001 rakamları ise çok daha kötü!
 </p>
 <p class="metin">
  İllerin GSMH içindeki yerine göre İzmir, İstanbul ve Ankara'dan sonra üçüncü olurken, kişi başına gelirde de Türkiye'nin beşinci büyük şehri!
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020329155622/mailto:biroluzunay@hotmail.com">
   biroluzunay@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/371/ekonomi/1.htm), [web.archive.org (arşiv bağlantısı)](http://web.archive.org/web/20020329155622/http://www.aksiyon.com.tr:80/2002/371/ekonomi/1.htm)
