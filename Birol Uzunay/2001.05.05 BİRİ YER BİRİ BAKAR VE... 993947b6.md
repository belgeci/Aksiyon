# BİRİ YER, BİRİ BAKAR VE...

*Birol Uzunay 2001.05.05*

<div>
 <p class="spot">
  Refah seviyesi açısından  değil ama memur ile  kıyaslandığında işçinin  aldığı maaş birilerinin  iştahını kabartıyor. Mesut  Yılmaz'ın 1991 seçimleri  öncesi giderayak yaptığı  yüksek zammın ardından  memur ile işçi arasında  uçurum meydana geldi.  Kemal Derviş şimdi istediği  yetki yasası ile bu ücret  adaletsizliğine son noktayı  koymak istiyor
 </p>
 <p class="metin">
 </p>
 <img border="0" src="/web/20020428173433im_/http://www.aksiyon.com.tr/2001/335/resimler/Biri.jpg"/>
 <p class="metin">
  Özellikle son ekonomik krizin ardından iyice küçülen Türkiye'nin gelir pastasının adil paylaşımı ilginç tartışmaları da beraberinde getiriyor. Hükümetle sendikalar arasında başlayan Toplu İş Sözleşmesi görüşmelerinin yapıldığı bugünlerde en popüler tartışma konusu ise, "işçi niçin memurdan daha çok alıyor?" noktasında. Yasal bir sendikası olmayan memurlar işçi gibi sert tehditlerle görüşme masasına oturmadığı için son 10 yıldır mağdur olan kesimlerin en başında geliyor. Şimdi onlar işçi kesiminin bazı yerlerde kendi maaşlarının dört katına çıkan maaşlarına göz diktiler.
 </p>
 <p class="metin">
  İşçilerin "normal haklarını" aldığı sözleşmelerin tepki çekmesi ise daha çok psikolojik. Son 10 yılda tüm sektörlerin gerilediği ve hemen her kesimin gelir kaybettiği Türkiye'de kazanan hep kamu işçileri oldu! Kamu işçilerinin başarısının ardında ise, Mesut Yılmaz, Süleyman Demirel ve Bülent Ecevit hükümetlerinin seçim yatırımları var. 2 milyon memura toplu sözleşme hakkı vermeyerek, ücretlerini düşük tutabilen hükümetler işçiye verip, memuru unuturken, sosyal sınıflar arasındaki gerilimi de artırıyorlar.
 </p>
 <p class="metin">
  İşçi—memur arasındaki dengesiz ücretlendirme 1970—80'li yıllarda bugünkünün tam tersi idi. Doktor, hakim, öğretmen bir işçiye göre çok daha yüksek maaş alıyordu. O dönemde işçi memurun yüksek ücret almasından rahatsızdı. Ücret dağılımına bütüncül yaklaşılmadığı için, güçlü olanın haklı olduğu süreçte, 1990'lı yılların hemen başında bu denge işçi lehine değişti.
 </p>
 <p class="metin">
  Bu haberde yanlış anlaşılmaya imkan vermemek için bir açıklama yapma zarureti doğuyor. Biz işçinin aldığı maaşın çok olduğunu söylemiyoruz. Ama aynı gemide giderken aynı seviyede işi yapanlar arasında azımsanmayacak bir fark ortaya çıktığında bunu telaffuz etmek boynumuzun borcu oluyor. Kaldı ki bir de taşeron işçilerimiz var ki bunların içinde asgari ücretin altında bile çalışanlar var...
 </p>
 <p class="arabaslik">
  Haksızlık Mesut Yılmaz'la başladı
 </p>
 <p class="metin">
  Kamu kesiminde çalışan memur ve işçilerin "ücret savaşı" tüm hızıyla sürerken, tarafların sayısı ve aldıkları ücretler hakkında net bir bilgiye ulaşmak imkansız gibi. Memur sayısı KAMUSEN'e göre 2 milyon 105 bin, işçi sendikalarına göreyse 1 milyon 800 bin civarında. Kamu işçisinin sayısı ise Türk İş'e göre 565 bin, Kamu İş'e göre 450 bin.
 </p>
 <p class="metin">
  Sayıları tam olarak bilinmeyen işçi ve memurların aldıkları maaşlar da net olarak söylenemiyor. Kamu işçisinin ortalama maaşı bürüt olarak Hak İş'e göre 520 milyon, Türk İş'e göre 475 milyon, Kamu Sen'e göre ise tam 621 milyon lira. Memurların maaş ortalaması ise yine tam olarak bilinemiyor ancak, net 200—250 milyon lira arasında telaffuz ediliyor.
 </p>
 <p class="metin">
  Tartışılan bir diğer rakam da yoksulluk sınırı... 400 ile 600 milyon lira arasında gidip gelen yoksulluk sınırını daha çok memur sendikaları kullanıyor; çünkü onlar sınırın çok altında kalmış durumdalar.
 </p>
 <p class="metin">
  Memurların ve kamu işçilerinin maaş ortalaması kesin olarak bilinmese de, bilinen bir gerçek var ki; kamu işçisinin maaşının, memur maaşını ikiye katladığı...
 </p>
 <p class="metin">
  "Eğitim düzeyleri arasında büyük farklar bulunmasına rağmen nasıl oluyor da işçi maaşı memur maaşını aşabiliyor" sorusunun ilk yanıtını 1991'deki Mesut Yılmaz hükümeti veriyor. Kongrede delege oyuyla başbakan olan Mesut Yılmaz, halkoyuyla başbakan olabilmek için toplu sözleşmelerde, kesenin ağzını açtı ve işçiye hatırı sayılır haklar verdi.
 </p>
 <p class="metin">
  Taban maaşları yükselen işçiler için ikinci bahar 1993'te esti ve iyi zam oranlarıyla sevinçlerini sürdürdüler; ancak Tansu Çiller işçilerin karşısına bir yıl sonra çıktı ve ufukta seçim olmamasının getirdiği avantajla işçilere düşük oranlarda zam yaptı.
 </p>
 <p class="metin">
  İşçi konferedasyonlarının direnişi sonucu değiştirmedi ve Tansu Çiller'in verdiği zamlardan sonra, kamu işçilerinin geliri, memur maaşlarının seviyesine indi. Birkaç yıllık fetret döneminden sonra 1998 seçimlerinin gelmesiyle işçiler, yeniden oy kozunu oynadılar. Dönemin başbakanı Bülent Ecevit, bir seçim klasiğini uyguladı ve "işçimizi enflasyona ezdirmeyeceğiz" sloganları arasında, istenilen zam oranlarına razı oldu.
 </p>
 <p class="arabaslik">
  Memura sendikal hak yok, ücret yok!
 </p>
 <p class="metin">
  İşçiler, tartışmalı da olsa, hakettikleri maaşları alırken, ezilen taraf memurlar oluyor. Hükümet, işçilere, seçim öncesi meydanlara çıkmama sözü alıp zam yaparlarken memurları unuttular. İlk bakışta, 500 bin kamu işçisine boyun eğen hükümetin, sayıları 2 milyonu aşan memurları niçin es geçtiği ise çok net: Memurların toplu sözleşme hakları yok! İstedikleri maaş için temsilcilerini bakana hatta başbakana gönderemeyen ve istedikleri kabul olmayınca meydanlara inemeyen memurlar, aldıkları ücretlerle sendikasızlığın acısını çekiyorlar.
 </p>
 <p class="metin">
  Memurlar Meclis'te yılan hikayesine dönen Memur Yasa Tasarısı'yla toplu sözleşme hayalleri kurarken, işçiler ekonomik savaşın yaşandığı bugünlerde bile Kemal Derviş'ten taviz koparabilme peşindeler.
 </p>
 <p class="metin">
  Kamu Sen Genel Başkanı 2 milyon memurun, kamu işçilerinden çok daha düşük ücretle çalışmalarındaki tek sorumlunun devlet olduğunu belirtiyor ve işçi—memur çekişmesinin devletin işine geldiğini söylüyor. Resul Akay işçileri suçlayamayacaklarını belirterek "İşçinin iyi maaş alması benim şahsi kanaatimce iyi bir gelişmedir; ancak 2 milyon memurun zor yaşam koşullarında objektif olabileceklerini zannetmiyorum. Kıskanma mutlaka olacaktır. Toplumun iki önemli sınıfı arasındaki husumetten de kimlerin sorumlu olduğunu herkes biliyor. Taban maaşımız işçilerden çok düşük olmasına rağmen, bir yılda biz yüzde 22 zam alıyoruz, işçiler yüzde 42. Bu durumda hükümete bir kızma olur; ancak işçilere de husumet duyulabilir" diyor.
 </p>
 <p class="metin">
  Memurların, işçilere nazaran sosyal haklarda ve ikramiyelerde de geri kaldığını söyleyen Resul Akay ilginç işçi maaşlarından da bahsederek "Sakarya TEDAŞ'ta çalışan bir işçinin geçen yılın rakamlarıyla tam 1 milyar 800 milyon liralık bordrosunu gördüm. Şimdi soruyorum, işçinin yüksek ücret hakkıysa, en üst düzey memurların suçu ne? Bu işçinin aldığı ücreti bürokraside kaç kişi alabiliyor? Dil bilen, üniversite bitirmiş bir memur, yaşam mücadelesi verirken, bir işçinin bu seviyelerde maaş alması bazı şeylerin çarpıklığını gösteriyor" diyor.
 </p>
 <p class="arabaslik">
  İşçiler "bize ne" diyor
 </p>
 <p class="metin">
  Memurların işçilerin aldıkları maaşları ve zam oranlarını fazla bularak, kendilerine de benzer hakları istemelerine karşılık, işçi temsilcileri, kamu işçilerinin halen yeteri kadar maaş alamadıklarını iddia ediyorlar. Hak İş Konferedasyonu Başkanı Salim Uslu işçilerin enflasyonun gerisinde zam aldıklarını belirterek "Memurun düşük zam alması durumunda biz ne yapabiliriz? Yoksulluğu paylaşmanın hiçbir faydası yok. Hükümet bize yapılan zammı onlara da yapsın. İşçilerden yüzde 52 oranında vergi kesildiğinde 520 milyonluk ortalama ücretimiz 250 milyon seviyesine iniyor.
 </p>
 <p class="metin">
  Biz de örnekler verebiliriz, memurların aldığı uç maaşlara.. Rekabet Kurulu'nda bir hademe 650 milyon lira maaş alıyor. Bu nasıl açıklanacak?" diyor.
 </p>
 <p class="metin">
  Salim Uslu Enerji Üst Kurulu, Rekabet Kurulu, Bankacılık Üst Kurulu, Hazine ve Merkez Bankası gibi kurumlarda çalışan memurların maaşlarının çok yüksek olduğunu hatırlatarak "Memur maaşları arasında kendi içinde de dengesizlikler var. İşçi ücretlerinin içinden yüksekleri seçip eleştiri yapmak, işin kolay yönü" diyor.
 </p>
 <p class="arabaslik">
  Ücret adaletsizliği en büyük sorun
 </p>
 <p class="metin">
  Memur ve işçiler birbirlerinin maaşlarıyla ilgili örnekler verirken, Türkiye'nin önemli bir sorununa da parmak basmış oluyorlar: Ücret adaletsizliği. Kemal Derviş'in hayata geçirmek istediği Yetki Yasası'yla ücret adaletsizliği giderilmek isteniyor.
 </p>
 <p class="metin">
  Yasanın ne kadar etkili olacağı pek bilinmiyor ama doktorun 350 milyon öğretmenin 250 milyon aldığı bir Türkiye'de sorun kamunun yanında özel sektöre de yansıyor. Özel sektör, çalışanlarının maaşlarını belirlerken, kamudaki memur maaşlarını örnek gösteriyor.
 </p>
 <p class="metin">
  Eski sendikacı olan ANAP İstanbul Milletvekili Emre Kocaoğlu, dünyanın hiçbir yerinde eşit ücret olamayacağını söyleyerek "Herkese eşit ücret veremezsiniz. Sadece adaletli ücret verebilirsiniz. Yapılan işin özelliğine göre ücret verilmelidir. Devletin, memuru sevmediği kesindir. Devlet memuru sevseydi, memurla bu kadar dalga geçmezdi! Memur az alıyor ama işçinin de çok aldığı söylenemez. Galiba sorun paylaşımdan çok üretimde. Gelir azaldıkça bu tür kavgalar da artacaktır" diyor.
 </p>
 <p class="metin">
  600 bin öğretmenin 250—300 milyon lira arasında maaş aldığı bir Türkiye'de, memurlara halen yüzde 10 seviyesinde maaş zammı reva görülüyorsa; işçilerin istedikleri yüzde 30'luk zamların tepki çekmesi de normal!. Kamu Sen Başkanı Resul Akay, memurlara bilerek toplu sözleşme hakkı verilmediğini söyleyerek "Ülkenin okumuş kesimine ve devlet için çalışanlara yapılacak en büyük ayıptır memur zamları. 2 milyon insanın normal hakkını alabilmesi bile engelleniyor. 500 bin kişiye normal hakları veriliyor. Bu durumda normal olan işçi hakları bile daha farklı görülüyor" diyor.
 </p>
 <p class="metin">
  Memurlar, işçilerden düşük maaş alırken, kendi içlerinde de dengesiz bir ücret politikasına sahipler.. Özellikle Ankara'daki memurların maaşlarının dışındaki araç, telefon, sağlık, lojman giderleri oldukça fazla. Yüksek maaş aldığı iddia edilen milletvekillerinin maaşı sıralamada ancak 37. sıraya girebiliyor. Buna karşılık, üniversite mezunu memurlar 200 milyon liraya da çalışabiliyor.
 </p>
 <p class="metin">
  Gelişmiş ülkelerde Türkiye'deki gibi kesin hatlarla işçi—memur ayrımı yok. Devlet çalışanlarının çok büyük kısmına sendika hakkı açık ve isteyen istediği sendikaya gidip kayıt yaptırabiliyor.
 </p>
 <p class="metin">
  Ekonomik krizin tüm şiddetiyle yaşandığı bugünlerde işçiye verilen zamlardan sonra, Resul Akay yetkililerin boynuna sarılacağını söylüyor ve ekliyor; "Okumuş insanları açlık sınırında yaşatanlar için meydanlara döküleceğiz; ancak kanun çıkartmadıkları için elimiz kolumuz bağlı. Beddua ediyorum ben bu kişilere" diyor.
 </p>
 <br/>
 <center>
  <a class="anaorta" href="http://web.archive.org/web/20020428173433/mailto:b.uzunay@aksiyon.com.tr">
   b.uzunay@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/335/ekonomi/1.htm), [web.archive.org (arşiv bağlantısı)](http://web.archive.org/web/20020428173433/http://www.aksiyon.com.tr:80/2001/335/ekonomi/1.htm)
