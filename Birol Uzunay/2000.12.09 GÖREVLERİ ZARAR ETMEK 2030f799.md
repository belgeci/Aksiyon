# GÖREVLERİ ZARAR ETMEK

*Birol Uzunay 2000.12.09*

<div>
 <p class="spot">
  Merkez Bankası'nın el koyduğu 10 bankanın ekonomiye getireceği  zarar 10 milyar dolar. Fakat ekonomiden sorumlu Devlet Bakanı Recep Önal'ın çıtlattığı gibi iki kamu bankasının 'görev zararı'nın 20 milyar dolara ulaşması, devletin kendi  bankasını batırdığını ispatlıyor.
 </p>
 <p class="metin">
 </p>
 <img border="0" src="/web/20010707131756im_/http://www.aksiyon.com.tr/2000/314/resimler/Görevleri.jpg"/>
 <p class="metin">
  Önümüzdeki aydan itibaren yepyeni vergilerle karşılaşacağız ve Batılıların temel tüketim dediği birçok ihtiyacımızın bedelini en acı şekilde ödeyeceğiz. 70 milyonluk bir ülke, yüzde 10'luk zamlarla inim inim inlerken yeni vergi darbeleri alıyor ve hükümet de amacını açıklıyor: 2.5 katrilyonluk ek gelir. Bu gelir batık bankaların zararını bile karşılamazken geçtiğimiz haftalarda ekonomiden sorumlu Devlet Bakanı Recep Önal sanki memurun bakkala olan borcunu açıklıyormuşçasına iki kamu bankasının görev zararının 14 katrilyon lira (20 milyar dolar) olduğunu söyledi. Bu açıklama aslında bankalar operasyonu kadar ses getirmesi gereken bir açıklama idi. Ancak medya es geçti. Özel bankalar toplamda devleti 10 milyar dolar zarara uğratmışken devletin öz malı olan Ziraat Bankası ve Halk Bankası 20 milyar dolar zarara uğratıyordu. Kısacası özel bankaları temizlemek bankacılık sektörünün sorunlarını bitirmiyor. Kamu bankaları da baştan aşağı yeniden yapılandırılmak zorunda.
 </p>
 <p class="metin">
  Hükümet veriyor, bankalar borçlanıyor
 </p>
 <p class="metin">
  Görev zararı aslında finans çevrelerinde çok iyi bilinen ama telaffuz edilmeyen bir kavramdı. Recep Önal'ın ağzına alması ile kamuoyuna mal oldu. Görev zararı ne demek? Demiryolu seferlerinden fındık taban fiyatlarına kadar bir çok alanda hükümetler tarafından Ziraat Bankası ve Halk Bankası'ndan kaynak aktarılıyor. Resmî prosedüre göre hükümetlerin direktifleriyle verilen bu paraların Hazineden geri ödenmesi gerekiyor; ancak Hazine düzensiz ve popülist olarak verilen bu paraları ödeyemediği için, paralar faiziyle birlikte katlanarak artıyor ve görev zararı ismini alıyor. Bu arada kamu bankalarının kasası boşalıyor, borçları artıyor.
 </p>
 <p class="metin">
  Görev zararının faili ilk bakışta çiftçi ve küçük esnaf görülüyor; öyle ya, çiftçi ve küçük esnafın dostu Ziraat ve Halk Bankası tarafından oluşturuldu 20 milyar dolarlık dev rakam.
 </p>
 <p class="metin">
  Çiftçilerin ve küçük esnafın devlet tarafından ne ölçüde desteklendiğini herkes biliyor. Kapanan kepenkler, ekilemeyen tarlalar herkesin malumu. Ancak özellikle seçim dönemlerinde çiftçilere ve küçük esnafa verilen kredilerin 20 milyar doları bulması da imkansız. Çünkü 20 milyar gibi bir rakam sadece Türkiye'de değil dünyanın her yerinde büyük işler görüyor; 20 milyar dolar tarıma ve küçük esnafa aktarılsaydı bugün yaşadığımız ekonomik ve sosyal problemlerin hiçbiri yaşanmayacaktı.
 </p>
 <p class="metin">
  Zararın faili son 5 yıllık iktidarlar
 </p>
 <p class="metin">
  20 milyarlık dev görev zararının gerçek faili son 5 yılda görev yapan hükümetler... Daha 5 sene önce 92 trilyon lira olan Ziraat Bankası'nın görev zararı bugün 8 katrilyon lira; yine Halk Bankası'nın 5 yıl önceki 76 trilyon liralık zararı bugün 6.2 katrilyon lira. Hazine son dönemde bu iki bankaya 2.5 katrilyon da ödeme yaptı.
 </p>
 <p class="metin">
  Son 5 sene içinde görev zararlarındaki katlamalı artış, oldukça düşündürücü... Son yıllarda kurulan koalisyon hükümetlerinde kamu bankalarını paylaşmak için partilerin niçin bu kadar mücadele ettiğini anlamak şimdi daha kolay. Küçük esnaf ve çiftçi, yardım alamamaktan şikayetçi ama ortada 20 milyar dolarlık harcanmış para var.
 </p>
 <p class="metin">
  Küçük bir paradan bahsedilirmişçesine açıklanan görev zararlarının boyutunu bir de kıyaslayarak değerlendirelim: 2001 yılı için tüm Türkiye'nin geliri 43 katrilyon lira olarak hesaplandı ve yine  tüm Türkiye olarak 31 katrilyon lira vergi ödeyeceğiz. Yatırımlara ise sadece 2.5 katrilyon lira ayrıldı. 70 milyonluk bir ülkenin yatırıma ayırdığı para 2.5 katrilyon lirayken, iki bankanın sadece görev zararı 14 katrilyon lira. 20 milyar doların satın alamayacağı bir KİT yok; en pahalı kamu kuruluşlarından Telekom'un değeri, GSM ihaleleri bile bu rakamı karşılamıyor.
 </p>
 <p class="metin">
  14 katrilyon liralık görev zararının tam 8 katrilyon lirası Ziraat Bankası'na ait. Ziraat Bankası'ndan yeterli kredi alamadıkları için durmaksızın şikayetlerde bulunan çiftçiler adına Ziraat Odaları Birliği Başkanı Faruk Yücel'e kredilerin akıbetini sorduğumuzda ilginç bir yanıt aldık. Yücel, kendi isimlerinin kullanıldığını belirterek "Bütün Türkiye'deki 5 milyon çiftçi tüm ürününü en iyi şekilde satsa 6 milyar dolar yapıyor. Dolayısıyla bize 8 milyar dolarlık bir paranın verilmediği bilinen bir gerçek. Çiftçi gibi görünen Pınar'ın, Atlas'ın, Sabancı'nın, Koç'un aldığı tarım kredileri dahil yıllık 500 milyon dolarlık kredi alıyoruz. Tüketici kredisinden daha yüksek faizle bize kredi veriliyor ve karşımıza çıkıp, köylü bankasının 8 milyar dolar görev zararı ettiği söyleniyor. Çıldırmamak elde değil."
 </p>
 <p class="metin">
  Devlet kendi
 </p>
 <p class="metin">
  bankasını boşaltıyor
 </p>
 <p class="metin">
  İki bankaya bu parayı ödemekle görevli Hazine aciz durumda ve 20 milyar dolar olan görev zararlarının boyutu her geçen gün büyümeye devam ediyor. Bir dönem Hazineye ve bankalara hükmeden bugünün DYP milletvekilleri Ufuk Söylemez ve Cihan Paçacı, Hazinenin bu parayı nakit olarak ödeyemeyeceği için Hazine kağıdı çıkaracağını söylüyorlar.
 </p>
 <p class="metin">
  Ekonomist Ege Cansen görev zararlarının hükümetlerin yaptığı bütçe hilesiyle büyüdüğünü belirterek "Ben bu rakamı az bile buldum. Çünkü hükümet bütçe açıklarını gizlemek için bankaların görev zararına yükleniyor. Bu bir iç borçtur. Saklamayalım. Rakamın 30 milyar dolarlara çıkacağını tahmin ediyorum. İç borcumuz 40 milyar dolar deniyor; yanlış, iç borcumuz görev zararıyla birlikte 60 milyar dolardır" diyor.
 </p>
 <p class="metin">
  Ankara Ticaret Odası Başkanı Sinan Aygün, görev zararlarının oluşumu konusunda Ege Cansen'den daha karamsar. Sinan Aygün, devletin kendi bankasının içini boşalttığını söyleyerek bu bankalardan kredi alanların tek tek açıklanmasını istiyor ve ekliyor: "Hükümet yanlısı işadamlarının Halk Bankası'ndan ve Ziraat Bankası'ndan aldığı krediler açıklansın sonra görev zararlarının sebebini daha iyi anlarız."
 </p>
 <p class="metin">
  Ufuk Söylemez ise iki kamu bankasının ödediği sübvansiyonlar sonunda Hazineye karşı yüksek faiz uyguladığı için görev zararlarının bu kadar büyüdüğünü söylüyor.
 </p>
 <p class="metin">
  Özel bankaların batıklarıyla uğraşan Türkiye halkı, şimdi de kamu bankalarının zararlarıyla uğraşıyor. Hükümetlerin popülist sübvansiyonları, yandaş kredileri ve bütçe açıkları için yaptıkları görev zararının boyutu her geçen gün büyüyor. Ziraat Bankası ve Halk Bankası piyasadan borçla bulup dağıttıkları parayı Hazineden hiçbir zaman tahsil edemeyecek. Görev zararları dışında bankacılık işlemlerinde de zarar eden Ziraat ve Halk Bankası bugünkü haliyle tam bir başbelası... Ziraat, Halk ve Emlak Bankası'nın özelleştirilmelerine ilişkin kanun geçtiğimiz haftalarda resmi gazetede yayınlandı. Ancak uzmanların bu kamu bankalarının mevcut halleriyle özelleştirilmesinin mümkün olmayacağında birleşiyorlar.
 </p>
 <p class="metin">
  Ufuk Söylemez özelleştirme kanununun tek başına hiçbir işe yaramayacağını, işletmelerin özelleşecek hale getirilmesi gerektiğini savunurken, ekonomist Ege Cansen ise daha radikal bir çözüm öneriyor: "Kamu bankaları tamamen kapatılsın". Ege Cansen 20 milyar dolar görev zararı olan ve alacağını tahsil edemeyen bankalara aklı başında hiçbir işadamının talip olmayacağını belirterek, "Bu kadar kötü yönetilen ve bu kadar siyasi baskı altında kalmış kamu bankalarını satın alan olursa ben eski bir bankacı olarak şüphelenirim. Rakamlar ortada. Teknik olarak özelleştirilmesi mümkün olmayan 3 banka için şimdi en az 5 milyar dolar harcanacak. Bu para kimin parası?"
 </p>
 <p class="metin">
  Uzmanlar inanmasa da, zor olan başarılır, iki kamu bankası özelleşirse Türkiye ekonomisi için bambaşka bir problem daha ortaya çıkıyor: Hazine bugün için 20 milyar doları aşan borcunu bu bankalara nasıl ödeyecek? Ufuk Söylemez acil olarak yurtdışından borç para bulunarak görev zararlarının yavaş yavaş kapatılmasını öneriyor. Ancak bugünlerde bambaşka bir ironiyle daha karşılaşıyoruz. 20 milyar dolarlık dev bir borç önümüzde dururken, bugünkü koalisyon hükümeti Ziraat ve Halk Bankası'na yüklenmeye devam ediyorlar; görev zararlarını azaltmak bir yana, artırmaya devam ediyorlar. 10 patronun batırdığı bankalara mı kızarsınız, devletin kendi bankalarının içini boşaltmasına mı? Karar sizin!..
 </p>
 <p class="metin">
 </p>
 <p class="arabaslik">
  Bizde görev zararı çok
 </p>
 <p class="metin">
  Kamu İktisadi Teşebbüsleri'nin (KİT) 1998 yılı toplam hasılatı 10 katrilyon 558 trilyon 672 milyar lira, görev zararı sonrası kârı ise bir katrilyon 144 trilyon 339 milyar lira olarak revize edildi. Hazine Müsteşarlığı'nın verilerine göre, 1999 programında KİT'lerin toplam gideri 15 katrilyon 82 trilyon lira, ücret ve maaş ödemeleri de 2 katrilyon 227.2 trilyon lira olarak öngörüldü.
 </p>
 <p class="metin">
  Tahakkuk eden görev zararı 1997 yılında 53.5 trilyon lira iken 1998 yılında vcc76.4 trilyon lira olarak hesaplandı. 1999 yılı için söz konusu rakam 585.6 trilyon lira olarak öngörülüyor.
 </p>
 <p class="metin">
  TEKEL'in görev zararı ise 1998 sonunda 650 trilyon liraya ulaştı. Bu miktarı ödeyeceği vergilerden düşen TEKEL bu yılın alımları için 300 trilyon liranın üzerinde finansmana ihtiyaç duyacak.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/314/ekonomi/1.htm), [web.archive.org (arşiv bağlantısı)](http://web.archive.org/web/20010707131756/http://www.aksiyon.com.tr:80/2000/314/ekonomi/1.htm)
