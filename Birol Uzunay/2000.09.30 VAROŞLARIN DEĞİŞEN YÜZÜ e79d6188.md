# VAROŞLARIN DEĞİŞEN YÜZÜ

*Birol Uzunay 2000.09.30*

<div>
 <p class="spot">
  Kenar semtlerde oturmasına rağmen lüks semtlerde
gezen; Akmerkez'de gördüklerini sahiplenircesine anlatan çocuklar bulundukları ortamı kabul etmek
istemiyorlar. Bu kaçma eğilimi kendini ilk olarak kıyafetlerde gösteriyor. Kıyafeti
yiyecekler takip ediyor; ancak sonuç aynı: Fakir yine aynı fakir!
 </p>
 <p class="metin">
  IMF Türkiye Masası Şefi Cotarelli, birkaç hafta önce ekonomik hedeflere ulaşılabilmek için mutlaka tüketimin yavaşlatılması gerektiğini söyleyince bir an olsun şaşırdık. Öyle ya, GSMH'dan aslan payını az sayıda kişiden oluşan bir kaymak tabakanın götürdüğünü düşündüğümüzde, bu ülkede IMF'yi bile korkutucak tüketimi kimlerin yaptığını merak ediyoruz? Hızlı tüketimin faili kesinlikle zenginler değil; rakamlar çok açık: Bankada 25 milyarın üstünde parası olan kişi sadece 25 bin ve zenginler nüfusun ancak yüzde 1'ini oluşturuyor. Piyasada satılan ürünleri ve açılan işletmeleri de incelediğimizde o çok korkutan tüketimin fakirler tarafından gerçekleştirildiğini anlıyoruz; hayretle karşılasak da!..
 </p>
 <p class="metin">
  Varoş denilen kenar mahallelerde yaşayan fakirlerin nasıl lüks tüketim yapabildiği ise ancak 'Türk usûlü' bir ekonomiyle açıklanabiliyor. Tüketim geleneklerinin değişmesiyle, milyonlar çatır çatır para harcıyor, sosyal bunalımlar ise artarak devam ediyor.
 </p>
 <p class="metin">
  Çay, makarna demode; jöle, nescafe moda
 </p>
 <p class="metin">
  Değişen tüketim kültürüyle birlikte varoşlarda yaşayan milyonlar "zengin olmasalar da zengin gibi" yaşamaya çalışıyorlar. İşte ispatı...
 </p>
 <p class="metin">
  AC NielsenZET araştırma şirketinden aldığımız son rakamlar da bu tezimizi doğruluyor: Makarna, margarin, çay gibi Türkiye'nin vazgeçilmez gıda ürünlerinin yıllık satış artışları yüzde sıfırlara, hatta eksilere doğru giderken, buzlu çay, kişisel bakım ürünleri, nescafe gibi ürünlerdeki artış inanılmaz bir hızla devam ediyor. Ticaretin bir yılda yüzde 3 büyüdüğü bir Türkiye'de nescafe yüzde 23, saç jölesi yüzde 17, saç köpüğü yüzde 30 oranında artış gösterdi.
 </p>
 <p class="metin">
  Fakir Türkiye'nin fakir insanlarının tam 13 milyon cep telefonu var; 3 bin hiper marketin ışıltılı raflarında ne bulunursa alınıyor; Mc Donaldslar, Big Burgerler şakır şakır açılırken, yeni moda önce bowling oynamak sonra da hafif müzikli bir ortamda capicuno içmek...
 </p>
 <p class="metin">
  Araştırmacı Sinan Dirik'in 1997'de varoşlarda yaptığı araştırma sonuçlarına göre bu bölgelerde renkli televizyon kullanma oranı yüzde 96.6, otomatik çamaşır makinesi yüzdesi 80.8 olurken, bulaşık makinesi kullanma oranı yüzde 27.5. Mini ya da midi müzik setinin kullanma oranı yüzde 61.1. Mutfak robotunu kullanan ailelerin oranı yüzde 40.2. Cep telefonu kullanma oranı ise şimdilik yüzde 25'ler seviyesinde.
 </p>
 <p class="metin">
  Türkiye'nin en büyük tüketim kitlesi olan varoşlardaki "zengin yaşama isteği" ilk olarak yatırımcıların dikkatini çekti. Türkiye'nin en büyük şirketleri yatırım planlarını kenar mahallelerde yaşayan dev kitleye göre ayarlıyorlar. Şirketlerin satış stratejisi ise aynı; zenginliği yansıtan ürünler...
 </p>
 <p class="metin">
  Bowling fakir eğlencesi oldu
 </p>
 <p class="metin">
  Brunswick firmasının birkaç yıl önce Etiler Korukent'te açtığı bowling salonu, meşhur zenginleri bile şaşırtırken, aynı firma bugün Malatya, İskenderun, Bursa, Konya, Karaman ve İstanbul Gaziosmanpaşa, Zeytinburnu'nda açtığı yeni salonlarla fakirlere de ulaşıyor. En az 350 milyara açılan bir bowling salonunda 15 dakikalık bir oyun 2.5 milyon lira.
 </p>
 <p class="metin">
  Gaziosmanpaşa'da bowling salonu işleten Murat Kafalı'ya, bowlingin gerek kültür gerekse ücreti açısından Gaziosmanpaşa gibi fakir bir bölgeye yabancı olup olmadığını sorduğumuzda şaşırtıcı bir cevap aldık. Murat Kafalıoğlu bölgedeki gençlerin bowlingi bir eğlence ihtiyacı olarak gördüğünü belirterek "Buraya bu salonu açmasaydık emin olun bölgedeki gençler, bu oyunu Etiler'e gidip oynayacaklardı" diyor. Bowling salonlarında satılan hamburger mönüleri, biralar, meyve kokteylleri zenginlik hülyalarına dalmış gençler için son derece olağan sayılırken, bowling salonunda aldıkları puanlarla Amerika tatilini kazanmak için uğraşıyorlar.
 </p>
 <p class="metin">
  İstanbul'un varoş semtlerinde; sinema, internet cafe, özel hastane, özel okul, marka giyim mağazaları, marketler en popüler işletmeleri oluşturuyorlar.. Aylık 30 dolarlık taksitlerle alınan bilgisayarlar, kredi kartıyla yapılan alışverişler ayrı bir hava kazandırıyor varoş sakinlerine.. Yine bu semtlerde hazır bez ve kozmetik ürün kullanımında çok yoğun bir artış var. Saç analiz laboratuvarlarında bakımlar yapılıyor, solaryum salonları hızla artıyor ve cilt bakımı önemli bir problem oluşturuyor!..
 </p>
 <p class="metin">
  Zengin semtler tüketime doydu;
 </p>
 <p class="metin">
  yeni hedef fakirler
 </p>
 <p class="metin">
  İstanbul'a göçenlerin ilk yerleşim yerlerinden olan Zeytinburnu semti önemli sosyal değişimler geçiriyor. Varoşlarda yaşayanların nasıl lüks tüketime yöneldiğini Zeytinburnu'ndaki Olivium Alışveriş merkezi açıklıyor. 35 milyon dolarlık bir yatırım olan Olivium'da lüks eğlence, giyim ve gıda sektöründe faaliyet gösteren büyük firmalar var. Zeytinburnu'nda yaşayanlar bu alışveriş merkeziyle Türkiye'nin en büyük telefon ve spor mağazalarından alışveriş yapıyorlar. Düzenlenen müzik şölenlerinde Grek ve Latin müziklerini anlıyormuşçasına dinliyorlar.
 </p>
 <p class="metin">
  Olivium Alışveriş Merkezi'nin pazarlama müdürü Engin Yıldırım işletmelerinin sosyo—ekonomik değişimi gözlemleyerek açıldığını belirterek "Kimin zengin, kimin fakir olduğunu ayırt etmek çok güç. Evet, müşterilerimizin büyük kısmı Zeytinburnu gibi fakir bir semtte otursalar da harcamaları Akmerkez'den, Capitol'den çok farklı değil. Bünyemizdeki firmaların hemen tamamının Etiler'deki, Bakırköy'deki alışveriş merkezlerinde de şubeleri var. Bu da kişilerin mal varlıklarının değil, harcamalarının önemli olduğunu gösterir. Lüks denilen ürünleri satmaktan hiç pişman değiliz, çünkü rağbet onlara" diyor. Engin Yıldırım, Olivium'un yanına lüks bir özel hastane ya da bir otel açmak istediklerini de belirtirken; açacakları yeni lüks işletmenin de Zeytinburnulular tarafından rağbet göreceğinden çok emin.
 </p>
 <p class="metin">
  Varoşların lüks tüketime eğilimini sadece Olivium ispatlamıyor. İstanbul Bayrampaşa'da, Gaziosmanpaşa'da, Ümraniye'de, Yenibosna'da açılan eğlence ve alışveriş merkezleri, Taksim, Levent ve Etiler'deki benzer işletmelere bile parmak ısırtıyor.
 </p>
 <p class="metin">
  Yıllık cirosu 40 milyar dolar olan Türkiye perakendecilik sektörü için Türkiye'nin neredeyse üçte ikisini oluşturan fakirlere mal ve hizmet satmak çok önemli. İzmir kökenli Tansaş, İstanbul pazarında liderliği ele geçirmek için Cen Ajans Grey'e tüm gecekondu semtlerinde büyük bir gelir araştırması yaptırttı ve öncelikli hedef kitlesini, zengince alışveriş yapmak isteyen "fakirler" olarak belirledi. Cen Ajans Müşteri İlişkileri Sorumlusu Alper Üner, fakir mahallelerde yaptıkları araştırma sonucunu "Biz İstanbul için araştırdık ancak tüm Türkiye için geçerli olabilecek ekonomik bir gerçek var; zengin semtler tüketime doydu. Zengin denilen kişilerde tüketim açlığı olmadığı gibi yeni bir işletmeye de ihtiyaç yok. Nüfusun büyük çoğunluğunu oluşturan kenar semtlerde büyük bir alışveriş potansiyeli var. Bu olgu çok açık. " diyerek açıklıyor.
 </p>
 <p class="metin">
  Profilo Dağıtım Müdürü Refik Üner de tüketici profilinin değiştiğini kabul ederek bu profile uygun çalışmalar yaptıklarını söylüyor. Refik Üner yaptıkları satış araştırmalarının sonucunu da, "Şehir merkezleri dışında veya köy diye nitelendirebileceğimiz bölgelerde, iletişimin gelişmesiyle tüketici profili de değişti. Profilo olarak tüm Türkiye genelinde yaptığımız satış kampanyalarımız var. Fakat bunun yanısıra kendi yöresini çok iyi tanıyan bayilerimiz çeşitli kampanyalar düzenliyor ve biz de bu kesimlere daha çok ürün satıyoruz. Sadece bizim için değil tüm firmalar için kenar mahalleler ve kırsal kesimler çok önemlidir" diyerek açıklıyor.
 </p>
 <p class="metin">
  Lüks ürünlere temkinli yaklaşanlar da var
 </p>
 <p class="metin">
  Tam bir lüks tüketim çılgınlığının yaşandığı Türkiye'de zengin gibi harcamak istemesine rağmen biraz daha temkinli hareket eden kitleler de var. Migros'un, Carefour'un ışıltılı raflarından alışveriş yapamasalar da BİM, Şok gibi biraz daha küçük marketleri dolduruyorlar. Kenar semtlerin bir numaralı mobilya markası olan İstikbal'den alışveriş yapamayanlar, İpek Mobilya'yı; beyaz eşyada Vestel'i, Bosch'u pahalı bulanlar da Indesit'ı, Philco'yu tercih ediyorlar. SSK kuyruklarına girmekten ya da özel hastanelerdeki pahalı ücretleri ödemektense biraz fedakârlık yapıp polikliniklerde muayene oluyorlar.
 </p>
 <p class="metin">
  Temkinli kitleler biraz daha ucuz cep telefonunu tercih ederken, yabancı arabaların ikinci ellerine ilgi duyuyorlar, gecekondudan bozma evlerini müteahhite vererek daha iyi bir semte taşınmayı düşünüyorlar. Abbate'nin, Bisse'nin, Levis'in, Mavi Jeans'in defolu ürün mazalarından alışveriş yapan temkinli fakirler, birkaç milyon liralık ucuzluk için şehir çıkışlarına kurulan fabrika satış mağazalarına gidiyorlar.
 </p>
 <p class="metin">
  Ayran, çay gibi geleneksel içecekler yerine kola içmeyi tercih eden milyonların yanında; Coca Cola ve Pepsi'yi pahalı bulup, 600 bin liraya satılan yerli kolaları satın alanların sayısı da hiç az değil. Hatta henüz Anadoludan göçeli 10 yıl olmasına rağmen misafirlerine lahmacun alıp, kutu ayran ikram eden ev hanımlarının sayısı da küçümsenecek cinsten değil.
 </p>
 <p class="metin">
  Fakir nasıl zengin oluyor?
 </p>
 <p class="metin">
  Lüks market ve giyim ürünlerinden eğlence ve otomobile kadar yüzlerce imaj ürünü sınırsızca tüketen "fakirler" nasıl oluyor da bunu başarıyor sorusu için birkaç tez ortaya atılıyor. Dr. Mustafa Özel, son yıllarda yaşanan çılgın tüketimi, bankaların oluşturduğu suni bir gelişme olarak değerlendiriyor. Mustafa Özel, düşen enflasyonla birlikte bankaların aylık yüzde 2.5 oranında faiz vermesiyle milyonlarca kişinin bir anda cep telefonundan arabaya kadar bir çok ürüne hücum ettiğini belirterek, bankaların ayakta kalmak için bireysel krediler verdiğini ve tüketimi artırdığını söylüyor. Mustafa Özel ayrıca "Küçük dilimlere bölünen faiz oranları yıllık bileşik bazda yüzde 60'lara, yüzde 70'lere geliyor. İhtiyaç bilinmiyor, mal ucuzsa ya da banka kredisi verilerek yaygın taksitlere bölünmüşse, hemen satın alınıyor. Global olarak hızlı tüketimin önüne geçilemez. Ancak kişiler kendi gelirleriyle harcamalarını orantılamak zorunda. Hızlı tüketim elektronik ticaretle birlikte yeni bir boyut kazanacak" diyor.
 </p>
 <p class="metin">
  Dr. Mustafa Özel, fakirlerin kendi istekleriyle ya da banka ve basın promosyonuyla gerçekleştirdikleri tüketimle, rasyonel insanın irrasyonel hale geldiğini ve bunun da ekonomik açıdan sağlıklı olmadığını söylüyor.
 </p>
 <p class="metin">
  Gecekondu bir anda sevindiriyor
 </p>
 <p class="metin">
  Fakirlerin zenginlik duygularını nasıl tatmin edebildiklerine dair bir diğer tez de ünlü emlakçı Reha Medin'den.. Reha Medin, İstanbul'un göç ve doğumlar sonucu nüfusunun artmasıyla sosyo—ekonomik açıdan değiştiğini söyleyerek, dünün gecekonducularının, müteahhitlerle işbirliğine giderek iyi paralar kazandığını, kazanılan paralarla da bol bol alışveriş yapıldığını iddia ediyor.
 </p>
 <p class="metin">
  Reha Medin, dünün gecekondu semtleri olan İkitelli, Çatalca, Silivri, Büyükçekmece, Sarıyer, Zekeriyaköy ve Beykoz gibi semtlerde önemli ölçüde lüks konutlar yapıldığını ve bu lüks konutların gecekondu semtlerini bir anda değerlendirdiğini söyleyerek, "Varoş demek, kenar mahalle demek. Oysa ki kenar mahalle denilen semtlerin arkaları lüks konut cenneti oldu. Bu durumda varoşlar şehrin ortasında kaldı. Uskumruköy, Zekariyaköy, Silivri'deki villaların konumunu iyi irdelemek lazım. Gecekonduculara verilen topuyla belediyeler bir anda fakiri zengin ediyorlar. Tapuyu kapan gecekonducu elbette ki boş durmayacak ve arsasını müteahhite verecek, oturduğu evin dışında başka evleri de olacak, yepyeni bir hayata başlayacak" diyor.
 </p>
 <p class="metin">
  Reha Medin gecekondunun getirdiği rantla sadece kenar semtlerin değil, büyükşehirlerin yakınlarındaki köylerin bile tarımı bırakarak, arsalarını değerlendirdiklerini ekliyor.
 </p>
 <p class="metin">
  Tüketilen para değil, kültür
 </p>
 <p class="metin">
  Sosyolog Ali Bulaç da fakir tüketimini, maddi sebeplerin yanında kültür tüketimiyle açıklıyor. Ali Bulaç "Tüketilen kola, sinema, teknoloji değil, zenginin kültürüdür. Sınıflar medyanın da etkisiyle birbirini daha yakından tanıyor ve bu durumda da fakirler zenginlere karşı büyük bir hayranlık ya da kıskançlık duyuyor. Zengin olamayacağını anlayan fakir, zengin gibi tüketmeye başlıyor" diyor. Ali Bulaç, fakirin tüketimle zenginle hiçbir zaman yarışamayacağını da belirterek, "Zorunlu harcamalardan kısıtlama yapılarak lükse yöneliyor. Bir hafta Antalya'da tatil yapan birisi ne zengin olur ne de topyekûn batar. Sadece bir haftalık tatil için 3 ay zorunlu harcamalardan kısıntı yapılır" diyor
 </p>
 <p class="metin">
  Ekonomist Mustafa Özel, emlakçı Reha Medin ve sosyolog Ali Bulaç, tezlerinin yanısıra tüketimin "gelecekten alınan borçlarla" gerçekleştiğinde hemfikirler. Fakirlerin büyük borçlarla yaşadıklarını ve sürekli olarak taksit ve kredi kartı borçlarıyla, henüz kazanmadıkları gelirleri harcadıklarını söylüyorlar.
 </p>
 <p class="metin">
  Tüketim mutsuzluklara neden oluyor
 </p>
 <p class="metin">
  900 bin liralık kolanın ücreti fazla olduğu için 600 bin liralık sahte kolalar içilince hiçbir ihtiyaç giderilmiyor; kolanın burada bir duygu tatmini olduğu çok açık. Diyarbakır'da 40 derecede sıcaktan bunalan bir ailenin daha sıcak bir iklimi barındıran Antalya'ya büyük fedakârlıklarla tatile gitmesi; ihtiyacı aşıp, imaja, özentiye giriyor.
 </p>
 <p class="metin">
  Anadolu'dan gelen bir aile Küçükköy'e yerleşse bile biraz toparlanınca Zeytirburnu'na, daha sonra Bahçelievler'e ve Bakırköy'e doğru yerleşmeye başlıyor. Hedef Ataköy ve Florya'dır. Varoşlarda lüks tüketimi ilk başlatan gençler ve ev kadınları oldu. Kenar semtlerde oturmasına rağmen lüks semtlerde gezen; Akmerkez'de gördüklerini, sahiplenircesine anlatan çocuklar bulundukları ortamı kabul etmek istemiyorlar. Bu kaçma eğilimi kendini ilk olarak kıyafetlerde gösteriyor. Kıyafeti yiyecekler takip ediyor; ancak sonuç değişmiyor: Fakir yine aynı fakir!
 </p>
 <p class="metin">
  Lüks tüketimin varoşlara yansımasıyla, eskinin 3. sektör denilen koruyucu aile sektörü de kayboluyor. Aileler daha önceleri kendi içinde açıklarını doldurarak, yardımlaşmayla yaşıyordu. Şimdi ise köyden gelen yiyecekler, akrabadan gelen küçülmüş elbiseler yok artık. Oluşan çekirdek aile tipiyle büyükanne ve büyükbabaya evde yer yok.
 </p>
 <p class="metin">
  Milyonlarca tüketime aç kitle harcamaya ne kadar saldırsa da hayal edilen ürünlerin tamamı satın alınamıyor. Vitrinleri süsleyen ürünler, zihinleri hep meşgul ediyor; kitleler zenginlik duygusunun tadına varamadan huzursuzca bir yaşamla karşılaşıyorlar.
 </p>
 <p class="metin">
  Avrupa ve diğer ülkelerde de Türkiye'deki fakir tüketimine benzer gelişmeler var. Ancak gelişmiş ülkelerde refah seviyesinin yüksek olmasıyla insanlar, ihtiyaçlarına daha çok oranda sahip oluyorlar; para biriktiremeseler de, iyi işleyen sosyal güvenlik sistemiyle bir çok sıkıntılarla boğuşmak zorunda değiller.
 </p>
 <p class="metin">
  Nevroz bireyler oluşuyor
 </p>
 <p class="metin">
  Sosyo—ekonomik bir vaka haline gelen fakirin, zengin harcamasını engellemek çok zor. Nüfusun büyük çoğunluğunu oluşturan bu kitleye bilinçli alışveriş kazandırmak, hele yerli ve yabancı firmalara "fakirlere pahalı ürünler satmayın demek" pek mümkün değil.
 </p>
 <p class="metin">
  Kentin imkanlarından nemalanmaya çalışan on milyonlarca kişilik bir topluluk, gelir dağılımındaki adaletsizliğe rağmen bir türlü ulaşılamayan "zenginlik" için durmadan harcıyor; peki ya harcama sonrası? Cebindeki tüm parayla sinemaya gidip, canlı müzik dinleyen bir genç, eve dönmek istediğinde, yüzlerce kişiyle paylaştığı otobüsle, ailesinin kira sorunuyla, hızla yaklaşan taksit borcuyla karşılaşıyor. İşte o an; gerçek kimlik hatırlanıyor ve zenginlik duygusunu elde edememenin verdiği komplekse girerek, hırçınlaşmaya başlıyor. Artık ne marka giyimin ne de bol mayonezli hamburgerlerin önemi kalıyor.
 </p>
 <p class="metin">
  Banka kredisiyle aldığı arabasına benzin alamayan, hatta park ücreti veremeyen bireylerin ruh halinin sağlıklı olamayacağı çok açık.
 </p>
 <p class="metin">
  Sadece kültürün tüketilmesiyle bireylerin ruh hastası olabileceğini söyleyen Ali Bulaç, "Nevrozun tanımı, gerçekle ilişkisi kesilmiş hastadır. Gecekonduda oturan insan, kendini Etiler'de oturan kişiyle aynı görüp onunla birlikte tüketim isteğinde bulunursa burada bir nevroz vardır. Şizofren etkiler de vardır" diyor.
 </p>
 <p class="metin">
  Zenginlik düşüyle oluşan harcamalar, bunalımlar meydana getirerek şiddet olaylarına dönüşmese de; boşanma, geçimsizlik, suça duyarsızlık, fuhuş, nikahsız yaşama, çaresizlik gibi sosyal problemleri başlattı bile.
 </p>
 <p class="metin">
  Zengin olmak yerine zengince
 </p>
 <p class="metin">
  harcamak teşvik ediliyor
 </p>
 <p class="metin">
  Demokrasi ve milli gelir arasındaki paralellik malum. Demokrasinin yerleştiği tüm ülkeler aynı zamanda zengin ülkeler.. Türkiye, fakirlerinin kendilerini "bir an olsun zengin hissetmesiyle" en zengin yüzde 20'lik kesimin milli gelirin yüzde 56'sını nasıl kazandığını örtbas edebiliyor. Zengin olmanın yolları kapatılırken, zengince harcamanın teşvik edildiği bir ekonomik sistem, sadece mali dengeleri değil, sosyal yaşamın tamamını etkiliyor.
 </p>
 <p class="metin">
  Alt gelir grubuyla benzer harcamalar yapan orta sınıfın sayısı ise hızla eksiliyor. Demokrasiyi ve siyaseti ayakta tutan orta sınıfın azalması, zengin—fakir ayırımını daha da belirgin hale getirecek. Çaresiz yığınlar, çalışarak sınıf atlamayı unuttuktan sonra tüketimle de mutlu olamazlarsa tüm ülke için problemler başlıyor.
 </p>
 <p class="metin">
  Devletin ihtiyacından fazla kamu harcaması yapıp, IMF'den borç isteyerek, direktiflerle karşılaşmasından sonra sıra vatandaşta!.. Bu yıl bankalardan alınan ev ve araba kredileriyle lüks hayatla tanışanların ilk feryatları şimdiden duyulmaya başlandı. Bankalar, kredi verdikleri otomobilleri haciz yoluyla geri almak için şimdiden otopark aramaya başladı.
 </p>
 <p class="metin">
  Ali Bulaç, milyonların benzer ürünlere tüm varlıklarını dökmelerinden sonra ortaya yepyeni bir sınıfın çıkacağını iddia ederek "Markaya, modaya önem vermeyen yeni bir insan grubu ortaya çıkıyor. Bunlar iktidarı ele geçirecekler. Son derece mütevazı olan bu insanlar nesnenin fonksiyonunu itibari değerinden ayırt edebiliyorlar. Yönlendirilemeyen, parası alınamayan ve farklı düşünen bu sınıfın oluşması da yakın" diyor.
 </p>
 <p class="metin">
 </p>
 <p class="metin">
 </p>
 <p class="metin">
  'Zengin gibi' yaşamak mutlu etmiyor
 </p>
 <p class="metin">
  Araştırmacı Sinan Dirik'in varoşlar üzerine yaptığı geniş aratıştırmadan sonraki izlenimleri şöyle: Genel olarak yaşamdan, yaşadığı kentten, yaşam standartlarından hoşnutsuzluk, varoşlarda yaşayanların yaygın ruh halini oluşturuyor. Araştırmamız sırasında her 100 denekten 32'si yaşamından memnun olmadığını söylemektedir. Aile ve geçim sorumluluklarının eşit paylaşılamadığı varoşlarda, her iki cinsin de yaşam memnuniyetsizlikleri yaklaşık oranlardadır. Beklentileri daha diri olan genç nüfusun yaşam memnuniyetsizliği, ileri yaşlara oranla daha yüksektir.
 </p>
 <p class="metin">
  Yine deneklerin sadece yüzde 14'ü İstanbul'da yaşamaktan memnun olduğunu belirtiyor. Sosyal dayanışma duygusu ve pratiğinin gevşemesiyle birlikte bireysel kurtuluş taleplerinin daha fazla öne çıktığı görülüyor. Büyük kentte keskinleşen bireysel kurtuluş ve yalnızlık duygusu, yaşam mücadelesinde karşılaşılan başarısızlıkların çoğalmasıyla birleştiğinde, gelecekten hiç bir şey beklemeyenlerin sayısını artırıyor. Nitekim araştırma bulguları, varoşlarda gelecek beklentisinin büyük ölçüde bireysel talepler içerdiğini ortaya koymaktadır. Her 100 varoşludan 17'si gelecekten "bireysel sosyal gelişme", 11'i "bireysel ekonomik gelişme" beklentisi içerisinde. Buna karşılık "gelecekten hiç birşey beklemeyenlerin" oranı yüzde 11 gibi yüksek bir düzeyde.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
  Kim ne kadar zengin?
 </p>
 <p class="metin">
  'Kim ne kadar zengin' sorusunu net olarak cevaplamak çok zor. Hane halkı gelir anketleriyle zenginlik tahminleri yapılabiliyor. Türkiye'de toplam gelirin yüzde 2.3'ü en düşük gelirli yüzde 10'a giderken, gelirin yüzde 32.3'ü ise zengin denilen yüzde 10'luk kesime gidiyor. DİE'nin verileri ışığında yapılan bir araştırmada Türkiye'de gerçek manada zengin diyebileceğimiz aile sayısı sadece 2 bin 100 aile; zengin sayılabilecek ailelerin sayısı ise 9 bin 800. Bu rakamların en kısa yorumu ise Türkiye'de zengin kabul edilebilecek kişi sayısı sadece 657 bin 300 kişi. Zenginlerimizin yıllık geliri ise yaklaşık 70 bin dolar olarak kabul ediliyor. Nüfusunun ancak yüzde 1'i zengin olan Türkiye'de fakir ve orta gelirlilerin sayısını ise varın siz düşünün..
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
  Türkiye'nin 5 büyük ilinde en fakir mahalle yaşamı
 </p>
 <p class="metin">
  Yıllık 2000	İSTANBUL	ANKARA	İZMİR	DENİZLİ	ANTALYA
 </p>
 <p class="metin">
  Konut (bin adet)	137	31	61	12	3
 </p>
 <p class="metin">
  Nüfus (bin kişi)	531	127	192	35	9
 </p>
 <p class="metin">
  Küçük çocuk sayısı	166	37.7	49	8.8	2.8
 </p>
 <p class="metin">
  Gelir getiren fert 	178	35.8	68.5	12.9	3.3
 </p>
 <p class="metin">
  Toplam tüketim har.	342	88	138	24	26
 </p>
 <p class="metin">
  Harcama payları (%)
 </p>
 <p class="metin">
  Gıda, içki, tütün 	44.5	45.8	39.5	38.6	40.5
 </p>
 <p class="metin">
  Giyim, ayakkabı 	7.7	5.3	39.5	38.6	40.5
 </p>
 <p class="metin">
  Konut ve kira 	27.7	31.2	29.4	30.7	31.9
 </p>
 <p class="metin">
  Ev eşyası	 3	3	4.10	7.6	4.4
 </p>
 <p class="metin">
  Sağlık	1.9	2.6	1.9	2.8	1.2
 </p>
 <p class="metin">
  Ulaştırma 	7.50	5.3	6.9	4.4	6.2
 </p>
 <p class="metin">
  Eğlence, kültür 	0.84	0.6	3.6	0.3	0.8
 </p>
 <p class="metin">
  Eğitim 	0.6	0.8	0.3	0.3	0.8
 </p>
 <p class="metin">
  Otel, pastane 	2.15	1.75	2.4	2.1	1.7
 </p>
 <p class="metin">
  Çeşitli mal, hizmet	3.9	3.3	4.12	4.5	3.31
 </p>
 <p class="metin">
  Kaynak: DİE ve Capital
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2000/304/kapak/1.htm), [web.archive.org (arşiv bağlantısı)](http://web.archive.org/web/20020425075336/http://www.aksiyon.com.tr:80/2000/304/kapak/1.htm)
