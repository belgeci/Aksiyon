# Tekel bitiyor, soygun sona eriyor

*Birol Uzunay 2001.12.15*

<div>
 <p class="spot">
  2003'ten sonra 200'ün üzerinde şirket Türkiye'ye hücum eder; ancak mücadele 15 şirket arasında gerçekleşir.  Alternatif telefon kartları ve hat hizmetleri artar, uluslararası görüşmeler şehiriçi görüşme fiyatlarıyla yarışır. Sizin ev telefonuyla yaptığınız cep görüşmesinin tutarının yüzde 98'ini Telekom, GSM şirketine geri veriyor. Böyle anlaşma olmaz.  GSM şirketlerinin ve Türk Telekom'un halkı soyması en fazla 1 yıl daha sürecek
 </p>
 <p class="metin">
 </p>
 <img border="0" src="/web/20020113120809im_/http://www.aksiyon.com.tr/2001/367/resimler/tekel.jpg"/>
 <p class="metin">
  Türkiye rüzgarlı bir ülke. Daha iki hafta öncesine kadar devletin küçültülmesi gündemin tek maddesi olurken bugünkü gündem çok farklı ve bu kavramın yerinde yeller esiyor. Yine birkaç ay öncesine kadar manşetlerden inmeyen Türk Telekom'un özelleştirilmesi bugün unutuldu.
 </p>
 <p class="metin">
  Türkiye'de Türk Telekom'un özelleştirilmesi ağırdan alınırken, dünya sesin ve görüntünün dışında vücudun iletilmesini yani ışınlamayı konuşuyor. Özelleştirilmesi gündeme geldiğinde güçlü bir lobiyle karşılaşan, her seferinde küçülen ve yakın bir gelecekte yatırım eksikliğinden dolayı normal hizmetlerini dahi veremeyecek olan Türk Telekom'u, bir telekomünikasyon uzmanı olan Ali Yavuz'a sorduk. Ali Yavuz, Hollanda'da Avrupa Türk Telekom ile girdiği telekomünikasyon sektöründe bugün uluslararası bir dev. Sektördeki müthiş birikimi kendisini adeta bir iletişim medyumu mevkiine getirmiş. Türkiye'de telekomünikasyon sektörüne yatırım yapacak uluslararası firmalar için Ali Yavuz'un değerlendirmeleri çok önemli. Ali Yavuz, başta Fas, İngiltere, Belçika, Amerika, Almanya, Surinam gibi ülkeler olmak üzere birçok ülkede alternatif telekom operatörlüğü yapıyor
 </p>
 <p class="metin">
  Son dönemin eski ve yeni ulaştırma bakanlarının ve telekomünikasyon üstünde hesapları olan OYAK'ın fikirlerine büyük önem verdiği Ali Yavuz'a Türk Telekom'un bugünkü yapısını ve özelleştirme sonrası iletişim sektörünü sorduk.
 </p>
 <p class="metin">
  —Türk Telekom'un özelleştirilmesini istemeyenlerin sığındıkları bir kavram var: Stratejik KİT. Gerçekten de stratejik bir kurum mudur Türk Telekom?
 </p>
 <p class="metin">
  Kesinlikle stratejik değildir. Güvenlikle de alâkası yoktur. Yerin altındaki kablolar mı stratejik yoksa Ahmet'in Mehmet'le yaptığı telefon görüşmesi mi? Söyler misiniz bana Türk Telekom dünya çapında iddialı bir kurum mudur? Türkiye'nin şu anki iletişim yapısını dinleyen yok mu sanki.  Genelkurmay, Türk Telekom'un özelleştirilme ihtimaline karşı büyük paralar harcayarak bağımsız bir altyapı kurdu ve bu altyapı sadece kendisine ait. Telekomünikasyonun özelleştirilmek istenmemesinde bence başka sebepler var. Stratejik olduğu bahane ve komik; çünkü bu sektörde özelleştirme örnekleri çok fazla.  Çoğu özelleşme, libarelleşme istemiyor, ama bunu direkt olarak söyleyemiyorlar. Bu tavır, Türkiye'ye ve Türk Telekom'a çok şey kaybettirdi. Trenler kaçırıldı. Bakmak lazım, Türk Telekom bu trenleri kaçırırken, kimler kazandı.
 </p>
 <p class="metin">
  —"Stratejik KİT" bahanesinin ardına sığınanların, Türk Telekom'un özelleştirilmemesindeki kârları ne olabilir?
 </p>
 <p class="metin">
  Tek cümle ile açıklayayım: Türk Telekom'u ucuza kapatmak en büyük kârları olacak! Türk Telekom bir gün mutlaka özelleştirilecek; çünkü mevcut hizmetlerini ve yatırımlarını yapamıyor. 70 milyon kişinin iletişim hizmeti böyle bir kurumun tekeline verilemez. Daha birkaç yıl öncesine kadar 30 milyar dolar istenen kuruma bugün 1 milyar dolar veren yok! Ne oldu da kurumun değeri 1 milyar doların altına indi? Turkcell'in bile 15—20 milyar dolarlık piyasasından bahsedildiği bir dönemde Türk Telekom'a 1 milyar dolara bile müşteri çıkmamasının sebebi kurumun güçlü bir lobi tarafından sahiplenilmesidir. Yatırımcı biliyor ki Türk Telekom'u alamayacak, alsa da başına iş açacak. Türk Telekom'un özelleştirilmesini istemeyenler birgün ona sahip olacaklar; çünkü kurumun değeri yok pahasına iniyor!
 </p>
 <p class="metin">
  —Yatırım yapmadığı için çöküntüye uğrayan bir kurumu niçin almak istesinler?
 </p>
 <p class="metin">
  Evet, Türk Telekom yatırım yapamıyor, kârını olduğu gibi Hazine'ye aktarıyor. Fakat kurum halkın cebinden çıkan paralarla bir dönem oldukça büyüdü. Türk Telekom'un ölüsü bile önemli bir değer. 22 milyon abone büyük bir pazar. Yine kurumun bünyesinde çalıştırmadığı kısımlar var. Çalıştırmadığı uydu hatları var. Bilinmeyen numaralar ve telefon kartları gibi yan hizmetler geliştirilerek iyi para kazanılabilir. Yine Türkiye'nin coğrafi konumundan dolayı Türk Telekom'un kaçırdığı fırsatlar yeniden yakalanabilir?
 </p>
 <p class="metin">
  —Nedir bu fırsatlar?
 </p>
 <p class="metin">
  Bu coğrafyada yanımızdan ve üstümüzden geçen 200 milyar dolarlık bir data transferi var. Bu buluttan pay almalıydık. Suriye, Irak ve Balkan ülkelerinin iletişim dataları Türkiye üzerinden geçmeliydi. Bugün dünyada elektronik dalgalardan iyi para kazanılıyor. Türk Telekom Avrasya'yı ele geçirmeliydi. İranlının, Suriyelinin Batı ile yapacağı görüşmeler Türk Telekom aracılığıyla yapılmalıydı.
 </p>
 <p class="metin">
  —Kâr eden bir kurumun satılmaması gerektiğini söyleyenler de var?
 </p>
 <p class="metin">
  Türk Telekom'un uyguladığı fiyat politikasıyla zarar etmek imkansız gibiydi. Fiyatlar çok yüksek. Ancak deniz bitti. Astronomik konuşma bedelleriyle ayakta kalan kurumun önümüzdeki yıl zarar edeceğini tahmin ediyorum. Hollandalılar Amerika ile 5 cente konuşuyorlar; Türkler ise 1 dolara konuşuyor. Fark 95 cent. Bu işin maliyeti ise 1 cent seviyesinde. Bu rakamlarla zarar etmeyi de başaracak Türk Telekom.
 </p>
 <p class="metin">
  Türk Telekom'da 70 bin kişi çalışıyor ve hergeçen gün bu kadro büyüyor. Bunun dünyada örneği yok! İspir'e bağlatacağım ev telefonu için 3 kez görevli gidip geldi ve bir telefon bağlatmam belki de benden yıllarca alacakları parayla bile karşılanamayacak. Şunu da belirteyim ki, Türk Telekom 2 yıla kadar özelleştirilmez ise 2003'te herşey için çok geç olacak.
 </p>
 <p class="metin">
  —2003'te iletişim yasalarında oluşacak esneklikler, Türk Telekom'u nasıl etkileyecek?
 </p>
 <p class="metin">
  Bu haliyle çok kötü etkileyecek! WTO ile, IMF ile yapılan anlaşma gereğince sesteki tekel hakkı 2003'te otomatikman kalkıyor. 2003'te gücünün yüzde 80'ini kaybedecek. Dışarıdan gelen telekomünikasyon gücü çok agresif.
 </p>
 <p class="metin">
  Daha bugünden Türk Telekom'a 176 şirket lisans başvurusu yaptı. Ve tabii ki hiçbirine izin verilmedi. Oysa ki piyasada mevcut 50 şirket, lisansları olmamasına rağmen faaliyetlerini sürdürüyor. 2003'ten sonra tekel kalkınca zaten bu şirketlerin de sıkıntısı bitecek, Türkiye ise 1 milyar doların üzerinde bir parayı sırf inat uğruna almak istemiyor. Türk Telekom'dan uydu kiralamak istiyoruz, bize İngiliz şirketinin ismi veriliyor. Yahu, bu İngiliz şirketi Türk Telekom'un kaçta kaçı ki bize uydu kiralayacak? Yatırımlarımızın bir bölümünü gerçekleştirdiğimiz Fas Telekom bile Türkiye'den daha liberal.
 </p>
 <p class="metin">
  —Anladığım kadarıyla 2003 sonrasında Türkiye, telekomünikasyon yatırımcılarıyla dolacak. Bu rekabet ortamında tüketicilerin ne gibi kârları olacak?
 </p>
 <p class="metin">
  2003'ten sonra 200'ün üzerinde şirket Türkiye'ye hücum eder ancak çoğu elenir. Benim tahminim mücadele 15 şirket arasında gerçekleşir. Kıran kırana bir mücadele olacak.
 </p>
 <p class="metin">
  Alternatif telefon kartları ve hat hizmetleri artar, uluslararası görüşmeler şehiriçi görüşme fiyatlarıyla yarışır. Sizin ev telefonuyla yaptığınız cep görüşmesinin tutarının yüzde 98'ini Telekom GSM şirketine geri veriyor. Yine Türk Telekom'dan herhangi bir GSM'yi aradığınızda 3 katı fazla para ödüyorsunuz; bunlar bir haksızlıktır. Fiyatlar ucuzlayacak; çünkü dünya ortalaması ucuz. Bir örnek vermek gerekirse Hollanda'da benim şirketimden Türkiye'deki yakınını arayan birisi dakikada 15 cent veriyor. Türkiye'den Hollanda'yı aradığınızda ise dakikada 1 dolara yakın bir para veriyorsunuz. Rakamların farkı çok açık!
 </p>
 <p class="metin">
  —Müşteri çıkmamasını ve 2003 senaryolarını da gözönüne aldığımızda sizce Türk Telekom'un gelecekteki sahibi kim olabilir?
 </p>
 <p class="metin">
  Oyak'ın belli bir ilgisi var Telekom'a... Tam 500 milyon dolar harcayarak kurdukları bağımsız hatlarla telekomünikasyon işine iyiden iyiye ilgi duymaya başladılar. Oyak Genel Müdürü Coşkun Ulusoy da Telekom ile ilgili isteklerini yeni yeni seslendirmeye başladı. Türkiye'de satın alınabilecek en kârlı şirket Türk Telekom.
 </p>
 <p class="metin">
  Bush ve Koç'un yer aldığı konsorsiyumun ve Deuche Telekom'un da bariz bir ilgisi var. Benim tahminime göre ise Deuche Telekom ile OYAK, Türk Telekom'a ortak sahip olacaklar.
 </p>
 <p class="metin">
  —Telekomünikasyonun özelleştirilmesi birçok kolaylığı ve kazancı beraberinde getiyor; ancak bugünün dev telekomünikasyon şirketleri zarar ediyor.
 </p>
 <p class="metin">
  Dünyada da birçok telekomünikasyon şirketi zor durumda. Bu yeni bir konjonktür. Borsaya bile açılamayan dev telekomünikasyon şirketleri var. World Online piyasayı olumsuz etkiledi.. Ancak bu durum geçicidir. İnternet şirketleri de zarar ediyor ama internetin önemini kimse tartışmıyorsa, telekomünikasyon şirketlerinin önümüzdeki dönemde güçsüzlüğü diye bir şey olamaz; çünkü çağ iletişim çağı.
 </p>
 <p class="metin">
  —Biraz da sizin şirketinizi konuşursak; başta Avrupa ülkeleri olmak üzere birçok ülkede özel telekomünikasyon hizmeti veriyorsunuz. Türkiye'deki tekellerin kalkması sizi nasıl hareketlendirecek?
 </p>
 <p class="metin">
  Şu anda sadece ses ve belli ölçüde data alanında çalışıyoruz. İleride data transmisyonu şu andaki sesin yerini alacak. Bütün dünya bu alana kayıyor.
 </p>
 <p class="metin">
  Bireylere ve kurumlara özel ürünler sunuyoruz. Bireysel ve mobil aboneliğin yanısıra kart aboneliği yapıyoruz. Amsterdam'da bir telefon fabrikası açtık, Londra'da data üssü kurduk.
 </p>
 <p class="metin">
  Özellikle Türkiye'den Avrupa'ya gerçekleştirilen data transferi konusunda bazı projelerimiz var. Modern anlamda frachising sistemiyle çalışan kontürlü telefon işletmelerimiz var. Türkiye'nin ilk üçüne girecek bir telekomünikasyon şirketi olmayı hedefliyoruz. Türkiye'deki en büyük hedefimiz ise Türk tüketcisine ucuz telefon görüştürmesi yaptırmak. Bu günkü fiyatlarla kıyaslanınca bizim sunduğumuz alternatif fiyatlar bedava gibi algılanacak.
 </p>
 <p class="metin">
  —Bir telekomünikasyon uzmanı olarak geleceğin iletişim sistemleri hakkında konuşursak, ışınlanmaya ne kadar kaldı?
 </p>
 <p class="metin">
  Kullandığımız teknoloji mevcut teknolojinin en az 10 yıl gerisinde. Tüketilme ve daha çok para kazanma hırsıyla Arge laboratuarlarının 10 yıl gerisinde yaşıyoruz. Moleküllerin ayrılıp gönderilmesiyle ışınlamaya giden yolda da bir hayli mesafe alınacak.
 </p>
 <p class="metin">
  Telefonlar büyük oranda görüntülü olacak ve herkesin kendine ait bir hattı olacak. Ülkeler ve kişiler arasında intranetler oluşacak. İletişim bugünkü gibi de çok pahalı olmayacak. Ev telefonu azalacak, sonra kalkacak. Herkesin kendine ait olan görüntülü telefonuyla direkt olarak hatlar kurulacak. Paket bilgi göndermeler çok artacak. Gelecekte de zaten dünya ticareti tamamen data transferi üzerinden gerçekleşecek. Ve bir sürpriz bilgi vereyim; dil sorunu kalkıyor, yani kullandığınız cihaz sizin konuşmalarınızı istediğiniz dile çevirebilecek. Kodlamalar sonunda yalan söyleyen kişi telefon sinyalinden belli olacak.
 </p>
 <br/>
 <center>
  <a class="anaorta" href="http://web.archive.org/web/20020113120809/mailto:biroluzunay@hotmail.com">
   biroluzunay@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/367/ekonomi/1.htm), [web.archive.org (arşiv bağlantısı)](http://web.archive.org/web/20020113120809/http://www.aksiyon.com.tr:80/2001/367/ekonomi/1.htm)
