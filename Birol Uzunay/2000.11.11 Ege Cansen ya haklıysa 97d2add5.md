# Ege Cansen ya haklıysa?

*Birol Uzunay 2000.11.11*

<div>
 <p class="spot">
  Ekonomist Ege Cansen'in bütçenin yanlış  hesaplandığına dönük önemli iddiası eğer doğru ise  denk bütçe düşüncesi ve düşük enflasyon hedefi için çekilen tüm sıkıntılar boşa gidecek!
 </p>
 <p class="metin">
 </p>
 <img border="0" src="/web/20010827045624im_/http://www.aksiyon.com.tr/2000/310/resimler/Ege.jpg"/>
 <p class="metin">
  Geçtiğimiz haftalarda Meclis'e sunulan 20001 bütçe tasarısıyla önümüzdeki yıl da kemerleri sıkacağımız belli oldu. Hükümetin bir yıllık sosyal ve ekonomik kararlarını yansıtan 2001 bütçe tasarısı, enflasyonu düşürmek için ekonomiyi soğutmayı ve halka yeni fedakârlıklar yüklemeyi amaçlıyor; tıpkı diğerleri gibi!..
 </p>
 <p class="metin">
  2001 Bütçe Tasarısı geçmiş yıllardaki bütçelere göre daha başarılı bulunsa da ekonomist Ege Cansen'in bütçenin yanlış hesaplandığına dönük iddiası, yenilir yutulur cinsten değil. Tüm Türkiye'ye fedakârlıklar yükleyen bütçenin yanlış hesaplamalarla ekonomiyi gerektiğinden fazla soğuttuğunu söyleyen Ege Cansen, boş yere acı ilaç içtiğimizi iddia ediyor.
 </p>
 <p class="metin">
  Bütçede görülen borçlar gerçekten fazla ve yaptığımız fedakârlıklar yerine gidiyor mu; yoksa Ege Cansen'in iddia ettiği gibi bütçe yanlış hesaplandığı için boş yere mi kemer sıkıyoruz? Karar vermek zor; işte Ege Cansen'in iddiaları ve 2001 bütçesi...
 </p>
 <p class="metin">
  Yanlış bütçe: Nasıl oluyor da oluyor!
 </p>
 <p class="metin">
  Devlet bütçesi, hükümetlerin kamuoyuna sundukları en önemli yükümlülüklerden biri; hatta bütçe tasarısını Meclis'ten çıkartamayan bir hükümet istifa etmek zorunda. Geçmiş dönemlerde bütçesini Meclis'e kabul ettiremeyen hükümetlerin istifa etmek zorunda kaldıklarını biliyoruz.
 </p>
 <p class="metin">
  Ekonomist Ege Cansen'e, bütçenin nasıl olup da yanlış hesaplandığını sorduğumuzda ise heyecanlı bir cevap aldık "Benim uzmanlık alanım muhasebedir, yıllardır da bütçedeki hesaplamalara dikkat ettim ve bugün çok net olarak söylüyorum ki bütçe yanlış hesaplanıyor. Kamu borçlarının yükselmesi ve faiz giderlerinin bütçe içerisindeki payı büyüdükçe bu yanlışlığın boyutu da büyüyor".
 </p>
 <p class="metin">
  Enflasyonlu bir ekonomide rakamların enflasyon muhasebesi olmadan hesaplandığını söyleyen Ege Cansen, kamunun finansman açığıyla bütçenin gelir gider dengelerinin hesaplanamayacağını belirtiyor.
 </p>
 <p class="metin">
  Cansen, bütçe hesaplamalarında en büyük yanlışlığın iç borç hesaplamalarında yapıldığını ve yanlışlığın ekonominin yanında psikolojiyi de bozduğunu belirtiyor: "Devlet 100 liralık kağıt çıkartıyor ve bir de faiz belirliyor. Yani 100 liralık kağıt çıkartıyor ama 60 lira borçlanıyor. Devletin kasasına 60 lira giriyor. Aradaki fark faizdir. Borcun nedir dersek? Bütün kağıtların nomillerini topluyor, ödeyeceği faizleri düşmüyor. Şu an itibariyle olmayan borcu borç gibi gösteriyor. Ayrıca borçların ödenme tarihindeki kurlarla hesaplanmadığı için de farklı yanlışlıklara giriliyor" diyor.
 </p>
 <p class="metin">
  Ege Cansen, iç borç miktarındaki yanlışlık oranının geçmiş dönemlerde yüzde 30'lara kadar çıktığını, bugün ise yüzde 10—20 arasında olduğunu söylüyor.
 </p>
 <p class="metin">
  Borç hesaplamalarındaki yanlışlığı rakamlarla ispatlamak isteyen Ege Cansen, "Bugünkü bütçe rakamalarına göre 50 milyar dolarlık dış borç için 2.2 milyar dolar faiz ödenirken, 40 milyar dolarlık iç borç için tam 29.5 milyar dolarlık faiz ödüyorsun. Böyle saçmalık olmaz; yanlışlığı anlamak için ekonomist olmaya bile gerek yok. Koca koca adamlar da bu rakamları yorumlayıp duruyor. Bütçenin rakamlarından bile yanlışlığı ispatladım" diyor.
 </p>
 <p class="metin">
  Bütçe denkse bu uğraş neden
 </p>
 <p class="metin">
  Son yıllardaki tüm hükümetler denk bütçeyi hayallerde yaşatsalar da Ege Cansen bütçenin zaten denk olduğunu iddia ediyor. Bütçe açığının olmadığı yerde bütçe açığını kapatmaya çalışmanın ters tepki vereceğini ve ekonominin gereksiz yere küçüleceğini söyleyen Ege Cansen iddiasını "Onlar, kamu açıkları enflasyonu azdırıyor diyorlar; bense enflasyon kamu açıklarını oluşturuyor diyorum. Sebeple sonucun yeri değişiyor. Kamunun borçlanma gereksiminin milli gelire oranı yanlış, borçlar yanlış ve sonuçta tedbirler de yanlış" diyerek sürdürüyor.
 </p>
 <p class="metin">
  Avrupa Birliği'ne giriş şartlarından olan kamu borçlanma gereksiniminin milli gelire oranı hakkında iki farklı görüş var: birinci görüş bu oranın yüzde 10'lara yaklaştığı ve ideal oran yüzde 2.5'lardan çok uzak olduğu. İkinci görüş ise Ege Cansen'in iddia ettiği yüzde 3 seviyesindeki oran.
 </p>
 <p class="metin">
  Ege Cansen Türkiye ekonomisinin gösterildiğinden daha iyi olduğunu ve bunu da bürokratlara bizzat söylediğini belirterek "Bütçe tam olarak hesaplansaydı enflasyonla mücadelede hâlâ uğraşmazdık. Döviz çıpasıyla enflasyona direndiğimiz bu dönem hariç enflasyonu indireceğiz denilen tüm zamanlarda enflasyon artmıştır." diyor.
 </p>
 <p class="metin">
  İnat ve cahillik
 </p>
 <p class="metin">
  Ege Cansen'e, iddialarının diğer ekonomistler tarafından nasıl karşılandığını sorduğumuzda ilginç bir cevap alıyoruz: "İddialarımı dinleyince ya susuyorlar ya da ama 'IMF bir şey demiyor' diyorlar. Devletimizi emanet ettiğimiz bürokratlar IMF'in enflasyonlu ekonomilerde çalışamadığını bilmiyorlar mı? IMF'in enflasyon düzeltmesini kullanmadığını bilmiyorlar mı? Benim dışımda birkaç öğretim üyesi ve hazineden birkaç bürokrat var ancak onların kendilerine güveni az. Bunu ifade edemiyorlar."
 </p>
 <p class="metin">
  AB'ye girebilmeyi zorlaştıran, yabancı sermaye ve yerli yatırımcıyı korkutan rakamların bütçede niçin yer aldığı ise oldukça tartışmalı bir konu. Ege Cansen bunun cahillikten ve inattan dolayı sürdürüldüğünü söylerken, biz Ege Cansen'in bütçe hakkında söylediklerinin doğru olmasını diliyoruz. Öyle ya, bürokratların hesabıyla durmaksızın fedakârlıklar yapılıyor, dışarından ekonomi kötü gösteriliyor ve enflasyonun düşürülmesi ancak ekonominin soğutulmasıyla mümkün görünüyor.
 </p>
 <p class="metin">
  Bütçenin yanlış hesaplanarak ekonominin soğutulmasından sonra 2001 yılındaki manzara malum: Artan işsizlik, kapanan işletmeler, ülkeye girmeye korkan yabancı sermaye, katlanarak artan vergiler...
 </p>
 <p class="metin">
  Ege Cansen'in iddia ettiği gibi borçlarımız yüzde 20'ye yakın bir kısmı yanlışsa, Avrupa Birliği için gereken standart olan kamu borçlanma gereksiniminin milli gelire oranı yüzde 3'lerdeyse, bütçe 7.1 milyar dolar açık yerine 10 milyar dolar fazla verecekse ve önemlisi enflasyon ekonomiyi soğutarak değil de ısıtarak indirilecekse bu ceza neden?!..
 </p>
 <p class="metin">
 </p>
 <p class="arabaslik">
  Bütçe gelir gider tablosu
 </p>
 <p class="metin">
  2000	2001
 </p>
 <p class="metin">
  BİRİMLER	tahmini	teklif
 </p>
 <p class="metin">
  Faiz dışı harcamalar	26.153	31.680
 </p>
 <p class="metin">
  Personel	10.020	12.000
 </p>
 <p class="metin">
  Diğer cari	3.664	4.770
 </p>
 <p class="metin">
  Yatırım	2.465	3500
 </p>
 <p class="metin">
  Faiz ödemeleri	20.219	16.680
 </p>
 <p class="metin">
  Transfer	30.223	28.090
 </p>
 <p class="metin">
  Harcamalar	46.372	48.360
 </p>
 <p class="metin">
  Gelirler	34.819	43.127
 </p>
 <p class="metin">
  Vergi geliri	26.550	31.777
 </p>
 <p class="metin">
  Bütçe dengesi	11.553	—5.233
 </p>
 <p class="metin">
  Faiz dışı denge	+8.666	+11.447
 </p>
 <p class="metin">
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/310/ekonomi/1.htm), [web.archive.org (arşiv bağlantısı)](http://web.archive.org/web/20010827045624/http://www.aksiyon.com.tr:80/2000/310/ekonomi/1.htm)
