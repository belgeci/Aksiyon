# "Ege", İstanbul'a karşı halay çekiyor

*Birol Uzunay 1998.08.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Anadolu insanı hakettiği yaşam standardına ve hayallerindeki zenginliğe devletin yardımıyla ulaşamayacağını artık çok iyi biliyor.
  </font>
 </div>
 <div id="newsText">
  <font class="detail-text">
   Gelir pastası, İstanbul kökenli büyük holdinglerce paylaşılıyor ve insanüstü çalışmalar sonunda Anadolu insanına ancak ince bir dilim pasta kalıveriyor. Kaf dağının ardındaki o sihirli zenginlikten vazgeçmekse Türk insanına ters bir düşünce...
   <br/>
   <br/>
   Rekabetin ülke sınırlarını aşarak küreselleştiği bir zaman diliminde tek başına hedeflerine ulaşamayacağının farkına varan Anadolu insanı büyük anaforlar oluşturmak için güç birliğine gidilmesi gerektiği gerçeğine uyanmış. İlk olarak Orta Anadolu insanının farkına vardığı çok ortaklı şirketler, 'belki de...' umuduyla çorak topraklara ekildi ve şimdiden ekinler meyvelerini vermeye başladı.
   <br/>
   <br/>
   Yozgat, Kayseri, Konya, Antep, Maraş gibi illerin tabii yapılarının tüm elverişsizliğine rağmen son yıllarda gösterdikleri ekonomik büyüme performansları zihinlerde 'Türkiye'nin ekonomi haritası değişebilir mi?' sorusunu belirginleştirdi. Öyle ya, zenginlikleri dilden dile dolaşan Ege, Marmara illeri yerinde sayarken Orta Anadolu'nun, Güneydoğu'nun fakir illeri hızla büyüyor, pastadan daha büyük dilim isteme cesaretini gösterebiliyorlardı.
   <br/>
   <br/>
   Bireysel güçlerini birleştirerek bölgelerinin ekonomik yapısını hızla değiştiren Orta Anadolu ve Güneydoğu illeri 'Biz de bir gün Ege illeri gibi zengin olacağız' diyorlar. Ege illerinin gelişmişliği, Egelinin zenginliği bu yörelerde dilden dile dolaşırken, rakamlar Ege'nin hiç de zannedildiği gibi zengin olmadığını gösteriyor. Türkiye'nin en büyük tarım potansiyelini taşıyan topraklarıyla, dünyaca ünlü turizm yöreleriyle, uygun iklimi, denize yakınlığıyla, ulaşım probleminin olmamasıyla ve sanayi tesislerinin uzun yıllar öncesinden kurulması, eğitimli insan gücüyle Ege illerinin fakirliği için 'varlık içinde yokluk' tanımlaması yapılabiliyor.
   <br/>
   <br/>
   Ege Bölgesi'nin fakirliğini gösteren rakamlar 80'lerden itibaren ortaya çıktı; rakamların vehametini ise Egeliler 1990'dan sonra anlamaya başladılar. Bugün 'zengin Ege diyarını' yeniden canlandırmak için çalışıyor ve zenginlik için Anadolu'nun diğer illeriyle aynı formülü kullanıyorlar: Bölgesel Güçlerin Birleştirilmesi.
   <br/>
   <br/>
   Ege, 'zengin bölge imajını yeniden kazanmak için işadamlarının başlattığı çok ortaklı girişimlerle ve yeni projelerle kalkınma trendini yakalamaya çalışıyorken devletten kendilerine köstek olmamalarını istiyor. Ödedikleri verginin ancak yüzde 18'ini yatırım olarak geri alan Egeliler, Doğuda ve İstanbul'da devletin yaptığı yatırımları örnek göstererek 'Son yıllarda hangi iktidar Ege'de büyük devlet yatırımı yapmış' serzenişiyle, 'yatırımların Ege'ye yoğunlaştığı' iddiasına cevap veriyorlar.
   <br/>
   <br/>
   Ege Bölgesinde yine Egeliler tarafından başlatılan kalkınma süreci Anadolu'nun diğer bölgelerinde başlatılan kalkınma hamlelerine göre farklı bir anlam taşıyor. Çünkü Ege Bölgesinin ekonomik gelişme için taşıdığı potansiyel, Türkiye gelir pastasının çok büyük kısmını ele geçiren 'İstanbul dükalığını'nın etkisini kırabilecek özellikte. Fakat 'İstanbul' zihniyetinin kendilerinin gelişimini olumsuz etkilediğinden yakınarak kalkınma hamlelerini başlatan Egeliler, İzmir ve yakın çevresinde yeni bir İstanbul oluşturmak istiyorlar; oluşturmak istedikleri yeni 'İstanbul'un', kendilerinin dışında kimin yararına olacağı ise belli değil.
   <br/>
   <br/>
   Ege'nin zenginliği, artık çok eskilerde
   <br/>
   <br/>
   Ege bölgesi, tarih boyunca Anadolu'nun en zengin yöresi olmuş. Lidyalıların tarihte ilk parayı kullandıkları yöre olan Ege bölgesinde, kurulan medeniyetlerin en büyük özelliği ticareti kullanarak ekonomik yönden zengin olmalarıydı. Osmanlı İmparatorluğu zamanında Ege Bölgesinden dış ülkelere yapılan satış toplam satışın yüzde 62'sini oluşturuyor. Bugünse bu oran yüzde 20'ler seviyesinde. 1923'te Cumhuriyet rejiminin ekonomi planlarının oluşturulduğu İktisat Kongresi'nin İzmir'de yapılmasının sebebi ise yine bölge insanının taşıdığı ticari deneyimler ve bölgenin kalkınma için sahip olduğu avantajlardı. İzmir, Cumhuriyet'in ilk yıllarında ekonomik başkent ilan edilmişti. Özellikle İzmir'de yaşayan azınlıkların ticari birikimleri bölge halkının ticari birikimine katkıda bulundu.
   <br/>
   <br/>
   Ege bölgesinin zenginlikleri, Ege dışında her yerde konuşulsa, gelişme hedefi olarak Ege illeri gösterilse de gerçekler o kadar iyimser değil. Ege'de yaşayanların ve rakamların dışında herkesin hemfikir olduğu 'zengin bölge' imajı 1980'li yıllarla birlikte büyük yara aldı. O çok zengin Ege'de, Aydın, Uşak, Manisa ve Balıkesir'de sivil havaalanları yok, daha birkaç yıl öncesine kadar Uşak'ın şehir merkezinde kanalizasyon yoktu. Dünyaca ünlü turistik yörelere sahip olan Muğla, Türkiye'nin en çok yağış alan illerinden birisi olmasına rağmen, köylerinin yüzde 23'ünde su tesisatı yok.
   <br/>
   <br/>
   Ege'nin en büyük ili olan İzmir tarih boyunca 'liman kent' olsa da, bugün deniz taşımacılığında ciddi problemlerle karşılaşıyor ve yeni bir liman istekleri bir türlü gerçekleşmiyor. İzmir'in büyükşehirlerle olan ulaşımı ve doğalgaz istekleri de yerine getirilmiyor. Yine bölgenin Doğu ve Güneydoğu Anadolu Bölgesini aratmayacak seviyede enerji ihtiyacı var; bölgedeki Kemerköy, Yeniköy ve Yatağan termik santralleri çevreye zarar verdikleri gerekçesiyle sık sık kapatılıyor.
   <br/>
   <br/>
   Doktor başına düşen hasta sayısı, milli gelir, kişi başına düşen araba sayısı ve enerji tüketimi incelendiğinde Ege'nin Doğu ve Güneydoğudan zengin, Marmara Bölgesinden fakir olduğu ortaya çıkıyor. Tarım ve turizm cenneti Aydın ve Muğla'da yaşayan yüzbinlerce insanın hayat standardı Türkiye ortalamasının bile altında. İzmir'e sadece yarım saat uzaklıkta bulunan ve sanayi şehri ismini alan Manisa'nın birçok köyü Doğu Anadolu köylerinden daha kötü durumda.
   <br/>
   <br/>
   Fakir Ege: Özal, Çeşme, rant
   <br/>
   <br/>
   Ege'nin ekonomik yapısının en büyük özelliklerinden birisi de 'tekelleşme'nin yoğun olarak görülmesi. İstanbul'da büyük holdinglerin oluşturduğu tekellerin kendilerini fakir bıraktığını savunan Egeliler, kendi bölgelerindeki tekellere boyun eğiyorlar. 50 şirketiyle Ege'nin en büyük grubu olan Yaşar Holding ve onun sahibi Selçuk Yaşar'ın ismi adeta Ege'yle bütünleşti. Bugün Ege için girişilen bütün projelere destek veren Selçuk Yaşar, 1980'li yıllarda zamanın başbakanı Turgut Özal ile girdiği polemiklerden sonra İzmir ve hinterlandına olan devlet yatırımları ve teşviklerinde bariz bir azalma görüldü. Turgut Özal'ın başbakanlık yaptığı dönemde Ege'nin 7 ilinden sadece Denizli'de gözle görülür bir büyüme oldu.
   <br/>
   <br/>
   1980'den sonra Ege ekonomisinin yeterince gelişememesinin en büyük sebeplerinden biri de 'Çeşme Sendromu'yla açıklanıyor. İşadamı Mazhar Zorlu'nun tanımladığı bu sendrom, Egelilerin rahatlarına olan düşkünlüğünü sembolize ediyor. Özellikle İzmirli girişimcilerin yılın büyük bölümünü Çeşme'de tatil yaparak geçirmesi yeni yatırımların önündeki engellerden görülüyor.
   <br/>
   <br/>
   Rahatına düşkün özellikleriyle tanınan Egeli yatırımcıların son yıllarda geri kalmasının sebeplerinden birisi de Ankara'yı sevmemeleri ve Ankara'ya gidip dert anlatmayı ayıp saymalarıydı. Yine aile şirketlerinin kazançlarını yeterli görüp, rantiyeye yatırıp yapmaları Ege'nin fakirleşmesine gösterilen sebeplerden..
   <br/>
   <br/>
   Ege lobisi kendini gösteriyor
   <br/>
   <br/>
   Anadolu Kaplanları sayesinde Anadolu'nun bozkır illerinin, Ege illerinin kalkınma hızlarını geçmesinden sonra 1994'te belediye başkanlığını kazanan ekonomi doktoru Burhan Özfatura, 'Ege lobisini' kurdu. Selçuk Yaşar, Kemal Zorlu, Aslan Önel, Ali Abalıoğlu, Ahmet Zorlu ve Uğur Yüce'nin başını çektiği Ege lobisi, Ege Ekonomisini Güçlendirme Vakfı'nın, Sanayi ve Ticaret Odalarının ve belediyelerin de yardımıyla Ege için projeler üretmeye başladı. Ege lobisi kurduğu çok ortaklı şirketlerin yanında Ege Bölgesi'ndeki elektrik dağıtım ihalesinin kazanılmasında Başbakan Mesut Yılmaz'a yaptıkları baskılarla güçlerini de göstermiş oldu.
   <br/>
   <br/>
   1990'da KİPA Alışveriş Merkezleri'yle başlayan çok ortaklı girişim 1993'te Ege Giyim Sanayicileri'nin (EGS) kurulmasıyla iyice hız kazandı ve ESBAŞ, Ege Yapı Holding, Güçbirliği Holding, İzmir Yatırım Holding, ENDA gibi çok ortaklı şirketler kuruldu. Şimdi ayakkabıcılardan müteahhitlere kadar onlarca sektörde 'Ege' isminin altında birleşen Egeli müteşebbisler, kâr yapılabilen her sektöre yatırım yapma kararı alıyorlar.
   <br/>
   <br/>
   400 ortağı olan EGS, tekstilden bankacılığa, alışveriş merkezlerine kadar onlarca sektörde faaliyet gösteriyor. EGS yıllık 1 milyar dolarlık yurtdışı getirisiyle Türkiye'nin en yüksek ihracat yapan firması. Ege'nin gurur yatırımı olan EGS, Türkiye'nin en büyük cirolu çok ortaklı şirketi olmasına rağmen 'şovenlik' yapmıyor; Güneydoğu Anadolu Bölgesi'ne en büyük yatırım yapan firma konumunda. EGS'nin Türkiye'ye bir diğer faydası ise kendisini örnek alan 5 değişik bölgede 7 şirketin kurulması oldu. Çok ortaklı şirketler sayesinde bugün Ege'de 20 bin insana iş verilmiş. Yatırımlar Türkiye'nin doğusundan Avrupa'ya kadar uzanıyor.
   <br/>
   <br/>
   İstanbul Ege'den fethedilecek
   <br/>
   <br/>
   Son birkaç yılda yaptıkları çalışmalarla gelişen illerin sınıfına Ege illerini sokmayı başaran Ege lobisinin yeni amacı ekonomideki 'İstanbul dükalığına' son vermek... Bunun ne zaman gerçekleşebileceğini şimdilik kestiremiyorlar. Ege'nin son yıllarda yakaladığı gelişim rüzgarındansa oldukça memnunlar. Ege Bölgesi'nde son 75 yılda 7 bin şirket kurulmuşken bu rakam 2 bin yılına kadar 12 bine çıkartılmak isteniyor. Türkiye ihracatının dörtte birine sahip olmak, Menemen'i deri merkezi yaparak İstanbul Laleli deri pazarının yönünü değiştirmek, 4 yıl sonra İzmir'de kişi başına yıllık geliri 6 bin dolara çıkarmak diğer hedefler arasında. Türkiye'nin en fazla organize sanayi bölgesine sahip olan Egelilerin son yıllardaki yeni umudu serbest bölgeler oluyor.
   <br/>
   <br/>
   Egeliler İstanbul'u geçmek için yola çıksalar da Türkiye'nin bugünkü şartları Egelilerin bu isteklerinin çok zor olduğunu gösteriyor. Türkiye'nin en büyük 500 şirketi arasında sadece 80 Egeli şirket bulunuyor. Ege'nin 7 ilinde (İzmir, Aydın, Balıkesir, Denizli, Manisa, Muğla, Uşak) yabancı sermayeli şirketlerin sayısı 500 civarındayken bu sayı sadece İstanbul'da 3 bin seviyesinde. Yine Ege'yi finans merkezi yapma isteğinin rakamlara bakınca ne kadar zor olduğunu anlıyoruz. Ege'nin en önemli bölgesel bankaları Egebank, Tütünbank (Yaşarbank), EGS Bank, İktisat Bankası merkezlerini Ege'den İstanbul'a taşıdılar. Egeliler tek bölgesel bankaları olan Tarişbank'ı desteklemek için de mevduat faizlerinde ve ithalatihracat işlemlerinde fedakarlık yaparak işlemlerinde bu bankayı tercih ediyorlar.
   <br/>
   <br/>
   Ege Sanayici ve İşadamları Derneği Genel Sekreteri Prof. Dr. Mustafa Tınaz, İstanbul'u direkt rakip görmediklerini, amaçlarının kendi bulundukları bölgeyi zenginleştirmek olduğunu söyleyerek "İstanbul ekonomisine yön veren TÜSİAD'ın son 3 başkanı da Ege kökenli. Ege'nin İstanbul'u kıskanması söz konusu değil; ama rekabet bazen güzel başarıları doğurur" diyor.
   <br/>
   <br/>
   İstanbul parçalanmıyor, Ege'ye taşınıyor
   <br/>
   <br/>
   Egeliler, ekonominin İstanbul odaklı olması nedeniyle Ege'nin kaynaklarını yeterince kullanamadığını iddia ediyorlar. Ancak kalkınma trendini yakalamak için hazırladıkları projelere bakınca Egelilerin İstanbul'un gücünü azaltıp Anadolu'ya yayma yerine İzmir'e taşıma istekleri ortaya çıkıyor. Ege Bölgesi'ne yapılan yatırımların yüzde 87'si İzmir'e yapılıyor; yine şu an bölgedeki yatırımların yüzde 55'i İzmir'de. İzmir tek başına bölge ihracatının yüzde 90'ını elinde tutuyor. Ege'de bulunan yaklaşık 6 bin sanayi işletmesinin 4500'ü İzmir'de bulunuyor.
   <br/>
   <br/>
   Ege için yapılan tüm projeler İzmir'i merkez alıyor. İzmir 2020 yılına kadar Akdeniz'in yıldızı yapılmak isteniyor; hatta Ege Belediyeler Birliği 2004 Olimpiyatlarının İzmir'de yapılması için çalışmaları başlattı. İzmir Limanı'nın ve İzmir'i büyükşehirlere bağlayan otoban projelerinin hayata geçirildiğinde İzmir'e yapılan yatırımların artacağına inanılıyor. Ege Ekonomisini Güçlendirme Vakfı Genel Sekreteri Saire Erturan, amaçlarının bölgede bulunan illeri potansiyellerine göre uzmanlaştırmak olduğunu belirtiyor. Dünyada bir çok örneği görülen 'uzman il' kavramının ise nasıl olacağı hakkında herhangi bir proje hazırlamamışlar; Manisa'nın tekstil, Balıkesir'in maden, Denizli'nin tekstil kentleri olması düşünülüyor.
   <br/>
   <br/>
   Ege Panteri, Anadolu Kaplanından daha laik
   <br/>
   <br/>
   Ege'nin gelişimi için Anadolu'nun diğer illeriyle benzer yöntem kullanılsa da 'felsefe' Anadolu'nun diğer illerine göre daha farklı. Ege Bölgesinde projeleri hazırlayanlar tanınmış işadamları, ticaret odaları, belediye başkanları ve akademisyenler olurken; Orta Anadolu Bölgesinde çok ortaklı şirketleri kuranlar kimi zaman bir öğretmen kimi zaman küçük bir esnaf oluyor; şirketlere ortak olanların büyük kısmı da gurbetçi işçilerden oluşuyor. Ege Ekonomisini Geliştirme Vakfı Genel Sekreteri Saire Erturan Egeli girişimcileri 'entelektüel, liberal ve laik' kişiler olarak tanımlıyor. Anadolu'nun diğer illerinde kurulan çok ortaklı şirketlerin ortak sayısı bazen 30 bine kadar çıkarken; Ege'de kurulan çok ortaklı şirketlerin sahipleri en fazla birkaç yüz kişiden oluşuyor.
   <br/>
   <br/>
   Ege'de başlatılan kalkınma hamlesinde çiftçiler, küçük esnaf ve işçilerin daha fazla nasıl kazanacakları hakkında şimdilik somut bir proje üretilmemişken; Orta Anadolu'da kalkınma önceliği bu kesimlere veriliyor. Burhan Özfatura küçük girişimcinin düşünülmediği eleştirisine katılmıyor ve ekliyor; "İŞKA, DÜKKA projelerimiz ve Menemen Ovası çalışmalarımız sayesinde Ege Panterleri ortaya çıkacak."
   <br/>
   <br/>
   Ege Ekonomisini Güçlendirme Vakfı Genel Sekreteri Saire Erturan Egeli girişimlerin vergi yüzsüzü ve çevre düşmanını barındırmadıklarını ve Ankara'ya bağımlı olmadığını belirtiyor.
   <br/>
   <br/>
   Anadolu Kaplanlarının kalkınma felsefesi manevi duygularla yoğrulurken Saire Erturan'ın ifadesiyle Ege, laik felsefeyle kalkınma yolunu tercih ediyor. Ege'de Giraud, Dutilh, Arlas gibi Levanten aileleri de çok ortaklı şirketler gibi hızla şirketlerini büyüterek Ege'nin son yıllardaki değişen yüzünü gösteriyorlar. Prof. Dr. Mustafa Tınaz Anadolu'dan farklı olarak İzmir'de yaşayan azınlıkların da kalkınma lobisine destek verdiklerini belirtiyor. Anadolu Kaplanlarını Türkiye'nin bugünkü ekonomik sistemi ideolojik olarak tehlikeli bulurken; Ege Panterlerinin bu tür problemleri bulunmuyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4026-ege-istanbula-karsi-halay-cekiyor.html), [web.archive.org (arşiv bağlantısı)](http://web.archive.org/web/20120719224117/http://www.aksiyon.com.tr:80/aksiyon/haber-4026-ege-istanbula-karsi-halay-cekiyor.html)
