# Biz özelleştirmeyi hiç sevmedik ki!

*Birol Uzunay 1999.02.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Neredeyse on beş yıldır sabah akşam 'alternatifi olmayan özelleştirme gerçeği' üzerine çeşitlemeler dinliyoruz.
  </font>
 </div>
 <div id="newsText">
  <font class="detail-text">
   Bütün bunlardan sonra icraata şöyle bir dönüp baktığımızda ise özelleştirmede bir arpa boyu bile yol alamadığımızı açıkça görüyoruz... Türkiye'de gerçek anlamda özelleştirme yok denecek kadar az; hemen her özelleştirme girişiminin ardından ya peşkeş haberleri okuduk ya da birilerinin akıttığı gözyaşlarının şahidi olduk. Özelleştirme için bugüne kadar Türkiye çok büyük fedekarlıklar yaptı: Zorlukla kurulan kamu işletmeleri âtıl halde, işçiler tedirgin, ekonomiyi sıkıntıya sokan peşkeşler ise devlete güveni zedeledi. Kısacası, "özelleştirme" birilerine yarasa da herkese yaranamadı!
   <br/>
   <br/>
   1998 nutukların bol, icraatın fiyasko olduğu bir yıl oldu, 'Geçen yıl olmadı ama, bu yıl belki' beklentileri yine boş çıktı. Hedeflenen oranda özelleştirme yapılamadığı gibi başarı olarak gösterilen uygulamaların şaibeleri hâlâ sürüyor. Bir yandan dönemin en büyük özelleştirmesi sayılan Türkbank ve POAŞ ihalelerinin ardından ayyuka çıkan usulsüzlük söylentileri ve iptaller, diğer yandan Bank Ekspres ve İnterbank'ın kamulaştırılması operasyonları büyük bir çelişki şeklinde göze battı.
   <br/>
   <br/>
   1999 yılı için özelleştirme planları siyasi kaosun gölgesinde yapıldı. Ama işaretlere baktığımızda özelleştirme adına olumlu beklentiler ifade etmek çok zor. Seçim ve seçim sonrası belirsizlikler bir yana, gerçek anlamda özelleştirme yapılabilmesi için bugüne kadar herhangi bir hukuki düzenleme yapılamadı ve yüce halkımıza hâlâ kavram olarak 'özelleştirme'nin ne olduğu anlatılmadı. Yapılamayan özelleştirmeler trilyonluk yatırımları çürütse de, iltimas söylentilerini sağır sultan bile duydu, fakat kimse 'Özelleştirmede niçin başarısızız?' sorusunu ciddi bir şekilde irdelemiyor. Özelleştirme tüm zarar ve yararlarına rağmen halkın değil, Ankara'nın kavramı.
   <br/>
   <br/>
   Özelleştirebilemediklerimiz...
   <br/>
   <br/>
   Meclis'teki tüm siyasi partiler özelleştirmenin faziletlerine inanıyor görünüyorlar(?) ama her nedense özelleştirme bir türlü gerçekleştirilemiyor. İktidardaki partilerin ismi değişiyor, başarısız özelleştirmeler baki kalıyor. Siyasiler, özelleştirme yapılamamasının en büyük nedeni olarak Anayasa Mahkemesi'nin özelleştirme aleyhtarı görüşlerini gösterirken, bir yasa değişikliğiyle bu engeli aşmayı denemiyorlar.
   <br/>
   <br/>
   Özelleştirme ile ilgili kanunlar çıkartılamıyor, enflasyon canavarı azıyor ve sonuçta halkın fakirliği, kapatılması bile becerilemeyen KİT'ler yüzünden katlanarak artıyor. Halk ise, kendisinin fakirliğini artıran bu KİT'lerin özelleştirilmesi için hiçbir şey yapmıyor. Çünkü halk özelleştirmenin somut yararlarıyla henüz tanışmadı: Özelleştirme, zengin sınıfa sunulan nimet olarak biliniyor.
   <br/>
   <br/>
   Özelleştirme anlatılmalı
   <br/>
   <br/>
   Özelleştirme İdaresi Başkanlığı herşeyden önce özelleştirmenin halka anlatılmasını istiyor. Uğur Bayar 'Bugüne kadar yapılan yanlışlar ortada, halkın desteğini almadan özelleştirme yapılmaz" diyor. Her hükümet döneminde Özelleştirme İdaresi başkanının değişmesiyle Ufuk Söylemez'in başlattığı "özelleştirmeyi anlatalım" kampanyası da unutulanlar arasına girdi.
   <br/>
   <br/>
   Siyasiler, özelleştirmenin erdemlerini anlatırken, bir yandan da kapatılan bir KİT'te binlerce işsizin sorumlusu olmak istemiyorlar. Oysa, bugünkü yüksek enflasyonun en büyük sebeplerinden birisi de kamu işletmelerinin batak durumu.
   <br/>
   <br/>
   Yarar beklerken zarar görüyoruz
   <br/>
   <br/>
   Turgut Özal 1983 yılında başbakan olması ile birlikte Türkiye gündemine ciddi anlamda yerleşen 'özelleştirme' o gün için dünya ekonomisinde de yeni bir kavram sayılıyordu. İngiltere'de 1984 yılında başlayan özelleştirme uygulamaları bir kaç yıl içerisinde sonuçlandı ve bugün İngiltere'de özelleştirme diye bir sorun yok. Türkiye'den yaklaşık 10 yıl sonra özelleştirme kavramıyla tanışan Doğu Bloku ülkelerinin özelleştirme uygulamaları Türkiye'dekinden çok iyi durumda.
   <br/>
   <br/>
   Türkiye özelleştirmeyle birlikte gelecek gelirleri hayâl ederken, özelleştirme için yaptığı masrafları ödemekte güçlük çekiyor. 1998'e kadar 3.5 milyar dolar özelleştirme yapabilen Türkiye, bu özelleştirmeleri için tam 3.9 milyar dolar masraf yaptı.
   <br/>
   <br/>
   Cumhuriyet tarihinin özelleştirme rekoru kırıldığı 1998'de özelleştirmenin acı yüzü bir kez daha görüldü; çünkü yapılan her özelleştirme halkın cebinden çıkan değer olarak yansıdı. GSM cep telefonu lisans bedeli olarak alınan 1 milyar dolarlık miktar hükümetin faiz ödemelerine gitti. Bu sırada Türk Telekom parasızlıktan yatırım yapamaz haldeydi. Satış hâsılatının hazineye aktarılması özelleştirme yasasına aykırı bir tercih. Yine aynı özelleştirme zihniyeti bugünlerde 3. GSM ihalesini gerçekleştirmek üzere. Bu ihaleden sonra da bulunabilirse Türk Telekom'un GSM hattına müşteri aranacak. Özelleştirilmesi yılan hikayesine dönen Türk Telekom'un değeri 1992'de 20 milyar dolar iken bugün 10 milyar dolara müşteri bulmakta zorlanıyor. Aradaki 10 milyar dolarlık zararın sorumlusu ise Türkiye'deki özelleştirme mantığı!
   <br/>
   <br/>
   Türk Telekom özelleştirme bahanesiyle çürütülen tek kurum değil. Elektrik dağıtım şebekeleri, kamu bankaları, demir çelik tesisleri aynı gerekçelerle yok olmaya terk edildi.
   <br/>
   <br/>
   Son yıllarda kamu ihaleleri televizyonlardan naklen yayınlansa da peşkeş olayları artarak devam ediyor. İşte naklen yayınlanan peşkeşler: Etibank, POAŞ, Enerji Dağıtım Şebekeleri ve Türkbank. Bu durumda yabancı yatırımcılar Türkiye'ye gelmeye korkarken, dürüst girişimciler de kamu yatırımlarından uzak kalmayı tercih ediyor.
   <br/>
   <br/>
   Devletçilik unutulamıyor
   <br/>
   <br/>
   Türkiye özelleştirme şarkıları söylerken, devletçi mantığı da bir türlü unutamıyor. Çimento, SEK ve YEM Sanayi dışında özelleştirilen kamu işletmelerinde kamu azınlık hissesi devam ediyor. Türkiye'deki tüm özel bankalara mevduat güvencesi verilmesinin piyasa ekonomisiyle de hiçbir ilgisi yok. Özel bankaları devletleştiren zihniyetin de borç batağında yüzen kamu bankalarını rahatça özelleştirmesi beklenmiyor.
   <br/>
   <br/>
   Kamu mallarını satıncaya kadar verilen mücadeleler satış sonrasını takip etmeyi unutuyor olmalı.. İstanbul'un Anadolu yakasındaki elektrik dağıtımını alan Aktaş Elektrik'in sözleşmede belirtmesine rağmen yapamadığı yatırımlar ve çalışma şartları onlarca mahkemede görüşülüyor bugün.
   <br/>
   <br/>
   Kamu İktisadi Teşekkülleri denilen yatırımlar her saniye vergilerle beslenen devlet bütçesini eritiyor, enflasyonu azdırıyor. Özelleştirme programına bakınca ise devlet bütçesinin daha eriyeceğini, enflasyonun yüksek kalmaya devam edeceğini anlıyoruz. Özelleştirme İdaresi Başkanı Uğur Bayar, Türkiye'de tüm özelleştirilebilecek kamu tesisinin 60 milyar dolar seviyesinde olduğunu belirtirken, değiştirilemeyen kanunlar yüzünden yıllık 4 milyar dolarlık özelleştirme hedefleri bile büyük sayılıyor. Gerçekleştirilen bir kaç yüz dolarlık özelleştirme ise başarı olarak kabul ediliyor ve seçim malzemesi olarak sunulabiliyor.
   <br/>
   <br/>
   Devlet Demiryolları yılda yaklaşık 1 milyar dolar zarar ediyor ama özelleştirme kapsamına bile alınmadı! Aynı zihniyet, oy deposu olarak gördüğü Toprak Mahsulleri Ofisi'ni, ÇayKur'u, Tekel'i özelleştirmede ağır davranıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2C19DEA9B074E47C60D88F317C704A53?newsId=4630), [web.archive.org (arşiv bağlantısı)](http://web.archive.org/web/20121219135026/http://www.aksiyon.com.tr:80/aksiyon/newsDetail_getNewsById.action;jsessionid=2C19DEA9B074E47C60D88F317C704A53?newsId=4630)
