# “Besteler para kokuyor, sanatçılar muhasebeci”

*Birol Uzunay Bilinmeyen-tarih*

<div>
 <p>
  <font>
   Görünenle gerçek arasında büyük farklar olabiliyor bazen. İbrahim Erkal da görünen ile gerçek arasında büyük farklar barındıran bir isim. Yakın zamana kadar “bir televole kahramanı” olarak tanıtılan İbrahim Erkal bugün magazin programlarına tövbeli. “Televole dolu günler geride kaldı” diyen İbrahim Erkal’a biraz yaklaşınca bambaşka biri çıkıyor karşımıza.
   <br/>
   <br/>
   Müzik eğitimini atadan devralan, yüksek öğrenim görmüş, arabeski sevmeyen, gece hayatına ve alkole mesafe koyan, İngilizcesini geliştirmeye çalışan, birçok enstrümanı ustalıkla kullanabilen ve Türk müziğine katkı sağlayacak bir okul açmayı planlayan bir İbrahim Erkal’ı görünce biz de şaşırdık. Yeni kasetini “özel hayatsız” satmak isteyen Erkal’la sanatını ve ülkemizdeki müzik piyasasını konuştuk:
   <br>
    <br>
     –Yeni kasetinizin tanıtımında, magazin yok diyorsunuz. Sevenleri, Erkal’ın sansasyonel aşklarını, gittiği maçları, yediği yemekleri öğrenmeyince kaseti kim alacak?
     <br>
      <br>
       Hayatımın bu döneminde magazinden uzak yaşıyorum. Benim olduğum yerde magazinciler yok; onların olduğu yerde de ben yokum. Müzisyen yönümün ön plana çıkmasını istiyorum. Alkolü bıraktım, sigarayı da ekran karşısında içmiyorum. Bolca kullanılan Galatasaray taraftarlığımı da ön plana çıkarmıyorum.
       <br>
        <br>
         –Magazin programları sonuçta ücretsiz tanıtım yapıyor; sizi bu tanıtımdan alıkoyan ciddi bir neden olmalı?
         <br/>
         <br/>
         Benim hayatım müzikle geçti. 18 yıldır piyasadayım. Birkaç yıl bu tür programlarda göründüm diye benim bütün özelliğim bu olmamalı. Piyasada birtakım şartları belirleyecek konuma geldim. Hem ülke krizde, insanlar krizde; ben bu ortamda Laila’da görünürsem itici olurum. İnsanlarda nefret ve kıskançlık belirir.
         <br/>
         <br/>
         –Ellerinden önemli bir malzemeyi kaçıran magazin dünyası bu tercihinizden pek memnun olmasa gerek?
         <br/>
         <br/>
         Ben bu caimadaki arkadaşlara açıkça söylüyorum; beni kimle görürseniz lütfen çekin. Biliyorum kimseyle çekemeyecekler. Sağolsunlar konser ve kliplerimi kesmeden yayınlıyorlar. Zıtlaşma söz konusu değil.
         <br/>
         <br/>
         –Peki geçmişe bakıp alkollü, bol mankenli bir İbrahim Erkal’ın topluma nasıl örnek olduğunu düşündünüz mü?
         <br/>
         <br/>
         Sanatçı toplumun önünde; toplum sanatçıyı örnek alıyor. Bana gelen mektuplarda da kötü alışkanlıklarımı en azından saklamam gerektiği yazıyordu. Ancak bu çıkarsamanız bu kadar kolay değil. Sanatçıya ne veriliyor ki topluma örnek olsun? Sanatçı dediğiniz kişiler bugün para derdine düşmüş insanlar. Bu yüzden 3 sanatçı bir araya gelince müzik değil para konuşuyor. Kendilerini kurtarmaktan örnek olmaya pek fırsat bulamıyorlar.
         <br/>
         <br/>
         –Yapmayın! Herkes topçu, popçu olma hayalini kuruyor, siz fakirlikten dem vuruyorsunuz.
         <br/>
         <br/>
         Türkiye’de müzikten 10 kişi para kazanıyorsa biri de benim. Ancak çektiklerimi bir de bana sorun. Benim evime, yatıma haciz koydular; yurtdışına çıkmamı engellediler. Sebep, vergi. İki yılda 2 trilyon vergi verdim, bu yıl ise 700 milyar. Benim darphanem yok. Korsan yüzünden gelirlerimiz çok büyük ölçüde düştü. Söyler misiniz, benim ve kendisinin gelirine el koyan korsan kasetçiler konusunda  devlet ne yapıyor? Ben bunları konuşuyorum çünkü artık muhasebem düzgün, korkum yok.
         <br/>
         <br/>
         –Son kasetlerdeki satış başarısızlığınızın sebebi sadece korsan üretim mi?
         <br/>
         <br/>
         En büyük sebep. 1 milyonun üstünde kaseti satılan bir sanatçıyım. Benim bile satışlarım 4 yüzbinlere inebiliyor. Bu durumda da çalışmak zorlaşıyor. Bu ülkede 110 milyon kaset satılırdı; bugün bu rakam 10 milyona indi. İnsanlar konserlerimde benim şarkılarımı ezbere biliyor. Nereden biliyor, korsandan.
         <br/>
         <br/>
         –Korsandan çokça şikayetçisiniz ama birçok plak şirketi de kendi ürününün korsanını çıkartarak vergi kaçırmaya çalışıyor.
         <br/>
         <br/>
         Evet korsan Unkapanı çıkışlı ama bu büyük pastayı Unkapanı’na bırakmadılar. Mafya, esrarcılar, kara paracılar girdi bu sektöre. Yıllık cirosu 100 milyon doları geçiyor. Toz satsalar bu parayı zor kazanırlar. Hal böyleyken sanatçıdan örnek olmasını beklemek zor. Televole kültürüne de bu korsan kaset furyası yol açıyor.
         <br/>
         <br/>
         –Korsan kaseti çıkanlar daha çok mu “maraba televole” olmak zorunda?
         <br/>
         <br/>
         Evet. Sanatçının kaseti satmıyor, para kazanamıyor. Ne yapacak? Konserden, TV programından para kazanacak. Bunlar için de gündeme gelmesi gerekecek ve gündem için de sansasyonel bir şeyler yapması... Sonuçlar da malum. Üç beş sanatçı bir araya geldiğimizde beste yapacağımıza, türkü söyleyeceğimize para konuşuyoruz para! Hepimiz muhasebeci olduk. Bu ülkede şarkılar para kokuyor, sanatçılar muhasebeci...
         <br/>
         <br/>
         –Her saniye ekranı dolduran ünlüler bu dertlerini nasıl çözemiyor?
         <br/>
         <br/>
         Kimsenin mecali kalmadı. Bu camia zannedildiği kadar zengin ve güçlü insanlardan oluşmuyor. Unkapanı’na bakın yabancı şirketler ağırlığı kazanmak için uğraşıyor. Sanatçılara bakın aç geziyorlar. Stat konserleri diye bir şey var bu ülkede. Söyleyene de, dinleyene de yazık. Bu ülkenin kültür bakanları korsanı önlemiyor. Korsana kısmi bir göz yumma da var; çünkü halk ucuz müzik alsın, eğlensin ve sosyal patlama yapmasın diye düşünülüyor. Kültür Bakanı filmlere destek veriyor; destek verilen filmlerde Türkiye kötüleniyor. Sonra şarkıcılar kötü örnek oldu deniliyor. Şarkılar para kokuyor, ne sanatçısı?
         <br/>
         <br/>
         –Bir yanda sanatçılar aç gezerken diğer yanda şirketleşen sanatçılar var. İlk akla gelen İbrahim Tatlıses, gırtlağının sermayesiyle holdinglerle yarışıyor.
         <br/>
         <br/>
         Ben de denedim şirketleşmeyi ve koca bir gazinoyu bir kilo anzer balına devrettim. Otel açacaktım vazgeçtim. Bugün sadece müzisyenim, bu yıl 13 klip çekeceğim, konserlere çıkacağım. Şirketler başkasına kalsın. Müzik aletinin yapılmasından seslendirilmesine kadar geniş ölçekli çalışan kendi ismimle bir müzik okulu açacağım. Bence bir sanatçı için en sağlıklı yol bu.
         <br/>
         <br/>
         –Daha çok fakir kesime hitap eden sizin tarzınızdaki sanatçılarda bir modernleşme modası başladı. Orhan Gencebay Laila’da remix yapmaktan büyük keyif alıyor; Özcan Deniz uryan fotoğraf çektiriyor. Yoksa İbrahim Erkal da metalci mi olacak?
         <br/>
         <br/>
         Müslüm Gürses eskiden de Türk Sanat Müziği söylerdi. Orhan Gencebay’ın şarkısı aynı şarkı: Batsın Bu Dünya. Biz de İngilizce öğreniyoruz, sık sık yurtdışına çıkıyoruz ama müziğimizde küçük birer saund dışında değişiklik düşünmüyoruz. İleride Türk Sanat Müziği söylemek benim için en büyük yenilik. Gece kulüplerindeki ağır müzikler bana göre değil. Ben bu tür müziklerde türkü söylüyorum, tepiniyorum. Zannedilenin aksine arabesk de yoktur bende. Öldüm bittim felsefesine girmem. Arabesk oranım hiçbir zaman yüzde 5’i geçmez. Halk ve sanat müziğine teknoloji uygulayarak Türk müziği yapıyorum.
         <br/>
         <br/>
         –Modern zamanlarda “pragmatizm duygusunun” öne çıkıp aşkın yok olacağı görüşüne ne diyorsunuz?
         <br/>
         <br/>
         Yer gök dua ve aşk üzerinde duruyor. Aşk bitmez bir kaynak bana göre. Bu sermaye bana yeter.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1745 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1805), [web.archive.org (arşiv bağlantısı)](http://web.archive.org/web/20050301175712/http://www.aksiyon.com.tr:80/yazdir.php?id=1805)
