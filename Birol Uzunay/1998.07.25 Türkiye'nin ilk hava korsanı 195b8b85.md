# Türkiye'nin ilk hava korsanı

*Birol Uzunay 1998.07.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kendisinin Türkiye'nin ilk, dünyanın ikinci hava korsanı olduğu kulağımıza çalınınca aramaya başladık.
  </font>
 </div>
 <div id="newsText">
  <font class="detail-text">
   Bodrum, Gökçebel derken, izini İzmir Üçkuyular'daki mütevazı evinde bulduk. 80'ine merdiven dayamasına rağmen dimdik ayakta duruyor. Fevzi Gökdeniz hayatını anlatırken, sanki pilot koltuğuna geçip macera dolu bir yolculuğa çıkardı bizi.
   <br/>
   <br/>
   1920 Filistin Hayfa doğumlu "Macera adam", 12 Şubat 1941'de Eskişehir Askeri Astsubay Okulu'ndan hava pilotu olarak mezun olmuş. Havacılığımız emekleme aşamasında olduğu için hava hukuku diye birşey yoktur o dönemde Türkiye'de. Uçak kazası yapan Fevzi Gökdeniz'e  karayollarında uygulanan cezayı verirler. Dikkatsizlikten kazaya yol açmak suçundan mahkum olur. Serüven dolu hayatının miladı sayılan bu üzücü kazayı anlatırken sanki 50 yıl öncesini yeniden yaşıyor Gökdeniz: ''Yıl 1949... Hava Kuvvetleri'nde filo ikinci  komutanıyım. Harp tatbikatına çıkıyoruz. 25 uçak kalkış yapacak. İlk sırada Filo Komutanı Yüzbaşı Saim Ertunç var, iki numarada ben varım.  Eğer talimatnameye uysam, 25 uçağın kalkması 20 dakika sürecek.  İnisiyatifimi kullandım. Yarın harp olunca ne olacak, diye düşündüm. 20 dakikada kalk, 20 dakikada in. Havada ne kadar süre kalacağız ki? Zaten 2.5 saatlik benzin var. Yüzbaşı önümden yürüdü gitti, ama 300 metre ileride durmuş. Bizim o uçakların önü küttür. Pilot önünü göremez. O hareket edince, kalktı zannettim. Gaz verip ilerlemeye başladım, oysa ki, kalkmamış. Benim uçak Filo Komutanı Saim Ertunç'un uçağının arkasına dayanmış ve pervane uçağı biçmeye başlamış. Uçağımın gürültüsünden  öndeki uçağın parçalanışını duymadım. Uçağın burnu yüksek olduğu için de aşağıyı göremiyorum. Benim pervane, filo komutanının uçağının kuyruğundan başlayarak, biçe biçe oturduğu koltuğa kadar gelmiş. Koltuğun arkasındaki 40 santim kalınlığındaki çeliği de parçaladıktan sonra komutanı paramparça etmiş. Herşey, birkaç saniye içerisinde olup bitmişti!.."
   <br/>
   <br/>
   Kazadan sonra  Gökdeniz tevkif edilir, 8 ay hapis cezası  alır. Pilotluğu elinden alınır. Bu durum onuruna çok dokunur genç pilotun. Hiç tereddüt etmez, hemen istifasını verir.
   <br/>
   <br/>
   İçindeki uçma tutkusu dayanılmaz bir hal alır. Suriye'de pilot arandığını duyar duymaz soluğu bu ülkede alır: "Yıl 1950. Anne tarafım Arap olduğundan, atlayıp gittim. Suriye'de 5 tane Spitfire uçak var. Ama kimin ne yaptığı belirsiz. Hep büyük adamların çocukları pilotluk sevdasında. Böylece beni tavsiyeyle Ürdün'e gönderdiler. Orada Kral Emin Zait'le görüştüm. Türkiye'den çekindiklerinden bana pilot olarak iş vermediler." Umutları suya düşen Fevzi Gökdeniz 53'te tekrar Türkiye'ye döner. Malatya'ya yerleşir çünkü kızkardeşi de oradadır. Kalan parasıyla mahallede bir bakkal dükkanı açar. Kazanın tazminatını ödetmek için baskı yapılınca kaçar, şehir şehir dolaşmaya başlar. Cizre'de bir arkadaşına uğradığı esnada, enteresan bir karşılaşma Gökdeniz'in hayatını yeniden değiştirir. Rahmetli Menderes'i Londra'ya götürürken düşen uçağın pilotu  Gündüz'le karşılaşır. Gündüz,  Bursa'da Vecihi Hürkuş Uçak Şirketi kurulduğunu ve şirketin yana yakıla pilot aradığını söyleyince dünyalar Fevzi Gökdeniz'in olur. Vecihi Hürkuş'la tanışır ve yanında işe başlar.  Gökdeniz, şirketin borçları bir an önce bitsin diye maaşını bile almaz. Ama olsun, o halinden memnundur, yeniden gökyüzünde olmak onun için en büyük kazançtır.
   <br/>
   <br/>
   Talihsizlik bu ya, yine bir kaza Fevzi Gökdeniz'in hayatını bir kez daha değiştirecektir. Ama bu kaza birincisi gibi üzücü değil, hatta biraz matrak. Gülümseyerek anlatıyor: "1955 yılı başları... O dönem Ulus Gazetesi'nde çalışan bir gazeteci arkadaş yanıma geldi. Bizden bir uçak kiralayıp bir maç esnasında bir bankanın reklamıyla ilgili uçuş yapmamızı istediler. Bursa Şehir Stadyumu'nda maç var. Çok kalabalık. Başladık uçmaya. Ben uçarken, gazeteci arkadaş da arkada elindeki ilanları atıyordu. Bu arada ne göreyim? Tribünlerin ön kısmında Neriman isminde bir kız arkadaş. Artık hava atmaya başlamıştım. Dalıyorum, çıkıyorum.. dalıyorum, çıkıyorum. Çok alçaktan pike yapmaya başladım. Öyle ki, bir müddet sonra 23 metreden pike yapmaya başladım. Bir ara uçağın kanadı stadın kenarındaki elektrik tellerine takıldı. Takılmasıyla karşıda büyükçe bir direğe burun üstü çarptık. Kemerimi de bağlamamıştım. Ama gazeteciyi bağlamıştım. Çarpmayla birlikte öne fırladım. Ona birşey olmadı, benim alnım yarıldı. Burnum kanamaya başladı."
   <br/>
   <br/>
   Çılgın pilotu hemen hastaneye kaldırırlar. Şirketin sahibi Vecihi Bey gelip 'Fevzi iyi olur mu?' diye sormuş doktorlara. Hayır, cevabını alınca da gidiş o gidiş. Tabii, uçakların borcu  bir an önce ödensin diye parasını almayan Fevzi Gökdeniz'e olan borçlarıyla birlikte. Gökdeniz kendisini biraz toparlayınca Vecihi Hürkuş'a ulaşmaya çalışır ama nafile. İntikam hesapları kurmaya başlar: "Hastaneye Bulgar bir berber geldi. Adı Ahmet. Bana Bulgaristan'ı anlattı. Düşündüm... 45 bin liraya Vecihi'den nasıl intikam alırdım? Anlatılan Bulgaristan da kafamda yer etmeye başladı. Şunun uçağını alıp Bulgaristan'a kaçayım. İntikamımı alayım, dedim. O sıra  37. Hava Kuvvetleri'nde bombardıman uçağının pilotu olan arkadaşım Sadık Sagun, işi bırakmış. Adana'da kahvecilik yapıyor. Pilot olarak onu da Hürkuş'a yanıma almıştım. O aklıma gelince, kaçma fikri de iyice aklıma yerleşmeye başladı. Bulgaristan'a kaçmayı kesin kafaya koymuştum. Ona fikrimi açtım. Tüyelim dedim. Önce inanamıyordu. Ciddi olduğumu hissedince, düşünmeye başladı. 'Niye Bulgaristan?' diye sordu. Açıkladım. Uçaklar tam ikmalle havada 4 saat kalabiliyor. Ayrıca Yunanistan'a gitsek, bizi geri iade ederler, dedim. Çünkü, yanlış hatırlamıyorsam, o sıralarda onlarla derin barış rüzgarları esiyordu. Neticede, Bulgaristan'a gitmemiz gerektiğini söyledim." Vecihi'den intikam alma konusunda anlaşan iki kafadar planı uygulamaya koyarlar. Alanda 4 uçak vardır ama yakıt azdır. Bu kadar yakıtla Bulgaristan'a varmaları imkansızdır. Bursa'da uçak benzini de yok o sıralar.  Tüm uçaklardaki yakıt bir uçakta depolanacak, bu da yetmezse, üzerine mobil benzin eklenecektir. Tabii bütün bunları yapmak Sadık Sagun'a düşüyor, çünkü bizim maceracı pilotumuz sargılar içinde hastanede yatmaktadır. Yine yüzünde aynı muzip ifadeyle anlatmaya devam ediyor Gökdeniz: "Sadık, gereken herşeyi yapmış, sabah erkenden beni bekliyor. Hastaneden alana doğru alçılı vücudumla ve üzerimdeki pijamalarla fırladım. Vakit sabahın körü. Heyecandan çıldırıyorum. Daha uçağa yaklaşmadan, uçuyorum sanki. Uçağa bindik ve rotayı doğru Marmara'ya çevirdim."
   <br/>
   <br/>
   İki kaçak sınırdan çıkar çıkmaz  bataryalar, makineli tüfek mermileri  yağmur gibi yağmaya başlar. Bu arada Bulgar uçakları da peşlerine düşmüştür.  Müthiş bir kovalamacanın ardından Varna'ya  ulaşırlar.  Alana iner inmez uçağın çevresi silahlar ve toplarla çevrilir. "Bizi orada enselediler" diye anlatıyor Fevzi Gökdeniz. "Casus sandılar bizi. Gözlerimizi bağladılar. Polis Müdürlüğü'ne götürdüler. Herşeyi, olduğu gibi anlattım. Üç gün orada kaldık. Bu arada Sadık'la ayrı odalarda kalıyoruz. Akşam oldu, karnım zil çalıyor. Ben, kuru ekmek ve birkaç zeytin bekliyorum. Eziyet, kötü muamele bekliyorum. Ama bir ziyafet, pastalar.. leziz şeyler geldi önüme. Meğer işin içinde başka birşey varmış." Bulgar yetkililer iki "misafir"i  Sofya'ya götürüp İçişleri Bakanlığı'nın misafirhanesinde konuk ederler. Özel ahçılar, hizmetçiler fır dönüyor misafirlerin önünde. Bir alaka bir alaka ki sormayın gitsin. Tabii bu arada soruşturmalar da ihmal edilmiyor. İki kafadar herşeyi olduğu gibi anlatıyorlar, ne bir eksik ne bir fazla. Bu arada Londra Radyosu bir yayın yapıyor; 'Hava muhalefetinden dolayı Türk uçağı Bulgaristan'a  inmiştir' diye. Ama Bulgarlar siyasi mülteci diyorlar. Bulgarların iki davetsiz misafire neden bu kadar iyi davrandıklarını şöyle anlatıyor Gökdeniz: "Dünyada ilk uçak kaçırma olayı Bulgaristan'dan Türkiye'ye gerçekleşmişti. Bulgar Mihailov Albay, uçaktaki yolcularla birlikte bu kaçırma olayını gerçekleştirdi. Biz de dünyanın ikinci hava korsanıyız. Bu defa Türkiye'den Bulgaristan'a iadei ziyaret gibi. Bizimkiler Türkiye'de basınıyla ve bazı kurumlarıyla Mihailov'u pohpohlayınca, onlar da bize aynı şekilde büyük ehemmiyet verdiler."
   <br/>
   <br/>
   Bulgaristan'da yeni bir hayata başlar Fevzi Gökdeniz. Üniversitede Yüksek Makina Bölümü'ne kaydını yaptırır. Bir de ev verirler kendine. Bir Bulgar kadınıyla evlenir. Tam 5 yıl kalır Bulgaristan'da.1960'ta ihtilal olunca, yeni bir umutla yine Türkiye'ye döner. Sınırı geçer geçmez doğruca karakola gider ve 'Ben uçak kaçıran Fevzi Gökdeniz'im' diyerek teslim olur. Bir süre sorguladıktan sonra serbest bırakırlar.  Memleket özlemi dinmiştir ama bu sefer de işsizlik başa bela olmuştur. Tüm çabalarına rağmen bir türlü iş bulamaz Fevzi Gökdeniz. Artık eskisi kadar genç de değildir. Yaş 40'a dayanmıştır. Yine kaçma fikri beynini kemirmeye başlar. Bilecik'e, askeri okulda okuyan oğlu Turgay'ın yanına gider. Kızı Tülay'ı da yanına alarak Suriye'ye geçer.  Kararını vermiştir,  Sovyetler Birliği'ne kaçacaktır: "Suriye'den Malatya'ya geçtim. Çocuklarım yanımda. Sonra kızımı orada bırakıp oğlum Turgay'la Samsun'a,  oradan da Borçka'ya geçtik. Gece dağlara tırmanmaya başladık. Müthiş bir kar... Belimize kadar karın içinde yürüyoruz. Bir ara bacaklarımın uyuştuğunu hissettim. Dağdan aşağı doğru, kayarak Sovyet hududuna, tel örgülere kadar geldik. Şafak vakti olmuştu. Bir 31 Mart günü. Telleri aştık. Bizi Batum'a götürdüler ve tahkikat başladı. Oradan Bakü'ye geldik.  Turgay'la beni ayrı ayrı hücrelere koydular. Kamplar, karantina ve tahkikatlar, müthiş günler geçti. Mahkemelere girip çıkmaya başladık. Bana iki sene hapis verdiler. Turgay'ı serbest bıraktılar, orada okula başladı. Cezamı çektim, bitti. Bizi tekrar Moskova'ya getirdiler. 1963'ün sanırım Temmuz ayı falandı. Gideceğim, dedim. Oğlumla birlikte bir trene bindirip Erivan'a gönderdiler. Burada bizim yetkililere teslim ettiler."
   <br/>
   <br/>
   Mahkeme kararıyla birkaç ay  hapishanede kaldıktan sonra Ankara'ya gelmiş. Meclis kararıyla emeklilik hakkı almış. Şimdi emekli maaşıyla geçiniyor. Bir an macera dolu uzun yaşamını düşünüp yavaşça mırıldanıyor: "Yani bir yönüyle ben haklı çıktım."
   <br/>
   <br/>
   Bugün 78 yaşında Fevzi Gökdeniz. Tam 9 kere evlenmiş. Durumum müsait olsa, yine evlenirim diyor. Yine de hayattaki en büyük aşkının uçmak olduğunu söylemeden edemiyor: "En büyük aşkım; uçmak.. uçmak.. uçmak... Çok özledim. Hayatta en güzel, en ideal meslek pilotluk. Bugün imkan olsa, çok rahat yine uçarım. Zaten macera denen şey biraz da sosyoekonomik, sosyokültürel durum müsaitse gerçekleşir. Beyindeki olay çok önemlidir. Beyin kendini ne kadar genç tutarsa, insan o derece gençtir."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3952-turkiyenin-ilk-hava-korsani.html), [web.archive.org (arşiv bağlantısı)](http://web.archive.org/web/20121001030641/http://www.aksiyon.com.tr:80/aksiyon/haber-3952-turkiyenin-ilk-hava-korsani.html)
