# "Çek" bir kriz

*Birol Uzunay 2001.02.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye adeta bir kriz ülkesi... Son 10 yılda hemen her yıl yeni bir krizle karşılaştık. Her krizden biraz daha küçülerek çıktık ve bugünkü "dibe oturma" durumunu yakaladık.
  </font>
 </div>
 <div id="newsText">
  <font class="detail-text">
   Bugünkü krizin en büyük özelliği ise, kötümser ekonomik tabloları, "karşılıksız çeklerin" ateşlemesi oldu.
   <br/>
   <br/>
   Türkiye'de bugün aylık 150 binin üzerinde çek karşılıksız çıkıyor; asıl tehlike ise karşılıksız çek oranının hergeçen gün artıyor olması... Cumhuriyet tarihinin en büyük karşılıksız çek oranlarıyla yaşadığımız bugünlerde, piyasalar kilitlenmek üzere..
   <br/>
   <br/>
   Karşılıksız çeklerin sahipleri ise ikiye ayrılıyor: Çaresiz işadamları ve bu durumdan fırsat çıkartanlar...
   <br/>
   <br/>
   Çekler krizi derinleştiriyor
   <br/>
   <br/>
   Sermaye yetersizliğinden ve enflasyonlu bir ekonomide avantaj sağlamak için kullanımı hızla artan çekler, Türkiye'deki ticaretin "olmazsa olmaz" enstümanlarından biri oldu. Vadeli bir ekonominin devam etmesi için karşılıksız çıkan çek oranının düşük oranlarda olması gerekiyor. Oysaki bugün Türkiye'de aylık 150 bin çekin karşılığı yok! Oranları dikkate alındığında yıl sonuna kadar karşılıksız çek sayısı tam 2 milyon olacak.
   <br/>
   <br/>
   Resmi kayıtlara geçen 2 milyon karşılıksız çekin en büyük kötülüğü piyasalarda oluşan güvensizlik... Piyasalarda mal satabilmek de, satılan malın parasını alabilmek de tam bir bela!.. Her üç çekten birinin karşılıksız çıkma ihtimaline karşılık yeni bir ödeme şekli bulunamıyor. Aylık ortalama 70 trilyonun üzerindeki karşılıksız çek miktarı, kepenkleri indiriyor, mahkemeleri bunaltıyor ve krizi gün geçtikçe derinleştiriyor. Karşılıksız çekler, mal satışlarını azaltıyor, ödeme planı aksayan işadamlarını iflas ile tanıştırıyor.
   <br/>
   <br/>
   Karşılıksız çeklerden yararlananlar da var
   <br/>
   <br/>
   Prof. Dr. Güngör Uras piyasalardaki karşılıksız çeklerin bazı kesimlerin işine geldiğini belirterek, çek krizinden kârlı çıkanları "Piyasada yüzbinlerce karşılıksız çek var. İspatlaması zor ancak kesinlikle inanıyorum ki, karşılıksız çeklerin önemli bir bölümü, kurnaz çekleridir. Borcunu ödemek istemeyen ya da çekte vadettiği tarihi çok daha ileri almak isteyen kurnazlar, çek buhranını en iyi şekilde değerlendirirler. Karşılıksız çek oranının yükseldiği, mahkemelerin çek suçlarına yeterli çözüm bulamadığı bir ortamda, çeki ödememek ve sonra da anlaşmaya varmak, avantajlı bir durum!. Piyasadaki para azlığını biraz ben buna bağlıyorum" diyerek açıklıyor.
   <br/>
   <br/>
   Kayıtdışı ekonomi uzmanı Osman Altuğ ise, karşılıksız çeklerin simsar işadamları yanında mafyanın da işine geldiğini savunarak "Çek, bir ödeme vasıtasını geçti. Tedavül vasıtası haline geldi. Çeki senetle karıştırmaya başladık. Çek, damga vergisi ödenmemiş senet konumuna geldi. Karşılıksız çeki en kolay tahsil etmenin yolu mafyaya başvurmaktır. Mafya boşu boşuna sivil toplum örgütü haline gelmedi!" diyor.
   <br/>
   <br/>
   Osman Altuğ, karşılıksız çekin mafyanın işine gelmesini de piyasadaki faturasız alışverişlere bağlıyor: "Ekonomi, kayıtdışı; faturasız mal satıp, karşılıksız çek alan birisi hakime derdini anlatamıyor. Geriye ya boyun bükmek ya da mafyaya başvurmak kalıyor" diyor.
   <br/>
   <br/>
   Merkez Bankası'na ulaşan karşılıksız çeklerin yanında piyasada kaybolan, mafya yöntemiyle tahsil edilen ya da belirlenen tarihlerden sonra alınabilen çeklerin sayısı da düşünülürse; bugünkü krizin boyutu çok daha iyi anlaşılıyor.
   <br/>
   <br/>
   Çek alırken adres sorun!
   <br/>
   <br/>
   Karşılıksız çeklerin tahsili ise tam bir uğraş... Öncelikle çekin 10 gün içinde ciro edilmesi ve ciro edilen bölgedeki savcılığa suç duyurusunda bulunulması gerekiyor. Çekin karşılığını alabilmek için avukat tutmak şart; ancak tutulacak avukatın en büyük zorluğu karşılıksız çek veren kişinin adresine ulaşmak. Çek davalarıyla ismini duyuran Avukat Ramazan Kerpeten karşılıksız çek vermeyi alışkanlık edinen kurnazların hilelerini "Çek kesen kişinin adresine ulaşamadığınız takdirde davanın uzaması kesindir. Yanlış adres göstermeler, postacıya yok dedirterek, tebligatı kabul etmeyenler çek davalarını uzatıyorlar. Zoru başarır, davalının adresine ulaşırsanız,  davalının üzerine kayıtlı mal bulabilmeniz daha da zor. Çek kesen kişiler genellikle üzerlerine mal almıyorlar. Tapu, emniyet ve trafikte bir işadamının kestiği 20 30 milyarlık çek için haciz yapabileceğiniz mal arıyorsunuz. Bir bakıyorsunuz ki her yaprağı bir servet olan çek defterinin sahibinin üzerinde tek bir parça mal yok!  Kendi eşyalarını hacizli gösterip, yeni hacizlerden kurtulanlar bile var" diyerek açıklıyor.
   <br/>
   <br/>
   Çek krizinde bankaların da payı var
   <br/>
   <br/>
   Bankalar çek vererek yaptıkları işlemleri kâr kabul ediyorlar ve çek vermek içinde fırsat gözlüyorlar. Bugün herhangi bir bankadan çek defteri alabilmek oldukça kolay; çünkü karşılıksız çıkan çeklerde bankanın hiçbir sorumluluğu yok!. Mali defterlerde muhasebe oyunları yaparak, pembe tablolarla çek sahibi olan işletmelerin sayısı da hiç az değil.
   <br/>
   <br/>
   Kayseri Ticaret Odası Başkanı Hasan Ali Kilci, bankalar sorumluluk almadığı takdirde çek sisteminin düzelemeyeceğini söyleyerek "Yüzde 30'lara ulaşan karşılıksız çek oranlarında, tefeciler kazanırken, dürüst işadamları yanıyor. Piyasalarda müthiş bir güvensizlik varsa, bunun en büyük sebebi karşılıksız çeklerdir. Karşılıksız bir çek, bir işadamının tüm işlerini mahvedebiliyor. Çekin karşılığının yanında, karşılaşılan zorluktan dolayı, mağdur olan taraf tazminat bile almalı. Ayrıca, çek bir paraysa, bu paranın bir sorumluluğu olmalı. Sorumluluk da bankadan başlamalı. Neticede çeki piyasaya banka sunuyor" diyor.
   <br/>
   <br/>
   Avukat Ramazan Kerpeten, karşılıksız çek miktarının azalması için; bankaların verdiği karşılıksız çeklerin belirli bir miktarı aşması durumunda bankanın çek verme yetkisinin kısılmasını istiyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-7330-35-cek-bir-kriz.html), [web.archive.org (arşiv bağlantısı)](http://web.archive.org/web/20130530213106/http://www.aksiyon.com.tr:80/aksiyon/haber-7330-35-cek-bir-kriz.html)
