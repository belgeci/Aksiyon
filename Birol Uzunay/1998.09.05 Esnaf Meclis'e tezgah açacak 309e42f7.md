# Esnaf, Meclis'e tezgah açacak

*Birol Uzunay 1998.09.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye'deki genel ekonomik dengesizlik ve yüksek enflasyon toplumun her kesimini rahatsız ediyor ancak bu rahatsızlığın sonuçlarını herkes aynı ölçüde duyuramıyor.
  </font>
 </div>
 <div id="newsText">
  <font class="detail-text">
   Türkiye'de işçinin, memurun, emeklinin, hele işadamlarının sorunlarını herkes bilir; çünkü toplumun bu kesimleri sorunlarını çözdürmeyi başaramasalar da seslerini duyurmayı iyi bilirler. Özellikle sendikaya kayıtlı işçiler herhangi bir sorunla karşılaştıklarında soluğu Kızılay Meydanı'nda alıverirler. İşadamlarının karşılaştıkları sorunların çözümü ise çok daha kolaydır; hükümet yetkilileriyle yenilen bir akşam yemeği çözüm için yeterlidir.
   <br/>
   <br/>
   Toplumun en büyük kesimini oluşturan esnaflar da, en az işçi, memur, emekli ve işadamı kadar genel ekonomik sistemin getirdiği olumsuzluklardan etkileniyor. Ancak esnafın sorununu yine esnaftan başka kimse bilmiyor. Onlar ne miting düzenliyor, ne hükümete baskı yapıyor, ne de iş yavaşlatabiliyor; tek yapabildikleri sabırla sorunlarının çözümünü beklemek.
   <br/>
   <br/>
   Türkiye vergi gelirinin yüzde 35'ini omuzlayan küçük esnaf grupları; sektörel bazda işçi istihdamının yüzde 45'ini, toplam üretimin ise yüzde 35'ini karşılıyor. Ancak devletten aldıkları krediler yüzde 5'i geçmiyor. Seçim zamanlarında "benim esnafım" diye başlayan cümlelerden bıkan esnaf ve sanatkarlar sorunlarını kendi adaylarını Meclise göndererek çözme yoluna gidiyorlar.
   <br/>
   <br/>
   Tezgahı bırakıp meclise geçiyorlar
   <br/>
   <br/>
   Sadece kayıtlı üye sayısı 4 milyon olan, 80 birliği, 2 bin 400 odası, 11 federasyonu, 1 konfederasyonuyla Türkiye'nin en büyük, en örgütlü kesimini oluşturan esnaflar, sorunlarını duyuramamaktan artık bıktılar. Onlar yıllardır kendilerine verilen sözlerin tutulmadığının ve bugünkü anlayışla gelecekte de tutulmayacağının farkındalar. Farkında oldukları bir diğer gerçek de 'oy vermeyeceğiz' tehditlerinin  siyasilere karşı işe yaramadığı...
   <br/>
   <br/>
   Son yıllarda kâr yapmayı ikinci plana itip, var olma savaşı veren esnaflar, sorunlarını yine kendilerinden başka kimsenin çözemeyeceğini de çok iyi biliyorlar. Nisan ayında yapılacak erken genel seçimlerde kendi sorununu kendi çözmeye karar veren esnaflar için büyük fırsat; çünkü esnaflar kendileri milletvekili adayı olacak; kendi adaylarına oy verecekler. Türkiye'nin en büyük ve en sessiz kesimi sorunlarının çözümünde Nisan 99 tarihini dönüm noktası olarak kabul ediyorlar.
   <br/>
   <br/>
   Esnafların kendi adaylarını çıkartarak onlara oy vermesi fikri Türkiye' nin en çalışkan esnaf örgütü olan Ankara Esnaf ve Sanatkarlar Odaları Birliği'nden çıktı. Ankara esnaflarını örgütleyen birlik, başkentte bulunmalarının avantajını kullanarak yıllardır sorunlarını siyasilere anlatsalar da bugüne kadar hiçbir somut yardım görmediler. Ankara Esnaf Odaları Birliği Başkanı Ali Rıza Ercan seçimlerde niçin aday gösterdiklerini "Biz bugüne kadar hakkımızı hep sessiz ve demokratik araçları kullanarak aradık. Biz, hakkımızı aramak için ne devletimizi ne de milletimizi zor durumda bıraktık. Siyasilere derdimizi anlatırken dilimizde tüy bitti; ama artık yeter. Esnafın halinden yine esnafın anlayacağını düşünerek aday göstereceğiz" diyerek açıklıyor.
   <br/>
   <br/>
   Ankaralı esnaflar Nisan 99 seçimlerinde sadece milletvekili ve belediye başkanlıklarıyla yetinmiyorlar. Belediye ve İl Genel Meclislerinde alınan kararların esnaf ve sanatkarların yararına olmadığına inanıyorlar ve bu meclislere de mutlaka temsilci gönderme amacındalar.
   <br/>
   <br/>
   Parti ayrımı yapmıyorlar
   <br/>
   <br/>
   Esnaflar kendi arkadaşlarına verecekleri oylarla en az 50 esnafı milletvekili yapmayı hedefliyor. Esnaf milletvekili adaylarının hangi partilerden aday olacakları ise şimdilik belli değil. Ankara Esnaf Odaları Birliği Başkanı Ali Rıza Ercan parti ayrımını partilerin kendilerine verecekleri milletvekili kontenjanına göre ve esnaf sorunlarına olan duyarlılıklarına göre yapacaklarını belirtiyor ve ekliyor "Esnafların içinden seçilecek milletvekilleri kendi sorunlarını bildikleri gibi memurun, işçinin, emeklinin, hatta işadamlarının sorunlarını da biliyor, çünkü toplumun bu kesimlerinin alımgücü yükselirse esnafın işleri açılıyor."
   <br/>
   <br/>
   'Hangi bölgeden, kim aday olacak?' sorusu ise Ankara Esnaf Odaları Birliği'nin 614 Eylül tarihleri arasında Çeşme'de yapılacak toplantıda yüzlerce oda başkanının görüşleriyle belirlenecek. Ankaralı esnaflar başlattıkları hareketin tüm Türkiye'ye kısa sürede yayılacağına eminler..
   <br/>
   <br/>
   Esnaflar için Nisan 99 seçimlerinin en büyük avantajı genel ve yerel seçimlerin beraber yapılması. Seçimlerde sadece kayıtlı üye sayısının 4 milyon olduğu bir kesimin gözardı edilemeyeceğine inanıyorlar. Ancak, Türkiye'deki esnafların bugüne kadar birlikte hareket ederek tek bir siyasi tercihte bulundukları pek görülmedi. Ali Rıza Ercan esnaf vekilliğinin başarılı olacağına kesin gözle bakıyor; bunun pilot uygulamasını 1994 yerel seçimlerinde yaptıklarını belirterek "Önce Ankara, sonra Türkiye için düşündüğümüz esnaf vekilliğinin denemesini biz 1994 yerel seçimlerinde kısmen uyguladık. Ben aynı zamanda Ağaç İşleri Federasyonu Başkanı olarak bu seçimde tüm adaylarla görüştüm. Melih Gökçek'i destekleme kararı aldık ve gücümüzü de seçimlerde gösterdik. Bu seçimlerde tek bir parti desteklemeyeceğiz, bize programları uygun geliyorsa o partileri bölgelerine göre destekleriz" diyor.
   <br/>
   <br/>
   Esnaf, kaplan değil ev kedisi oldu
   <br/>
   <br/>
   Esnaf ve sanatkarları tezgah başından ayırarak Meclis'e gönderen nedenlerin başında toplumun alım gücünün zayıflaması geliyor. Özellikle çalışanların zam dönemlerinde yüzde 20 ve 30'lara mahkum olması esnafı da üzüyor. Son 10 yılda önce Körfez krizi, sonra 5 Nisan krizi ve Gümrük Birliği'yle yıpranan esnafların en büyük dertlerinden biri de ödedikleri vergiler. Götürü verginin yerine basit verginin getirilmesi ve peşin verginin yerine geçici verginin getirilmesine sevinirken büyük holdinglerin yeni vergi yasasından daha kârlı çıktıklarını görünce sevinçleri kursaklarında kalmış. Büyük şirketlerle aralarındaki farkın yeni vergi düzenlemeleriyle daha da artacağına inanıyorlar.
   <br/>
   <br/>
   Türkiye'de devlete ödenen toplam verginin yüzde 35'ini karşılayan küçük esnaf, 15 ayrı vergi veriyor. Esnaflar, kalkınmada öncelikli yörelerde, vergilerin mümkün olan en alt düzeye indirilmesini isterken; lüks bir semtte satış yapan esnaf ile kenar mahallelerde satış yapan esnafların aynı vergiyi ödediklerini ve bunun büyük bir haksızlık olduğunu savunuyorlar. Ankara Esnaf ve Sanatkarlar Odaları Birliği Başkanı Ali Rıza Ercan asgari ücret vergisinin esnafın en büyük sorunu olduğunu ve bir an önce vergi dışı bırakılmasını savunarak "Bir çalışanın esnafa SSK prim maliyeti aylık 20 milyon lira civarındadır. Bizim esnafımız sermayesiyle değil emeğiyle geçinen insanlardır. İşyerinde bir kaç tane eleman çalıştıran büyük bir vergi yüküyle karşılaşıyor" diyor.
   <br/>
   <br/>
   Fonksiyonlarını hergeçen gün yitiren Bağkur ise, aileleriyle birlikte yaklaşık 20 milyon kişiyi oluşturan esnafların tek sosyal güvenlik sistemi. Yıllarca ödenen primlerin karşılığında alınan ücretlerin komikliği, sağlık sisteminin bozukluğu Türkiye esnafının sorunları arasında. Sosyal güvenlik sistemlerine getirilebilmiş herhangi bir alternatif sistem de bugüne kadar geliştirilememiş. Esnaf Odaları Birlikleri'nin Bağkur'u satın alıp kuruma işlerlik kazandırma istekleri ise yıllardır gözardı ediliyor.
   <br/>
   <br/>
   Yıllardır esnaf sorunlarına çözümler getirebilmek amacıyla Esnaf Bakanlığı'nın kurulması için uğraşan Esnaf Odaları, Sanayi ve Ticaret Bakanlığı bünyesinde kurulan Esnaf Genel Müdür Vekilliği ile yetinmek zorunda kaldılar. Teşkilat yasalarının değiştirilmesi için verdikleri uğraş tam 5 hükümet döneminde de gerçekleşmedi ve yasa teklifi 5 kez kadük oldu. Esnafların yıllardır daha iyi sağlık hizmetleri için uğraştıkları Esnaf Hastaneleri tam bir muammaya dönüşmüş durumda. Gümrük Birliği öncesinde emek yoğunluğuyla çalışan işletmelerin yapılacak teşviklerle büyütüleceği vaatleri ise artık hatırlanmıyor bile.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4098-esnaf-meclise-tezgah-acacak.html), [web.archive.org (arşiv bağlantısı)](http://web.archive.org/web/20120719224719/http://www.aksiyon.com.tr:80/aksiyon/haber-4098-esnaf-meclise-tezgah-acacak.html)
