# Piyasa iç 'ÇEK'iyor

*Birol Uzunay 2001.11.10*

<div>
 <p class="spot">
  "Bir yıl sonra tasarının unutulduğunu ve piyasaya yüklü çek borcu olanların yüzlerinin güldüğünü görürseniz şaşırmayın. Bu tasarı, sermaye gruplarını rahatlatmak için alınan bir karar. Bu dönemde hükümete gücü yeten sermaye gruplarının piyasaya kestikleri çekler incelenmeli"
 </p>
 <p class="metin">
 </p>
 <img border="0" src="/web/20020423064721im_/http://www.aksiyon.com.tr/2001/362/resimler/piyasa.jpg"/>
 <p class="metin">
  Çek suçlarının yoğunluğunu kaldıramayan mahkemelerden sonra hükümet topu bir kez daha taca atarak çek suçlarında hapis cezasını kaldırıyor. Anayasa değişikliklerine paralel olarak, oluşturulan "Çek Kanunu Komisyonu"nun hazırladığı tasarıya göre karşılıksız çek verenlere ceza olarak sadece yüzde 10'luk gecikme tazminatı verilecek.
 </p>
 <p class="metin">
  Sermaye yetersizliğinden dolayı Türkiye ekonomisi vadeli bir ekonomi özelliği taşıyor. Vadeli ekonomide de Çek Kanunu'nun ayrı bir önemi var; çünkü her ay ortalama 125 bin karşılıksız çek kesiliyor.
 </p>
 <p class="metin">
  Çek suçlarında hapis cezasının kaldırılması sadece çek sahiplerini etkilemiyor; mevcut güvensizliği perçinliyor, alışverişi de azaltıyor.
 </p>
 <p class="metin">
  Çek Kanunu kimin için değiştiriliyor?
 </p>
 <p class="metin">
  Çek suçlarında hapis cezasının kaldırılmak istenmesinin görünen sebebi olarak mahkemelerin çek davaları karşısındaki yetersizliği görülüyor. Ancak hukukçu Ömer Şamil Kutlu bu görüşe katılmıyor. Kutlu önce gerçekleşmiş bir Yargıtay kararını anımsatıyor: "Banker Kastelli olarak bilinen Cevher Özden piyasaya büyük miktarlarda çek dağıttı ve ödeyemeyeceğini biliyordu ama rahattı. Çünkü bir Yargıtay kararı çeklerin sonuna yerleşim yeri olarak yazılan 'İST' ibaresinin geçerli olamayacağına dair karar verdi. Ne tesadüftür ki, Banker Kastelli'nin de bütün çeklerinde 'İST' yazıyordu. Kastelli bu kararla bir yıla yakın bir süre kazanmış oldu. Daha sonra Yargıtay başka bir kararla içtihadı birleştirdi ve 'İST'in İstanbul olduğuna karar verdi."
 </p>
 <p class="metin">
  Ömer Şamil Kutlu, "Bir yıl sonra tasarının unutulduğunu ve piyasaya yüklü çek borcu olanların yüzlerinin güldüğünü görürseniz şaşırmayın. Bu tasarı, sermaye gruplarını rahatlatmak için alınan bir karar. Bu dönemde hükümete gücü yeten sermaye gruplarının piyasaya kestikleri çekler incelenmeli" diye uyarıyor.
 </p>
 <p class="metin">
  "Mafya sivil toplum örgütüydü,
 </p>
 <p class="metin">
  şimdi temel ihtiyaç"
 </p>
 <p class="metin">
  Karşılıksız çeklerin sahipleri ise değişiyor. Çaresiz işadamları ve bu durumdan fırsat çıkartanlar... Prof. Dr. Güngör Uras, hapis cezasına rağmen birçok kişinin bilerek çekini ödemediğini ve vadesi gelen çeklerin birkaç ay daha uzatıldığını belirterek "Hapis cezası varken bile mahkemelerin uzama süresi çek alacaklılarını zora sokuyordu. Çaresizler bir yana paradan para kazanmak isteyenler için çeki ödememek büyük avantaj" diyor.
 </p>
 <p class="metin">
  Halen mahkemelerde 2 milyonun üzerinde karşılıksız çek davası sürüyor ve Türk yargı sistemi kilitlenmiş durumda. Hükümet yargı sistemine işlerlik kazandırmak yerine pisayada çek kullanımını azaltmak için Çek Kanunu'nda değişiklik yapıyor.
 </p>
 <p class="metin">
  Yeni Çek Kanunu'na göre ödenmemiş çeke verilecek yüzde 10'luk gecikme cezasının caydırıcı özelliği bulunmuyor. Elinde karşılıksız çek bulunanlar mahkemelerden istedikleri yaptırımı alamazlarsa mafyaya başvurmak zorunda kalacaklar. Prof. Dr. Osman Altuğ, mafyanın eskiden sivil toplum örgütü haline geldiğini, şimdi ise temel ihtiyaç olacağını belirtiyor.
 </p>
 <p class="metin">
  Piyasa daha da daralacak
 </p>
 <p class="metin">
  Avukat Ramazan Kerpeten, en yakın çek davasının 3 ay sonra başladığını ve onbinlerce kişinin boş yere mal bildiriminden dolayı hapis yattığını belirterek "Mevcut durum tam bir çöküntü.. İnsanlar adreslerini yanlış gösteriyorlar, üstlerine kayıtlı mallarını başkasına devrediyorlar. Yapılacak tek şey mal bildiriminde bulunmayan kişileri 10 gün hapse attırmak. Ancak çek suçlarına bakamamanın sonucu, çek suçlarından hapisi kaldırıp piyasayı olumsuz etkilemeyi getirmemeliydi" diyor.
 </p>
 <p class="metin">
  Ankara Ticaret Odası Başkanı Sinan Aygün, ekonomik suçlara ekonomik cezanın verilmesinden yana olduklarını ancak çek yasa tasarısının bu haliyle çok daha kötü sonuçlar doğuracağını belirtiyor. Sinan Aygün, kriz ortamında ödenemeyen çeklerin ve protestolu senetlerin rekor sayılara ulaştığı bir dönemde bu yasa tasarısını tam bir facia olarak görüyor: "Bu karar özünde doğru olsa bile zamanlaması yanlış ve hapis cezasına alternatif getirilen yüzde 10'luk ceza caydırıcı değil."
 </p>
 <p class="metin">
  Sinan Aygün dünya uygulamalarında çek suçlarında cezanın artırıldığını, Türkiye'de ise azaltılmaya gidildiğini belirterek "Mevcut tasarı hastaya ilaç değil, zehirdir! Piyasalarda mal alışverişi büyük ölçüde azalacak. Bunun vebalini kimi üstlenir?" diyor.
 </p>
 <p class="metin">
  Çek suçlarının bankalardan başladığını söyleyen Sinan Aygün, Türk bankalarının hemen her isteyene çek defteri verdiğini ve sorumluluk almadığını da söylüyor. Avukat Ramazan Kerpeten, çek defteri veren bankaların kredi kartlarında olduğu gibi sorumluluk almaları gerektiğini belirterek "Çek, cami avlusuna bırakılmış, sahipsiz bir çocuk gibi. Ne mahkeme, ne çek sahibi, ne de banka çeki kabulleniyor. Banka verdiği kredi kartının ceremesini çekiyorsa, çekin de sorumluluğunu almalı. Para piyasaları gelişmiş ülkelerde her isteyen çek alamaz. Karşılıksız çek veren de, ev bile tutamaz" diyor.
 </p>
 <p class="metin">
  Vadeli bir ekonomide anahtar görevi gören çeklerin kullanımındaki düşüklük piyasalara yansırken, Türk parasının itibar kaybının da süreceği iddia ediliyor. Çeklerin genellikle TL olarak yazıldığını söyleyen Ramazan Kerpeten yeni uygulamayla piyasanın dövize bağımlılığının artacağını söylüyor.
 </p>
 <br/>
 <center>
  <a class="anaorta" href="http://web.archive.org/web/20020423064721/mailto:biroluzunay@hotmail.com">
   biroluzunay@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/362/ekonomi/1.htm), [web.archive.org (arşiv bağlantısı)](http://web.archive.org/web/20020423064721/http://www.aksiyon.com.tr:80/2001/362/ekonomi/1.htm)
