# Depremi beklemeden mi yıksak?

*Birol Uzunay 2002.03.16*

<div>
 <p class="spot">
  Deprem öncesinde alınması gerekli tedbirler konuşulurken bile "bildik Türkiye manzaraları..." yaşanıyor. Depremden önce İstanbul'u yıkma fikri tarafları ikiye ayırıyor ve imparatorlukların başkenti, dünyanın en gözde şehirlerinden biri ve Türkiye'nin en büyük değeri olan İstanbul, birkaç saniyelik sarsıntıya kurban edilmek üzere...
 </p>
 <p class="metin">
 </p>
 <img border="0" src="/web/20020325040511im_/http://www.aksiyon.com.tr/2002/380/resimler/deprem.jpg"/>
 <p class="metin">
  1996'da yapılan HABİTAT Konferansı'nda, dünyada yedi kültür ve karar alma merkezi kurulmasına karar verildi ve İstanbul, seçilen yedi merkez içinde en gözde olanıydı. İstanbul'un bütün dünya ülkeleri tarafından Asya, Avrupa ve Kuzey Afrika'nın merkezi olması düşünülüyordu.
 </p>
 <p class="metin">
  Ve bugün... İstanbul'un bırakın bir kültür merkezi olmasını, insanların ve ekonomik merkezlerin nasıl daha güvenli bölgelere taşınabileceği tartışılıyor... Gerçek deprem raporu, halkın paniklememesi için sır gibi saklanıyor, valilik daha geçen hafta Kızılay'dan 10 bin ek çadır istiyor ve belediye ilk defa acziyetini ilan ediyor. Kısaca, İstanbul'un mezarlık olmasına kaç var?
 </p>
 <p class="metin">
  Muhtemel bir depremin bilançosu ise korkunç: 80—100 bin ölü, 100 milyar dolarlık maddi zarar, 300 bin hasarlı bina ve depremden etkilenecek 3.5 milyonluk bir nüfus.
 </p>
 <p class="metin">
  Deprem öncesinde alınması gerekli tedbirler konuşulurken bile "bildik Türkiye manzaraları..." yaşanıyor. İstanbul, birkaç saniyelik sarsıntıya kurban edilmek üzere...
 </p>
 <p class="metin">
  2020 yılında 18 milyonu aşması tahmin edilen ve ülkenin yüzde 22'sini taşıyacak bir kentin, düzenlenmesi için aslında depreme de gerek yok; sosyal yaşam İstanbul'a her an deprem yaşatıyor!
 </p>
 <p class="metin">
  Geliyor... Hazır mıyız?
 </p>
 <p class="metin">
  Amerika eski başkanı Bill Clinton'ın "Her gün dünya haritasına bakıyorum ve  her baktığımda, yüryüzünde İstanbul kadar stratejik bir şehir yok diyorum" sözünü sıkça duyduk.  Evet, İstanbul'un sahip olduğu tarihi ve kültürel dokuyu herkes biliyor. Bilinmeyen ise şehrin bu değerlere daha kaç yıl sahip olacağı...
 </p>
 <p class="metin">
  İstanbul'u bekleyen en az 7 büyüklüğünde bir depremle birlikte yüzbinlerce kişinin öleceği ve binlerce yıllık tarihi ve kültürel birikimin bir mezarlığa dönüşeceği gerçeği tüyleri ürpertiyor.
 </p>
 <p class="metin">
  11 milyonluk çarpık yerleşmiş bir kentte deprem tedbiri almak bir hayli güç olsa da; vakit geliyor... Geçtiğimiz haftalarda hissedilen 4.6 derecelik depremden sonra "17 Ağustos" sendorumu yeniden başladı.
 </p>
 <p class="metin">
  Bu sendromun oluşması için de açıklanan rakamlar yeterli: İstanbul'un sadece yüzde 11'i düzenli ve depreme dayanıklı binalardan oluşuyor. Gecekondulaşma oranı ise yüzde 54 seviyesinde. Yine depreme dayanıksız düzensiz yapı oranı yüzde 23. Bayındırlık Bakanlığı, İstanbul'da 13 bin tamir edilmesi gereken kamu binası olduğunu ve 17 Ağustos'tan bu yana ancak 3 bin tanesinin tamir edilebildiğini açıklıyor.
 </p>
 <p class="metin">
  İstanbul'un en büyük hastanesi olan Cerrahpaşa bile depremde yıkılma tehlikesiyle karşı karşıya iken viyadüklerin durumu da hiç iç açıcı değil: Prof. Dr. Özal Yüzügüllü'nün yaptığı araştırmalara göre E5 üstünde, Okmeydanı, Ortaköy, Söğütlüçeşme, Kozyatağı; TEM üzerinde Sadabat, Mahmutbey, Alibeyköy ve Nurtepe viyadükleri tehlike sinyali çalan viyadükler...
 </p>
 <p class="metin">
  Depremden önce biz yıkalım
 </p>
 <p class="metin">
  Amerikalı deprem uzmanı Prof. Dr. Stein Ross, hazırladığı deprem raporunda "İstanbul'u boşaltmaya mecbursunuz" sonucuna varırken, zemin ve bina özelliklerini kendisine delil gösteriyor. İstanbul'un yüzde 65'i kötü zemin ya da kötü yapı güvenliğine sahip. Yine İstanbul'daki binaların sadece yüzde 8'inde inşaat projesi var. İstanbul'da binalar ıslak kumla ve denetimsiz yapıldığı için bina sütunlarında ağır hasarlar da var.
 </p>
 <p class="metin">
  İstanbul depremi için alınacak tedbirlerin en radikalini Prof. Dr. Ahmet Ercan seslendiriyor. Ahmet Ercan, depremin yıkma ihtimali olan binaları yıkıp yeniden inşa etmeyi planlıyor. Ahmet Ercan'ın önerdiği "depremden önce devlet yıksın" önerisinin maliyeti 7.2 milyar dolar. Ahmet Ercan'a göre muhtemel bir depremin İstanbul'a maliyeti ise tam 100 milyar dolar. Kişi başına 2 bin dolar masraf yapılacak ve yaklaşık olarak bir daire 13 milyar liraya maledilecek.
 </p>
 <p class="metin">
  İnşaat sektörünün canlanması, İstanbul'un yerleşim planının düzene girmesi, deprem zararının azaltılması gibi sonuçlar düşünüldüğünde Ahmet Ercan'ın önerisi oldukça yararlı görünüyor.
 </p>
 <p class="metin">
  Bu projenin birtakım soru işaretleri de yok değil.  Koray Aydın döneminde yetki belgesi verilen 350 deprem etüt şirketinin sadece 5 tanesi bilimsel etütler yapıp, gerçek raporlar verebiliyor. Bu acı gerçeğin sonunda hangi binanın depreme dayanıklı olup olmadığı da tam olarak kestirilemiyor.
 </p>
 <p class="metin">
  Her yıl 300 bin kişinin göç ettiği bir şehirde yıkılan ve yenisi yapılan binaların oranını artırmak da bir hayli zor. Ancak bu zorluklar imkansızlık doğurmuyor; çünkü devletin yaptığı Bahçeşehir, Ataköy gibi toplu yaşam yerlerinin nasıl prim yaptığı biliniyor. Yine yeniden inşa olan Erzincan'ın bugünkü modern konumu "yeni İstanbul" projesininin imkansız olmadığını gösteriyor.
 </p>
 <p class="metin">
  Sadece deprem için değil, sosyal yaşam için de gerekli olan İstanbul'un yeniden inşasına dünyadan verilebilecek örnek bir hayli fazla. Almanya'nın bugün Berlin'de yaptığı yeniden yapılandırma en somut örnek olarak gösterilebilir. Almanlar Berlin'i yeniden inşa ederek, dünyanın en çok gezilen şehri yapmayı hedefliyorlar.
 </p>
 <p class="metin">
  "Para yok" işin bahanesi
 </p>
 <p class="metin">
  Bayındırlık ve İskan Bakanı Abdülkadir Akcan, İstanbul'da öncelikli olarak 11 köprü ve viyadüğün sağlamlaştırılması gerektiğini ve çalışmalara başlandığını belirtirken; sadece bu işlemin 5 yıl süreceğini bildiriyor!.  11 köprü ve viyadüğü 5 yılda yapmayı hedefleyen bir kamu hizmeti, İstanbul'u ancak 100 yılda inşa edebilir!
 </p>
 <p class="metin">
  Yine kalplerdeki İstanbul için "para yok" deniliyor; fakat otobanların kenarlarına duvar çekmek için bile 100 milyon dolarlık bütçe ayrılabiliyor. Muhtemel bir depremde onbinlerce kişinin hayatının tehlikeye girmesi dururken, İstanbul Büyükşehir Belediyesi otaban kenarlarına "gürültü kirliliği" için duvar örüyor. Sadece proje çizimine bir milyon dolar verilen otoban duvarlarına verilecek 100 milyon dolar ile birçok semt yeniden inşa edilebilir.
 </p>
 <p class="metin">
  Hazine arazileri "yeni İstanbul"un
 </p>
 <p class="metin">
  sponsoru olabilir
 </p>
 <p class="metin">
  Hukuken İstanbul'un yaklaşık yarısı hazinenin!  Gerçek şartlarda ise hazinenin elindeki toprakların rantını gecekonducular ve arazi mafyası kullanıyor.
 </p>
 <p class="metin">
  323 ilçede neredeyse 1.650 milyar m²'yi bulan hazine arazileri, gecekondu mafyasının elinde her gün yudum yudum tükeniyor. İstanbul'un tüm ilçelerinde hazinenin 56 bin 373 adet arazi sahibi olduğu görülüyor. Kağıthane, Silivri ve Maltepe'deki "orman arazilerinin" de sahibi görünen hazine, şehrin akciğerleri sayılan ormanları metre metre  gecekonduculara kaptırmış durumda.
 </p>
 <p class="metin">
  Hazine iki ay önce bütün Türkiye'de satışa çıkardığı 1 milyon 200 bin parsel araziden 5 katrilyon lira gelir bekliyor. İstanbul'da hazinenin gecekonduculara kaptırdığı ve halen boş duran arazilerinin bedeli ise yaklaşık 8 katrilyon lira.
 </p>
 <p class="metin">
  Hazine, İstanbul'da hukuki olarak elinde bulundurduğu araziyi değerlendirip, satışa sunabilse, "deprem yıkmadan devlet yıksın" projesi gerçekleşmiş olacak, yeniden planlanan İstanbul da, gerçek yüzüne kavuşacak.
 </p>
 <p class="metin">
  Yıkalım önerisine karşı çıkanlar çoğunlukta
 </p>
 <p class="metin">
  Mimarlar Odası Başkanı Oktay Ekinci, Ahmet Ercan'ın önerisini "kademeli  yıkım şartıyla" kabul ediyor. Ercan'ın "depremden önce devlet yıksın" önerisini kabul etmeyenlerin sayısı ise bir hayli fazla. Başta Dr. Mimar Turgut Cansever bu önerinin mantıksız olduğunu belirterek "Kimin binasını nasıl yıkacaksınız?" diyor.
 </p>
 <p class="metin">
  Depremden önce devlet yıksın önerisine katılmayanlardan biri de İTÜ İnşaat Fakültesi'nde görevli Prof. Dr. Necati Ağıralioğlu. 11 milyonluk bir kentin yıkmakla düzelemeyeceğini söyleyen Necati Ağıralioğlu "İstanbul bugünkü şekline 50 yılda ulaştı. 50 yıllık bina birikimini yıkmak söylendiği kadar kolay değil" diyor.
 </p>
 <p class="metin">
  Nüfusu azaltmak en büyük çözüm
 </p>
 <p class="metin">
  Ahmet Ercan'ın önerisine karşı çıkanların geliştirdikleri proje ise İstanbul'dan sanayinin kaydırılması. Prof. Dr. Necati Ağıralioğlu ve Turgut Cansever sanayi tesislerinin Anadolu'da oluşturulacak bölgelere kaydırılmasıyla nüfusun yüzde 40'ının azalacağını belirtiyorlar. Turgut Cansever Deprem Çalışma Grubu olarak İstanbul'u yeni yerleşim alanlarına taşımayı planladıklarını ve ilgili raporları Ankara'ya sunduklarını belirterek "Raporda sanayi Bolu'nun ilerisine kaydırılıyor, yerleşim alanları da yeniden çiziliyor. Bu işlemlerin özelliği ise kademeli olarak yapılmaları" diyor.
 </p>
 <p class="metin">
  Şehir bilimci Ruşen Keleş ise nazım planlarının yeniden değerlendirilmesi gerektiğini belirterek "Sanayinin İstanbul'da toplanması strateji açından olduğu kadar depremde üretimin durması açısından da tehlikelidir. Anadolu'da bölgesel plan yapılmalı" diyor.
 </p>
 <p class="metin">
  Deprem rantçıları korku mu yayıyorlar?
 </p>
 <p class="metin">
  Deprem Çalışma Grubu üyesi Mimar Turgut Cansever, jeofizikçilerin inşaat sektörü hakkında söylediklerine bir anlam veremediğini belirterek "Ahmet Ercan, jeofizikçi olmasına rağmen inşaat sektörüne büyük ilgi duyuyor. İnşaat sektörüyle deprem bilimi arasında doğrudan bir ilişki kuramadım" diyor.
 </p>
 <p class="metin">
  Emlak Hizmetleri ve Danışmanları Derneği Başkanı Reha Medin deprem rantçılarına ilginç bir örnek veriyor: "Herkes biliyor ki, zemin kötü bile olsa, evinizi sağlam yaptıysanız deprem sizi etkilemez. Şu semt kötüdür diyerek açıklamalar yapılıyor ve o semtteki evlerin değeri düşürülüyor. Peki, zemini kötü olan semtteki kaliteli binaların suçu nedir? Art niyetli birileri çıkıp, şurası kötü, burası iyi diyerek haksız kazanç sağlıyorlar" diyor.
 </p>
 <p class="metin">
  Prof. Dr. Necati Ağıralioğlu da İstanbul'u bekleyen depremin zannedildiğinden daha küçük olacağını belirtiyor.
 </p>
 <p class="metin">
  İstanbul Anadolu'yu boğuyor
 </p>
 <p class="metin">
  İstanbul'un Anadolu'yu boğduğunu gösteren rakamlar çok açık: Türkiye ithalatının yüzde 40'ı, ihracatının yüzde 50'si İstanbul'dan yapılıyor. Ülkedeki  otomobiller içindeki İstanbul'un payı ise yüzde 25.77 üniversiteden 21'i İstanbul'da bulunuyor. Sadece bir şehre ülke üniversitelerinin yüzde 27'sini kurmanın büyük yanlışlık olduğunu söyleyen Prof. Dr. Necati Ağıralioğlu "ABD'de en itibarlı üniversitelerin çoğu, çeşitli eyaletlerde bulunan 50 bin nüfuslu kasabalarda kurulmuştur" diyor.
 </p>
 <p class="metin">
  İstanbul'da "İstanbullu" oranı sadece yüzde 10 seviyesinde. Aidiyet problemi de, İstanbul'a depremden çok daha büyük zararlar veriyor.
 </p>
 <p class="metin">
 </p>
 <p class="arabaslik">
  Reha Medin (Emlakçı.): Rant peşindeler
 </p>
 <p class="metin">
  Önce bir yanlışı düzeltelim: Şu semt, şu mahalle, şu il deprem tehkikesi geçirecek, burada yaşanmaz yaklaşımı tamamen yanlıştır. İnşaatlar, zemine göre ayarlanır ve zemin etüdü yaptırılır. Zemini kötü olan bir yerde depreme çok dayanıklı bir bina olabilir. Ahmet Ercan tarzı yaklaşımlarla şu semt kötü bu semt iyidir denilmez. Bu tür söylemlerin sonunda, zemini kötü olan bir semtte kaliteli bir binanın değeri düşüyor.
 </p>
 <p class="metin">
 </p>
 <p class="arabaslik">
  Dr. Turgut Cansever: Geliyor!
 </p>
 <p class="metin">
  Deprem geliyor.. Depreme hazırlıksızız.  Raporda, yeni bir İstanbul modeli çiziyoruz. İstanbul kademeli olarak boşaltılmalı. Sanayinin kaydırılması, nüfusun yüzde 40'ının kaydırılması anlamına gelir. İstanbul'un depreme hazırlıksız yakalanmasının suçunu herkes üstlenmelidir. Jeofizikçilerin İstanbul'u yıkın, yıkın türünden çığrıltıları ise garip; çünkü inşaat ve mimariyi ilgilendiren konularda deprem bilimcilerin konuşmasını yadırgıyorum.
 </p>
 <p class="metin">
 </p>
 <p class="arabaslik">
  Prof. Dr. Ruşen Keleş: Yerleşim planı, bina kalitesinden önemli
 </p>
 <p class="metin">
  Deprem tehlikesine sadece bir yapı güvenliği olarak bakılıyor. Deprem güvenliği, nüfus, yerleşme ve planlamayla birlikte değerlendirilmelidir. Deprem tehlikesi yapı güvenliğinden çok, yoğunluk ve yapı yüksekliğiyle karşı karşıyadır. İstanbul'daki yerleşim planı, yoğunluk ve yükseklik açısından çok tehlikeli boyutlara ulaştı. 1960'larda sanayinin Kocaeli ve Trakya'ya kaydırılmasına karar verildi; nazım planları hayata geçirilmedi.
 </p>
 <p class="metin">
  Bir dönem İstanbul'un kuzeyine yapılan yerleşmeyi engellemek için planlar yapıldı. Fakat bu planlar uygulanmıyor. Sonuç ortada. Depreme karşı en iyi çözüm Anadolu'da bölge planları yapıp, nüfusu oralara yönlendirmektir.
 </p>
 <br/>
 <center>
  <a class="anaorta" href="http://web.archive.org/web/20020325040511/mailto:biroluzunay@hotmail.com">
   biroluzunay@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/380/haberler/5.htm), [web.archive.org (arşiv bağlantısı)](http://web.archive.org/web/20020325040511/http://www.aksiyon.com.tr:80/2002/380/haberler/5.htm)
