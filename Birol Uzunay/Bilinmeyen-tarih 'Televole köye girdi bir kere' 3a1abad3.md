# 'Televole köye girdi bir kere'

*Birol Uzunay Bilinmeyen-tarih*

<div>
 <font>
  <img border="0" height="1" src="/web/20030624165700im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20030624165700im_/http://www.aksiyon.com.tr/resim/441/36.jpg" vspace="5"/>
  </p>
 </font>
 <font class="content">
  “Artık iş değişti. Televole köye girdi bir kere! Şehir hayatıyla köy hayatı arasında entegrasyon farkı yok. Köylüler sorunlarını biliyorlar; dünyayı televizyonun etkisiyle eskiye oranla çok daha iyi algılıyorlar. Küreselleşmenin sonuçlarını tarladan alıyoruz. Şehre adapte olmak için ruhen sorun yaşamıyorlar.”
 </font>
 <p>
  <font class="content">
   Kimdir köylü? Tarlada çalışan mı; şehirde olup, saflık yapan mı? Türkiye tarım sektörünün durumunu, tanımlıktan çıkıp olumsuz anlamlar içeren ve sıfat halini kazanan “köylü” sözcüğü özetliyor. Avrupa köylüleri, muhtemel gıda savaşları için stratejiler hazırlarken, bizim köylülerimiz ancak karın doyurabiliyorlar. Türkiye yol ayrımında: Ya IMF ve Kemal Derviş’in belirttiği gibi tarım lağvedilecek ya da zoru isteyip tarım sektörünün yeniden kalkınması için çileli bir yolculuğa çıkılacak. Ne hazindir ki, Türkiye uzun yıllar sonra, nüfusun yüzde 45’ini ilgilendiren tarım sektörü için çileli yolculuğa çıkmak isteyen bir tarım bakanı ile karşılaştı; ancak ortada küçük bir sorun var! AK Partili Tarım Bakanı Sami Güçlü kendi politikalarını değil, IMF politikalarını uygulamak zorunda. Kural bu. “Bu ne yaman çelişki” deyip, IMF karşıtı tarım bakanına, IMF politikalarının nasıl işlediğini sorduk.
   <br/>
   <br/>
   – Köylü sözcüğü, bir tanım ya da meslek ismi olmaktan çıkıp, bir aşağılama sıfatına dönüştü. Parlak bir kariyere sahip iktisat profesörü için de, tarım bakanlığı biraz “köylü mü” kalıyor?
   <br/>
   <br/>
   Bizim bakanlığımız diğer bakanlıklar kadar popüler olamıyor. Biz de oyunu kuralına göre oynayıp medyatik olmak istiyoruz; sesimizi ancak bu şekilde duyurabileceğiz. Türkiye’de ancak soyunan Bergama köylüleri sesini duyurabiliyor, başka türlü derdini anlatabilen bir köylü görmedik.
   <br/>
   <br/>
   – Nüfusun yüzde 35’ini oluşturan bir kesimin sesi tarlalarda kayboluyor ve galiba sorun da burada başlıyor. Köylü, o tanım haline gelen “köylü”lüğünü ne zaman bırakır?
   <br/>
   <br/>
   Evet, köylünün eğitimi, örgütlenmesi zayıf; yine yaşadıkları coğrafyanın ve ürettikleri ürünün etkisinde kalıyorlar. Sonuçlara razı olma, tevekkül etme köylüleri anlatıyor. Ama artık iş değişti. Televole köye girdi bir kere! Şehir hayatıyla köy hayatı arasında entegrasyon farkı yok. Köylüler, sorunlarını biliyorlar; dünyayı televizyonun etkisiyle eskiye oranla çok daha iyi algılıyorlar. Küreselleşmenin sonuçlarını tarladan alıyoruz. Şehre adapte olmak için ruhen sorun yaşamıyorlar.
   <br/>
   <br/>
   – Televole köye girdi ama kast sistemi kırılamıyor. “Şehirlinin”, “köylü” üzerinde bariz üstünlüğü var. Herkes sizin gibi köyden çıkıp önce profesör, sonra bakan olamıyor.
   <br/>
   <br/>
   Görmezden gelinen bir kitledir köylüler. Ama haksızlık da yapmayalım, Türkiye gelişmekte olan ülkeler arasında fırsat eşitliği olarak görece iyi konumdadır. Tabiî eskiden köy çocukları yatılı okullarda okuyup, burs kazanabiliyorlardı. Bugün bu imkân pek kalmadı. Eğitim ve şehir bedel istiyor. Bu bedel de çoğu zaman köylülerde yok. Bu anlamda kast sistemi benzetmenizde haklısınız.
   <br/>
   <br/>
   – Peki, bakanlığınızı diğer bakanlıklarla  kıyaslayınca haykırmak geliyor mu içinizden, Afrika standartlarında yaşayan “Şalvarlı kadının, çarıklı köylünün hali” diye?
   <br/>
   <br/>
   Nüfusun üçte biri, istihdamın yüzde 35’i tarım kesiminde olmasına rağmen, bu kesim gelirin ancak yüzde 14’ünü alıyor. Bu fark çok önemli. Bu rakam sektörün durumunu iyi anlatıyor. Ama bağırmakla bu iş çözülmüyor tabiî.
   <br/>
   <br/>
   – Peki köylüyü bir gider makinesi gibi gören IMF politikalarıyla oluyor mu? Neticede bugün tarım, Kemal Derviş politikalarıyla yürütülüyor.
   <br/>
   <br/>
   2004 sonuna kadar beğensek de beğenmesek de IMF politikalarını uygulamak zorundayız. Devlette devamlılık esastır; biz de imzalanan maddelere bağlı kalıyoruz. Tabiî köylü bizim köylümüz. Kimsenin bizim köylümüzü ezmesine izin vermeyiz.
   <br/>
   <br/>
   – Sizin köylüyü ezmediğiniz kesin; ama birileri ezdi ki milyonlarca insan açlık sınırında yaşıyor. IMF ve Kemal Derviş programlarını beğeniyor musunuz?
   <br/>
   <br/>
   Sadece IMF’yi ya da Kemal Derviş’i değil, 90 sonrası hiçbir siyasi iktidarın tarım ve hayvancılık politikalarını desteklemiyorum. Ben suçu sadece IMF’de bulmuyorum. İç politikada daha büyük yanlışlıklar yapıldı. Türkiye iyi yöneltilseydi IMF, Dünya Bankası, Amerika bize direktif veremezdi. Korkuyorum, ülke yeniden kaosa girerse emir verenlerin sayısı IMF ve Dünya Bankası ile sınırlı kalmayacak. Türkiye Duyun—u Umumiye örneğini yaşamış bir ülke. 1800’lerden 1950’ye kadar borç ödedik. Dışa bağımlı olmanın acısını, kompleksini Türkiye kadar hiçbir ülke bilmez. Uygulanmakta olan bir programın üstüne geldik.
   <br/>
   <br/>
   – AKP’nin tarım politikası çok mu farklı olacak?
   <br/>
   <br/>
   Elbette... Ben köylü çocuğuyum. Halkımın ne çektiğini iyi bilirim. IMF’nin biçtiği giysi bize uymaz. Ancak bugün fiili bir durum var. Sadece AKP’nin değil, ülkenin değişmez tarım politikaları olmalı.
   <br/>
   <br/>
   – Uygulamaya fırsat bulamadığınız tarım politikası, fındık ve çay alımlarında belli olacak. Malum, Karadenizli politikacılar yüzünden fındık lüks, çay pahalı. Başbakan Karadenizli olunca bu iki ürün fiyatı ayrıca değer kazanıyor.
   <br/>
   <br/>
   Biz sadece Karadeniz’den değil İç Anadolu’dan, Güneydoğu’dan, hatta Ege’den ciddi bir oy aldık. Dolayısıyla Karadeniz diye özel bir ilgimiz yok. Belirli şahıslar yüzünden belirli ürünlere ve bölgelere ayrımcılık yaparsak AK Parti olarak farkımız kalmaz. İnsanlar bölgesel gözetimciliği görüyorlar. Türkiye’nin şartlarıyla toplumun talepleri arasındaki ilgiyi iyi kurmalıyız; kayırmacılık ülkeye haksızlıktır. Başbakanın şehrini, bölgesini kayırmayacağız.
   <br/>
   <br/>
   – IMF’ydi, AK Parti’ydi derken tarım trendlerini kaçırıyoruz. Dünya sanayi toplumunu aştı, bilgi çağının ortasına yaklaşıyor. Türkiye çağı yakalamak için tarımı yok mu sayacak?
   <br/>
   <br/>
   Kesinlikle hayır. Evet sanayi çağını tam olarak yakalayamadık. Bilgi çağının neresindeyiz belli değil ama tarımın değeri hiç eksilmez. Tarım dünyanın her yerinde sanayi ve hizmet sektöründen sonra geliyor. Ancak hiçbir ülke tarımdan vazgeçmiyor. Tarım vazgeçilmezdir. Girmek için çok uğraştığımız Avrupa’da Fransa ve Hollanda başta olmak üzere bütün ülkelerin tarımla hiç uğraşmaması gerekiyordu. İsrail zor şartlarda Türkiye tarımını katlayan miktarlarda tarımdan para kazanıyor. Tarımdaki nüfusu, hizmet ve tarıma kaydıramadık, sorun burada.
   <br/>
   <br/>
   – Şehirdeki insanlara iş bulamayan bir ülkenin tarım nüfusuna umut vermesi en büyük tehlike değil mi?
   <br/>
   <br/>
   Siyasi ve ekonomik istikrarla bunlar gerçekleşir. Her yıl yüzde 6’nın üstünde büyürsek problem kalmaz. Şehirlerin sosyal yapısını, hayat seviyesini ayarlarız. Maalesef  Türkiye’nin en temel mesele olmasına rağmen köy—şehir dengesini oturtan makro bir planı yok. Eşyanın tabiatı şehirlere göçü istiyor, bunu abartmamamız lâzım. Destekleme alımı olarak bahsedilen paraların tamamı çiftçiye gitseydi tarım sektörü bu halde olmazdı. Ziraat Bankası’nın 30 milyar dolara yaklaşan görev zararını çiftçi mi yedi? Toprak Mahsulleri Ofisi seçim dönemlerinde taban fiyatlarını yüksek tuttuysa bunda kimin suçu var?
   <br/>
   <br/>
   – Bizim çiftçilerimiz karın doyurmakla uğraşırken, Avrupa çiftçileri önümüzdeki yüzyılın gıda savaşlarına hazırlanıyorlar. Bu savaşların mağlubu olur muyuz?
   <br/>
   <br/>
   Haklısınız. Hiçbir ülke başkasından gelen yiyecekle beslenemez. Irak’ın durumu ortada. Başkasından alınan yiyeceğin bir gün kesilebileceğini unutmamamız gerekiyor. Tarım stratejik bir sektördür. Bugün değil ama ilerleyen zaman içerisinde dünyada kaynaklar azaldıkça kavga sebepleri de oluşmaya başlayacaktır. Dünya gelir dağılımındaki adaletsizlik devam ederse kavganın adı da sebebi de niçin tarım olmasın, niçin gıda olmasın? Dünyada yüz sene önce insanların yüzde 70’i bu işi yapıyordu. Bugün Amerika’da tarım nüfusunun oranı yüzde 5’tir; ancak bu ülkedeki tarım sektörü, Türkiye gayri safi milli hasılasına yaklaşıyor neredeyse. Üretim 50 sene öncesine kadar 20 misline varan oranlarda artıyor.
   <br/>
   <br/>
   – Tarım kadar hayvancılık sektörünü de feda etmiş bir ülkeyiz. Bir kilo et hâlâ lüks olacak mı bütün bir ülkeye?
   <br/>
   <br/>
   Gerçekçi olmamız lâzım. Kısa vadede hayvancılık sektörü için büyük atılımlar gerçekleştirmeyeceğiz. 65 katrilyonluk faiz ödemesi yapacağız kısa vadede. Türkiye kaynaklarını yatırıma ayırma kabiliyetini kaybettirdiler. Yüzde 5 yatırıma ayrılıyor. Bu rakam bir dönem yüzde 33’tü. Tarım Bakanlığı olarak hayvancılık sektörüne bu yıl geçen yıla oranla birkaç misli bütçe ayırdık; 176 trilyonluk bir bütçedir bu. Hayvancılık yapanların para kazanmasını istiyoruz. Önümüzdeki dönemlerde herkesin bir kilo eti rahatlıkla alabilmesi güzel bir hedef...
   <br/>
   <br/>
   – Tarım ve hayvancılık ürünlerinin fiyatı kadar kalitesi de tartışmalı. Şu an önünüzde bulunan domateslerin tadında bir gariplik yok mu?
   <br/>
   <br/>
   Tarım ürünlerinin kalitesinde belirli bir olumsuzluk var. İnkar edemeyiz. Ancak her ilaçlı yiyecek zararlı diye de bir şey yok. Tedbir konusunda elimizden geleni yapıyoruz. Bakın ben yiyorum bu domatesleri. Eski bayramlar hikayesi de yapmamak geriyor; her şey değişiyor. Sebzelerin tadı da değişiyor!
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2582&yorum_id=1), [web.archive.org (arşiv bağlantısı)](http://web.archive.org/web/20030624165700/http://www.aksiyon.com.tr:80/detay.php?id=2582&yorum_id=1)
