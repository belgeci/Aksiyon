# Avrupa’da Türk var mı?

*Birol Uzunay Bilinmeyen-tarih*

<div>
 <font>
  <img border="0" height="1" src="/web/20030901234304im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20030901234304im_/http://www.aksiyon.com.tr/resim/35/44.jpg" vspace="5"/>
  </p>
 </font>
 <font class="content">
  Sayıları 4 milyona ulaşan, 60 bin işyeri açan ve bütün Avrupa’da 850 bin kişilik oy gücü olan gurbetçi Türklerin tek gücü anavatana döviz göndermek ya da yabancılara “döner” sözcüğünü öğretmekle sınırlı kaldı. Oysa nüfus, ekonomi ve siyasi güçlerini etkin biçimde kullanabilecek bir gurbetçi kitle karşısında Avrupa ülkelerinin Türkiye aleyhine karar vermesi  çok zor olacaktı.
 </font>
 <p>
  <font class="content">
   Başbakan Abdullah Gül ve AK Parti lideri Recep Tayyip Erdoğan 2003’te tarih alabilmek için bir ay boyunca çırpınırken, kendilerini destekleyen gözle görülür hiçbir lobi faaliyeti yoktu. Oysa ki uluslararası atılım yapan bütün ülkeler başarılarını diasporayla elde ettiler. Kopenhag görüşmeleriyle aynı tarihlerde, ABD Adalet Bakanlığı’nın sakıncalı ülkeler listesine giren Ermenistan için 12 bin Ermeni ilgili bakanlığa faks çekti ve bütün dengeler sarsıldı; bir anda Ermenistan sakıncalı ülkeler listesinden silindi! Abdullah Öcalan’a “Ermeni” dediği için Ermeni derneklerinden onlarca kez özür dilemek zorunda kalan eski İçişleri Bakanı Meral Akşener’in utangaç yüz ifadesi hâlâ hafızalarımızda. Örnekleri çoğaltmak mümkün; Türkiye’de yaşayan sadece iki bin Rum’un, tüm Avrupa’daki yüz bin Musevi’nin kurdukları sivil toplum kuruluşlarıyla oluşturdukları lobi gücü, Avrupa’da yaşayan 4 milyon Türk için ders olmalı.
   <br/>
   <br/>
   12 Aralık Kopenhag görüşmelerine kadar Avrupa’da yaşayan Türkler için iyimser sıfatlarımız vardı: AB’nin 16. üyesi, Türk Akıncıları, AB’li Türkler. Sayıları 4 milyona ulaşan, 60 bin işyeri açan ve bütün Avrupa’da 850 bin kişilik oy gücü olan bir kitlenin tek gücü anavatana döviz göndermek ya da yabancılara “döner” sözcüğünü öğretmek olmamalıydı! Nüfus, ekonomi ve siyasi güçlerini etkin biçimde kullanabilecek bir gurbetçi kitle karşısında Avrupa ülkelerinin Türkiye aleyhine karar vermesi aslında çok zordu.
   <br/>
   <br/>
   Avrupa kıtasındaki “Türkiye’nin gücünü” araştırırken madalyonun iki yüzüyle karşılaşıyoruz: Madalyonun ilk yüzünde 5 AB ülkesinden daha fazla bir nüfus Türkiye’nin önemli bir gücü gibi görünüyor. Madalyonun diğer yüzünde ise Türkiye’ye karşı şahin olan ülkeler aynı zamanda en çok Türk nüfusu barındıran ülke konumundalar!
   <br/>
   <br/>
   Türkiye’ye her yıl gelen 3 milyon Alman turistin sempatisine, Avrupa seçmeni Türk’e, Avrupa kıtasına yayılan 14 milyonluk Müslüman nüfusa ve önemlisi 5 bini aşan Türk derneğinin lobi gücüne gerek duymayan Türk diplomasisi içinse yeni sınav 2004’te başlıyor.
   <br/>
   <br/>
   Madalyonun ön yüzü: Gurbetçiler  güçlü!
   <br/>
   <br/>
   Avrupa’daki Türklerin sayısı ve ekonomik faaliyetleri bugün birçok AB ülkesinden çok daha büyük. Bugünlerde sayıları 60 bine ulaşan Türk girişimciler “gurbet topraklarında” yılda 30 milyar dolarlık gelir elde ediyorlar. 400 bin kişiye iş imkanı veren gurbetçi girişimcilerin sayısı her yıl yüzde 10 artıyor.
   <br/>
   <br/>
   1998’de 216 bin Alman vatandaşlığına geçmiş Türk bulunurken, bugün bu sayı 500 bin sınırında. Alman vatandaşlığına geçen Türklerin yaklaşık yüzde 80’inin 35 yaşın altında olması, vatandaşlığa geçenlerin ağırlıklı olarak ikinci kuşaktan olduğunu gösteriyor. Almanya’da yapılan son başbakanlık seçimlerinde Gerhard Schröder, seçimleri 150 bin oy farkıyla kazandı ve kendisine oy veren 300 binin üzerindeki Türk’ün sayesinde başbakanlığa oturdu.
   <br/>
   <br/>
   Özellikle yerel seçimlerde blok oy kullanabilen Türkler, sonucu belirleyici olabiliyor. Gelsenkirchen şehrinde 123 oy, Mülheim Ruhr’da 33 oy farkıyla belediye başkanlığı el değiştirirken bu seçimlerde Türk oylarını alan liderler kazandı. Hollanda’da 110 Türk yerel yönetimlerde etkin görev alırken, 3 milletvekili de parlamentoda görev yapıyor.
   <br/>
   <br/>
   Yakın zamana kadar Batı kültürüne uyum sağlayamayan Türklerin 40 bin çocuğu halen üniversitede öğrenim görüyor. Yine yapılan son anketlere göre Türklerin yaklaşık yüzde 80’i Almanlarla düzenli kontak içerisinde bulunuyor.
   <br/>
   <br/>
   Madalyonun diğer yüzü: Türkler sadece işçi”
   <br/>
   <br/>
   Türkiye’nin Avrupa’daki nüfusunu, oy hakkını, ekonomik gücünü kullanamadığı Kopenhag görüşmelerinde bir kez daha ispatlandı. Daha önceki yıllarda Fransa’da yaşayan 400 bin Ermeni’nin 400 bin Türk’e rağmen lobi faaliyetleriyle çıkarttıkları tasarılar hâlâ zihinlerde... Yine son dönemlerde bütün Avrupa’da sayıları 100 bini bile bulmayan PKK yandaşlarının yaptığı propagandaların sonuçlarını ödemek Türkiye’ye oldukça pahalıya mal oluyor. İsveç’te yaşayan 25 bin kişilik Süryani Cemaati bile yaptıkları faaliyetlerle, karar alma mercilerini doğrudan etkileyebiliyor. Yine bütün Avrupa coğrafyasında sadece 100 binlik bir kitleyi oluşturan Musevilerin gücünü bütün dünya kabul etmiş durumda.
   <br/>
   <br/>
   Küçük bir ülke olmasına rağmen dünyanın en etkili ülkelerinden sayılan İsveç gücünü biraz da 1846—1924 yılları arasında Amerika’ya göç eden vatandaşları sayesinde elde etti. Portekiz, İrlanda, Ermenistan, İspanya ve İsrail güçlerini ülke dışında yaşayan vatandaşlarından alan ülkeler arasında.
   <br/>
   <br/>
   Avrupa’nın dört bir yanına dağılmış 850 bini oy kullanabilen, 1 milyon 100 bini vatandaşlık hakkı olan “gurbetçi Türkler” her türlü olumlu gelişmeye rağmen “işçi” olarak tanımlanıyor. Gurbetçilerin okuduğu üniversiteler, ekonomiye kazandırdıkları ve önemlisi seçimlerde attıkları oylar, bilinçli biçimde görmezden geliniyor. Bu sonucu ise “işçi” tanımlamasını benimseyen Avrupalı Türklerle, Türkiye diplomasisi kabul etmiş durumda.
   <br/>
   <br/>
   İşçi göçünün ardından 42 yıl geçse de Avrupa’da kurulan 5 binin üzerindeki Türk derneğinin hemen tamamı gerçek manada bir sivil toplum örgütü olma özelliği taşımıyor. Türklerin sivil toplum kuruluşu olarak sunduğu derneklerin büyük kısmı, devletten yardım almak için ve karşı görüşe üstünlük sağlamak için kuruluyor. Türk dernekleri, bakanlarla, medya yayınlarıyla ve önemlisi halk ile ilgilenip Türkiye’yi anlatmak yerine; izole edilmiş bir kitlenin “aile içi” kavgalarına tanıklık ediyor.
   <br/>
   <br/>
   Örgütler kavga için kuruluyor!
   <br/>
   <br/>
   Avrupa’da yaşayan Türklerin, en büyük göçmen kitlesini oluşturmalarına rağmen küçük bir topluluk kadar bile olsa sivil toplum gücünü oluşturamamasının en büyük sebebi henüz “Avrupalı” olamamalarında yatıyor. Sosyal ve kültürel manada Türkiye’nin 1980’lerini yaşayan gurbetçi Türklerin kurduğu derneklerin büyük çoğunluğu politize olmuş ve büyük rakip olarak yine bir başka Türk derneğini görüyor. Türkiye Araştırmaları Başkanı Prof. Dr. Faruk Şen’in politize dernekleri tarifi oldukça ilginç: “Türkiye’deki politik bölünmeyi burada mumla arıyoruz. Türkiye’de bir DHKPC varsa burada en az 5 farklı DHKPC örgütü vardır. Yine Türkiye’de bir tane Milli Görüş teşkilatı varsa Avrupa’da her bölgede farklı bir Milli Görüş teşkilatı vardır. Sivil toplum örgütü olarak kurulan binlerce derneğin büyük kısmı, politik araçlar için kullanılıyor.” Faruk Şen’in “Türkler kadar kolay örgütlenip dernek kuran, sonra da bu derneklere muhalefet eden başka oluşumları ortaya çıkaran, başka bir ırk yok!” tesbiti ise oldukça ilginç.
   <br/>
   <br/>
   Türkiye dış politikasına hükmedenler de bugüne kadar Avrupa’da bir Türk lobi için çalışma yapmamış. Çok parçalı ve politik kavgalarla birbirlerinden hoşnutsuz kitleyi birleştirmek ancak Ankara’nın güven veren politikalarıyla mümkün olacak. Yakın geçmişe kadar Türkiye aleyhine yapılan yayınlara, tek bir Türk’ten tepki gelmiyordu; çünkü Türkler ya para kazanmak için ya da kaybedilen parayı kurtarmak için uğraşıyorlardı.
   <br/>
   <br/>
   Türk nüfusu yarar mı veriyor zarar mı?
   <br/>
   <br/>
   Avrupa’da yaşayan Türk nüfusunun yerleşme planını ve bu nüfusun yerleştikleri ülkenin Türkiye’nin AB’ye girişini nasıl desteklediğini incelediğimizde ortaya ilginç sonuçlar çıkıyor. Türklerin oy verdiği, vergi ödediği, istihdam oluşturduğu ve işçilik yaptığı ülkelerin Türkiye’ye karşı sert tutum izlemesi tesadüfü aşan nitelikte. Türkiye’ye AB tarihi verilmemesi için şahin rolüne bürünen Almanya, Fransa ve Hollanda aynı zamanda Avrupa’da en çok Türk’ü barındıran ülkeler. Bu üç ülkede yaklaşık 3 milyon 200 bin Türk yaşıyor. Türkiye’nin AB’ye girmemesi gerektiğini açıkça söyleyen Avusturya’da yaklaşık 140 bin, Belçika’da ise 100 bin civarında Türk yaşıyor.
   <br/>
   <br/>
   Türkiye’nin AB’ye girmesi için avukatlığa soyunan İtalyan Başbakanı Berlusconi’nin ülkesinde ise sadece 10 bin Türk yaşıyor. Yine ılımlı mesajlar veren İspanya Başbakanı Salazar’ın ülkesinde ise sadece bin Türk yaşıyor.
   <br/>
   <br/>
   Avrupa Birliği’nin en önemli ülkesi konumunda olan ve 90 milyar Euroluk AB bütçesinin yüzde 26’sını ödeyen Almanya’nın Türkiye’nin AB’ye üye olması için vereceği destek çok önemliydi. Emnid isimli araştırma kuruluşunun Almanlar üzerinde yaptığı ankete göre, Almanya nüfusunun yüzde 56’sı Türklerin AB’ye girmesini istemiyor! 42 yıldır Türklerle birarada yaşayan Almanların olumsuz tavırlarında, Türkleri düşündürecek çok neden bulunuyor.
   <br/>
   <br/>
   Dost Shröder nasıl Chirac’ın safına geçti?
   <br/>
   <br/>
   Avrupa’daki 42 yıllık Türk göç tarihinde ilk kez bir Türk örgütü, Alman başbakanına hesap sordu. Shröder’e AB görüşmelerinde Türkiye’yi niçin desteklemediklerini soran Avrupa Türk Platformu yöneticisi aynı zamanda Avrupa Türk İşadamları Derneği Başkanı Hasan Güler, aldığı cevabı şöyle açıklıyor: “Shröder, Şubat ayında Almanya’nın iki eyaletinde seçim yapılacağını ve Hıristiyan Demokratların, Türkiye’yi desteklemesini seçim malzemesi yaptığını anlattı. Shröder, ‘Benim seçimi kaybetmem sizi daha çok zora sokar. Bu yüzden fedakarlık yapmanız gerekiyor’ dedi.”
   <br/>
   <br/>
   Hasan Güler’in Shröder’den aldığı cevap çok açık: Hıristiyan Demokratların aleyhte propagandası, Türklerin cılız çırpınışlarını kolayca yendi ve Türkiye lehine olumlu düşünceleri olan Shröder bile şahinler grubuna giriverdi!
   <br/>
   <br/>
   Almanya’da seçimlerde oy veren 500 bin Türk’ün yüzde 65’inden oy alan Shröder, geçmişte Türkiye lehine çalışmıştı. Bu çalışmanın karşılığında da Almanya’daki işadamları oyları kadar paralarıyla da Shröder’in seçim kampanyalarını desteklemişlerdi. Avrupa Türk İşadamları Derneği Başkanı Hasan Güler, önümüzdeki dönemdeki tahminlerini anlatırken “Shröder’in yönelişlerini, güç dengeleri belirleyecek. Ya kendisine oy veren, partisine para yardımı yapan Türkleri seçecek ya da Hıristiyan Demokratların aleyhte propagandasına alet olmamak için, tribünlere oynayarak Türkiye’yi AB’de istemeyecek. İşte tam bu dönem lobi dönemi, sivil toplum gücünü gösterme günü” diyor.
   <br/>
   <br/>
   Hollanda Türk lobisi için en ideal ülke; ama...
   <br/>
   <br/>
   17 milyonluk nüfusu ve demokrasiye olan bağlılığıyla Hollanda, Avrupa’daki Türklerin, Türkiye lehine lobi yapabilecekleri en ideal ülke. Hollanda’da 320 bin Türk yaşıyor ve parlamentoda 2’si iktidarda olmak üzere 3 Türk milletvekili bulunurken, 110 belediye meclis üyesi kendilerine sunulan yerel yetkileri kullanıyor.
   <br/>
   <br/>
   Hollanda Hükümeti, 70 bin Türk seçmeninin birkaç ay sonra oy kullanacak olmasına ve 10 bin işadamı Türk’e rağmen Türkiye’nin AB’ye girmemesi için şahin tutumunu sergileyebiliyor. Hollanda’da yaşayan Türklerin yaklaşık 2 bin derneği bulunduğu halde lobi yapılamamasının sebebini, ülkenin en büyük Türk işadamı derneği olan Annifer’in Genel Sekreteri Fatih Çanakçı, şöyle özetliyor: “Hollanda’da 10 bin işadamı var; bize aktif olarak katılıp çalışma yapan işadamı sayısı ise sadece 165. Sayı küçük olunca, güç de gösterilemiyor. Kurulan bir çok dernek, bölgesel boyutta faaliyet gösteriyor ve rakip olarak benzeri Türk derneklerini görüyor.”
   <br/>
   <br/>
   Annifer Genel Sekreteri Fatih Çanakçı, Hollanda’dan Türkiye’nin olumsuz imajlarla görüldüğünü de belirterek, “Türkiye’yi tanıyanlar, demokrasinizin üstünde başka güçler var kanısında. Maalesef Bulgaristan’dan bile demokrasi yönünden daha zayıf görünüyoruz” diyor.
   <br/>
   <br/>
   Hollanda’nın en önemli Türk yatırımcılarından birisi olarak gösterilen işadamı Ali Yavuz ise bugüne kadar Türkiye’den lobi kurun diye bir istek gelmediğini belirterek şöyle konuşuyor: “Diasporadaki Türkiye lobisi, ancak Türkiye’nin istemesiyle oluşur. Bir İsrailli ülkesine güveniyor, kendisini ülkesinin koruyacağını biliyor. Bir Türk ise Türkiye’ye parasını kaptırmış, güvenini yitirmiş ve bir olumsuzlukla karşılaşsa Türkiye’nin kendisini koruyabileceğinden şüpheli.”
   <br/>
   <br/>
   Avrupalı Müslümanlar  Türkiye’yi desteklemedi
   <br/>
   <br/>
   372 milyonluk nüfusa sahip olan Avrupa Kıtası’nın yaklaşık 14 milyonu İslam dinini seçen kişilerden ve İslam ülkelerinden göç edenlerden oluşuyor. Toplam nüfusun yüzde 5’ini oluşturan “Müslüman kitle” organize örgütlerle Türkiye’nin AB üyeliği için destek aramadı. 25 Hıristiyan ülkenin içerisine Türkiye gibi bir “Müslüman ülkenin” girmesi Avrupa’nın bir Hıristiyan kıtası olmadığını ispatlayıp; 14 milyon Müslümanı da kısmen dahi olsa azınlık statüsünden çıkaracaktı. Avrupa’daki 14 milyonluk Müslüman kitlenin 13 milyonu son 40 yıl içerisinde Avrupa’ya göç etti. Avrupa’da göçebe hayatı yaşayan Müslümanlar için Türkiye’nin AB üyesi olmasının kimlik belirginliği için önemli katkıları olacaktı.
   <br/>
   <br/>
   Avrupa’daki Müslüman kitle, Türkiye’nin AB’ye girişini etkin olarak desteklemese de, görünüş itibariyle Türkiye’ye dost kesimlerden oluşuyor. İngiltere’de Hindistan, Pakistan ve Kıbrıs Türkleri’nin oluşturduğu bir Müslüman kitle yaşarken, Fransa’da Kuzey Afrika kökenli Müslümanlar bulunuyor. Belçika, Almanya, Hollanda gibi ülkelerde ise 3 milyon Türk ve yaklaşık 500 bin Bosnalı yaşıyor. Yunanistan’daki yaklaşık 150 bin kişilik Müslüman nüfus, AB ülkeleri içerisindeki en köklü Müslüman gruplardan biri.
   <br/>
   <br/>
   Olması gerekenle, gerçekleşen sonuç yine farklı oldu ve Avrupa kıtasına yayılan 14 milyonluk Müslüman kitle içerisinde, Türklerin cılız çırpınışlarını bir yana koyarsak tek bir aksiyon oluşmadı. Türkiye Araştırmaları Merkezi Başkanı Prof. Dr. Faruk Şen Avrupa Müslümanları’nın bugünkü sosyolojik konumlarına göre yapılan bir değerlendirmede destek istemenin çok zor olduğunu belirterek, “Bir İranlı’nın, Faslı’nın Türkiye’nin AB’ye girmesini desteklemesi bu şartlarda çok zor görünüyor. Belki ileride Türkiye’nin gücüne ve birleştiriciliğine inanırlarsa ve kendi gururlarını yenebilirlerse ancak o zaman desteklerler” diyor.
   <br/>
   <br/>
   İngiltere’deki Müslümanlar üzerinde önemli bir nüfuz gücü bulunan Kıbrıs Türk’ü Şeyh Nazım Kıbrısi’ye, Avrupa’da yaşayan Müslümanların niçin Türkiye’nin AB üyeliğini desteklemediğini sorduğumuzda Kıbrısi, bu tür bir isteğin şimdilik lüks olduğunu belirtiyor; “Türkiye herşeyden önce AB’ye kendisi inanacak. İnanmadan başarı gelmiyor. Türkiye AB’ye öyle bir inanacak ki, Avrupalı Müslümanlar bu konuya ikna olsun. Ben Türkiye’nin AB’ye çok da inandığını zannetmiyorum. Boğaz Köprüsü’nün hemen ucunda ‘Asya kıtasına hoşgeldiniz’ tabelası asılı. Demek ki bizim Avrupalılığımız Boğaz Köprüsü’yle sona eriyor.”
   <br/>
   <br/>
   Atlantik’in iki yakası: ABD ve AB
   <br/>
   <br/>
   Atlantik’in iki yakası yani ABD ve AB’nin Türkiye hakkındaki kararları çok farklı. Amerika’da sadece 400 bin Türk yaşıyor. Amerika’daki Türklerin çok büyük çoğunluğu üniversite öğrencisi ya da girişimci konumunda. Avrupa’da yaşayan yaklaşık 4 milyon Türk’ün en belirgin tanımı ise “işçi”. Amerika’da 300 milyona dayanan nüfusun içindeki 400 bin Türk’ün lobi gücü ile 370 milyonluk Avrupa Kıtası’ndaki 4 milyonluk Türk’ün lobi güçleri arasında büyük fark var. Elbetteki ABD ve AB ülkelerinin Türkiye hakkındaki kararları oluşurken sadece bu ülkelerde yaşayan Türklerin lobi güçleri etkili olmuyor. Ancak iki ülke arasındaki lobi gücü de çok açık. ABD’de yaşayan Türkler, Türkiye’nin bir demokrasi problemi yaşadığını anlatıyorlar ve ABD insan hakları raporlarında Kürt ve Alevi derneklerin problemlerine değinildiği gibi gazetecilerin, imam hatiplilerin mağdur oldukları da açıkça belirtiliyor. AB İnsan Hakları Raporları ise ABD raporlarından çok farklı. AB İnsan Hakları Raporlarında Türkiye, Kürtleri ve Alevileri ezen, baskıcı bir ülke konumunda.
   <br/>
   <br/>
   Karda açan çiçek: Avrupa Türk Platformu
   <br/>
   <br/>
   Avrupa’da yaşayan Türklerin, kendi güçlerini kullanamadıkları çok açık. Ancak daha kurulalı birkaç ay olmasına rağmen Avrupa Türk Platformu’nun (ATP) Kopenhang görüşmelerindeki faaliyetleri de inkar edilemez. Avrupa Türk Platformu’nu kuran işadamları kısa sürede büyüklü küçüklü tam 3 bin Türk derneğine ulaştı ve gazete ilanlarıyla işe başladılar. Topladıkları 750 bin imzayı Alman Hükümeti’ne sunan Avrupa Türk Platformu yöneticileri iki yıldır Türkiye’deki AB’ye destek veren derneklerden haber beklemişler ve bir sonuç alamayınca aralık ayında bile olsa çalışmalara başlamışlar.
   <br/>
   <br/>
   Avrupa’daki yatırımlarıyla tanınan işadamı Kemal Şahin ise iyimser düşünenlerden. Kemal Şahin Avrupa’daki girişimlerin Türkiye’den yeterince duyulmadığını belirtiyor. Şahin yabancı dil öğreniminin artmasıyla birlikte lobi faaliyetlerinin de artacağını belirtiyor.
   <br/>
   <br/>
   ATP yöneticisi Ahmet Güler, bundan böyle çok daha etkili olacaklarını ve Türkiye’den de herhangi bir yardım beklemeyeceklerini belirterek, "Türk'e Türk propagandasının önüne geçeceğiz." diyor.
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2241), [web.archive.org (arşiv bağlantısı)](http://web.archive.org/web/20030901234304/http://www.aksiyon.com.tr:80/detay.php?id=2241)
