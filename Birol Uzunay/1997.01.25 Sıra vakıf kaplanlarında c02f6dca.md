# Sıra vakıf kaplanlarında

*Birol Uzunay 1997.01.25*

<font class="agenda2NewsSpot">
 1960'larda Türk ekonomisi, ilk defa  80 bin kişinin ortaklaşa kurduğu bir holdinge şahit oldu.
</font>
<font class="newsDetail">
 Dr. Suphi Baykal'ın büyük iddialarla kurduğu Hastaş Holding bir anda banka faizlerini altüst etmiş ve benzeri oluşumlar için iyi bir örnek olmaya başlamıştı. Ancak büyük gazetelerin aleyhte kampanyaları, yüz bininci ortağını arayan ve en güçlü şirket olmasına kesin gözle bakılan Hastaş Holding'in sonunu hazırladı.
 <br/>
 <br/>
 Anadolu insanını göçe zorlayan sermaye ve iş yokluğunu kırmak için 1990'lara kadar, ortakları daha çok Almanya'daki Türk işçilerinden oluşan 300 farklı şirket kuruldu. Bu şirketlerin en büyük dezavantajı haklarındaki spekülasyonlar oldu. Haklı haksız dedikoduların birbirini  tanımayan üyeler arasında güvensizliğe sebep olması kaçınılmazdı.
 <br/>
 <br/>
 Son birkaç yıldır ise medyada; Anadolu Kaplanları, Yeşil Kaplanlar ismiyle gruplandırılan şirketlerin nasıl başarılı oldukları hakkında bol bol haberler çıkıyor. Çok küçük birikimlerin biraraya getirilmesiyle kurulan bu şirketlerin en büyük özelliği, sahiplerinin onbinlerce kişiden oluşması ve dileyen herkesin ortak olabilmesi.  Türk ekonomisine kazandırdıkları ise istihdamı ve ihracatı artırmasından ziyade, küçük yatırımların da değerlendirilebileceğini göstermesi.
 <br/>
 <br/>
 Çok ortaklı bir çok şirketin fikir babası olan ve bu düşüncesini 40 yıldır savunan Devlet eski Bakanı Hasan Aksay'a göre bu şirketler artık başarısını ispatladı, sıra sermaye vakıflarında. Bu vakıf şirketleri Türkiye'de yerleştiğinde en küçük yatırımcının bile aktif ticarete atılacağını iddia ediyor Aksay.
 <br/>
 <br/>
 Büyük balık küçük balığı yiyemeyecek
 <br/>
 <br/>
 Hasan Aksay, sermaye vakıfları fikrini, Bursa'nın Osmanlı döneminde izlediği yöntemden almış. Bursa'nın ekonomik yönden kalkınması; ellerinde çok az paraları olan kişilerin bir vakıf etrafında toplanmasıyla gerçekleşmiş.
 <br/>
 <br/>
 Hasan Aksay sermaye vakıflarını kurmanın bu yüzyılda daha da kolay olacağını ve Türkiye'de gerçekleştirilmek istenen ekonomik hamlenin de ancak bu yolla yapılabileceğini söylüyor. Sermayeleri devlet bütçelerini aşan büyük holdingler dururken, sermaye vakıflarına niçin gerek duyduğunu "Kapitalizm, faiz sistemiyle zengini daha zengin, fakiri ise daha fakir yapıyor. Halkımız durmaksızın çalışıyor. Karşılığında da çok küçük miktarlarda para biriktirip ya döviz bürolarına ya da kuyumcuya yatırıyor. Aynı görüşteki insanlar biraraya gelmezse büyük sermayelere karşı iş yapamazlar" diyerek açıklıyor.
 <br/>
 <br/>
 Kurulacak vakıf şirketlerinin, başlarda yatırım yapmak yerine toplanacak parayı en iyi şekilde değerlendirmeyi düşünmeleri gerektiğini söyleyen Hasan Aksay, "Yatırım yapabilmek için önce güçlü olmak gerekir. Bu şirketler de önce hisse senedi alarak paralarına para katmalıdırlar" diyor. Sermaye vakıflarının gerekliliğini ispat için, aile şirketlerinin bile başka şirketlerle ortaklığa gittiğini, bugünün popüler şirketleri Kombassan ve Yimpaş'ın da benzeri şekilde kurulduğunu örnek veriyor.
 <br/>
 <br/>
 Hasan Aksay'a göre aynı dünya görüşündeki insanların aralarında oluşacak güven, yatırımları yönlendirenlerin uzman olması başarı için en büyük sebep. Vakıf faaliyetlerinin şirket ortaklarının tek işi olmaması, sermayeye gerektiğinde sıcak para girebilmesine sebep olacak. Kurulacak bağlarla da değişik vakıf şirketleri arasında yardımlaşma olacak.
 <br/>
 <br/>
 Halkımıza balık tutması için olta verecek
 <br/>
 <br/>
 Vakıf şirketlerinin kurulacak bağla sosyal hayatı da olumlu yönde etkileyeceğini belirten Hasan Aksay "Tek başıma çevreme ne yardımım olabilir ki? Ama vakıf içinde yaptığım çalışmalarla diğer insanları çalışmaya, yatırıma teşvik edebilirim. Yardımlarımızı daha çok verebiliriz" diyor. Aksay, bu yöntemle ekonominin öğrenileceğini ve 'azıcık aşım, ağrısız başım' felsefesini terkederek gelişmiş ülkelerin ihracat oranlarına yaklaşılabileceğini iddia ediyor. Türk insanının çok çalışmasına rağmen karşılığını alamadığına dikkat çeken Aksay "Para kazanmada alın teri yetmiyor. Biraz kurnazlık, iyi bir çevre ve daha da önemlisi sermaye gerekir. Bu yöntemde de bunlar sağlanıyor. Kısaca insanımıza balık yerine olta verelim de insanımız daha çok balık yesin" diyor.
 <br/>
 <br/>
 Sermaye vakıflarının başarısına tam olarak inanan Hasan Aksay, bu vakıfların kurulmasındaki zorlukların da farkında. En büyük zorluk; atasının kullandığı bu ticaret şeklini halkımıza anlatmak. Ayrıca, hukuki düzenlemelerin de yapılması gerekiyor. Bu düzenlemelerle vergi konusunda teşvikler getirmek, vakıftaki kişilerin aynı görüşte olmasını ve hedeflerin belirlemelesini sağlamak gerekiyor. Şirketlerin en büyük özelliği dürüstlük olduğu için vergilendirmede, masraf göstermede ekonomik düzenin büyük mesele olacağını belirten Aksay "Belki bu yöntem sayesinde ekonomideki aksaklıklar dürüst şirketleri korumak amacıyla da olsa düzeltilebilir" diyor.
 <br/>
 <br/>
 1850'lerde Almanya'nın, kendisinden 50 yıl ilerideki İngiltere'nin sanayiini yakalamak için yatırım bankalarına önem vermesi, Japonya'nın benzeri yöntemlerle önce parayı biriktirip değerlendirdikten sonra yatırıma başlaması sermaye vakıflarının uygulanabilirliğini gösteriyor. Benzeri yöntemlerle kurulan Anadolu Kaplanlarının başarısı da bu tür vakıf şirketler için ayrı bir referans. Bu yöntemle yurtdışındaki Türk işçilerinin ve Türkiye'deki küçük yatırımcıların yaklaşık 500 milyar dolarlık atıl paralarını değerlendirmek mümkün.
 <br/>
 <br/>
 Bir çok basın kuruluşunun sahibi olan Hasan Aksay şu anda yönetim kurulu başkanlığını yaptığı Adım Holding'i de benzer yöntemlerle kurmuş. Adım Holding'de, yüzde 3'ten daha büyük hisse yok ve 1993 yılında 6 milyar lira sermaye ile kurulan holdingin sermayesi bugün 15 milyon doların üzerinde. Bu holdingin sermaye vakıflarıyla arasındaki en büyük çelişki ise holdinge küçük sermayelerle katılan ortaklarının hepsi kendi hayatlarında zengin birer işadamı olması. 100 kişilik iş istihdamının dışında henüz sosyal bir yararının görülmemesi diğer bir çelişki.
 <br/>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-2198-35-sira-vakif-kaplanlarinda.html), [web.archive.org (arşiv bağlantısı)](http://web.archive.org/web/20101113060839/http://aksiyon.com.tr:80/aksiyon/haber-2198-35-sira-vakif-kaplanlarinda.html)
