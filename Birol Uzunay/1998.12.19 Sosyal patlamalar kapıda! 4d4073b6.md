# Sosyal patlamalar kapıda!

*Birol Uzunay 1998.12.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Zenginfakir uçurumunun her geçen gün büyümesi Türkiye ekonomisinin acı bir gerçeği; bu acı gerçek, bugünden rejimi tehdit edip, sosyal patlamaları beraberinde getiriyor.
  </font>
 </div>
 <div id="newsText">
  <font class="detail-text">
   Hissedilmeye başlanan sermaye hoşnutsuzluğunun yakın bir gelecekte düşmanlığa dönüşmesi ise korkulu bir rüya...
   <br/>
   <br/>
   Türkiye nüfusunun yaklaşık yüzde 35'i yoksulluk sınırında yaşıyor; 11 milyon işsiz bıkıp usanmadan iş aramaya devam ediyor. Nüfusun yüzde 5'ini oluşturan mutlu azınlık dünya standartlarının çok üzerinde servete sahipken nüfusun yüzde 20'si Afrika standartlarında yaşıyor. Kişi başına düşen milli gelir son 15 yıl içinde 2 bin dolardan 3 bin dolar seviyesine çıktı. Topluma bakıldığında ise yüzde 50'lik bir büyüme görünmüyor; çünkü kişi başına yüzde 50 artmış görünen milli gelir, işadamı sınıfının kasasına aktı. Türkiye'de gelir pastasının zenginlerin lehine oluştuğu net biçimde görülüyor.
   <br/>
   <br/>
   Toplumdaki gelir dağılımının bozulmasıyla oluşan 'işadamı' sınıfının yükümlülüklerini yerine getirip getiremediği Türkiye ekonomisi için çok önemli bir soru; çünkü kaynakların çok önemli bir kısmı bu sınıfın elinde ve ekonominin işleyişi onların verecekleri kararlara endeksli. Gelirin büyük kısmını elinde tutan işadamları risk alarak yatırım yapmak yerine rant ekonomisine yönelmeleriyle kendilerine duyulan güveni zedeliyorlar. Yatırım sorumluluğunu yerine getirmeyen Türk işadamları, işsiz ve çaresiz yığınlar oluşturarak kitleleri 'suç' işlemeye yakınlaştırıyorlar.
   <br/>
   <br/>
   Gelir 'işadamı'na akıyor
   <br/>
   <br/>
   Türkiye'de ömrü yüzyıllara uzanan şirketler yok; en uzun ömürlü şirketler Cumhuriyet'in ilanıyla başlıyor. Özellikle 1950'den sonra gelişen işadamı kavramı devletle özdeş durumda. Bugüne kadar 'devlet'in iznini almadan işadamı olabilen kişi sayısı yok gibi. Prof. Dr. Ayşe Buğra, 1980'den sonra işadamı kavramının bir sıfat olmaktan çıkıp, belirli bir sınıfın ismi olduğunu belirtiyor. Ayşe Buğra, bu tezini ispat için de, işadamı olarak adlandırılan kesimin son yıllarda normalin üstünde kâr elde etmelerini ve toplumun bu kâr karşısında daha fakirleşerek iki grup arasında keskin uçurumların oluşmasını göstererek "Devlet eliyle yetişen işadamları, üretim, yatırım, ihracat yapıp ülke ekonomisinin önünü açabilirlerse yararlı olur; yoksa belli kişilerin zenginliği kimseye yarar getirmez" diyor.
   <br/>
   <br/>
   Toplumun en zengin yüzde 20'lik kesimi milli gelirin yüzde 55'ini alırken toplumun en fakir yüzde 20'lik kesiminin milli gelirden sadece yüzde 4.9 oranında pay alabilmesi, 'işadamı' kavramının önemini yansıtıyor. Ekonomi büyük ölçüde işadamının yapacağı yatırımlara göre şekillenecek; yapılan her yatırım toplum düzenini belli ölçüde etkileyecek. Ancak işadamlarının gerekli yatırımı yaparak toplumsal görevini yerine getirdiğini söylemek çok zor. Özellikle son 20 yılın ekonomi tabloları incelendiğinde Türk işadamlarının görevlerini yapmadığı sonucuna kolaylıkla varılabilir. Toplam istihdamın yüzde 48'inin tarımda çalıştığı Türkiye'de, 552 bin işletmenin tam 489 bini küçük işletme; yine 4.2 milyon çalışanın 1.1 milyonu bu küçük işletmelerde çalışıyor. Yani girişimcilik ve yatırım yine küçük işletmeler yoluyla halkın elinde..
   <br/>
   <br/>
   Özel sektörde çalışanların yüzde 65'ini istihdam eden küçük işletmeler 1998'de 15 trilyonluk kredi kullanabiliyorken büyük grupların sahibi oldukları bankalar Rusya krizini gerekçe göstererek bir gecede 900 trilyon liralık taviz alabiliyorlar.
   <br/>
   <br/>
   Türk işadamlarının bir başka özelliği üretim yerine para hareketlerini ya da faizi sevmeleri. Çalışan nüfusun yüzde 14'ü sanayi sektöründe faaliyet gösteriyor, ticaret sektöründe çalışan nüfus oranı ise yüzde 12. Yine büyük holdinglerin kârlarının yarısından fazlasını devlete verdikleri borçlarla ve bankacılık faaliyetleriyle elde etmeleri faiz kârının tercih edildiğini gösteriyor. 1998 yılında 7 milyon 105 bin çalışana 3.7 katrilyon lira maaş ödenirken, devlete borç veren birkaç yüz kişiye ise 7 katrilyon lira ödenmesi de Türkiye'de zenginin daha da zenginleştiğini açıkça gösteriyor.
   <br/>
   <br/>
   İşadamı da sistemi kötülüyor
   <br/>
   <br/>
   İşadamlarının gelir pastasının büyük dilimini elinde tuttukları halde niçin gerekli yatırımı yapmadığını Bülent Eczacıbaşı "Her işadamı yatırımdan para kazanmak ister. Ürünü satarak kazanılan para, faizle kazanılan paradan daha değerlidir. Ancak mevcut ekonomik sistemi gözardı edemezsiniz. Bu sistemde üreterek para kazanmak çok zor. Tüm gücünüzü üretimde gösterirseniz, kaç yıl bu şekilde dayanabilirsiniz? Önce sistemdeki aksaklıklar düzeltilip sonra işadamının sorumluluğu tartışılmalı" diyerek açıklıyor.
   <br/>
   <br/>
   Prof Dr. Ayşe Buğra ise işadamının yatırım yerine diğer argümanlara para yatırması hakkında "Türkiye'de yüksek enflasyon var ve enflasyonist bir ortamda yatırım demek risk demektir. Riski az olan yatırımlardan faiz, gayrimenkul spekülatörlüğü tercih ediliyor. Türkiye'deki işadamlığı sistemi daha çok devlet eliyle işlemiş, bu durum elbetteki piyasa ekonomisine darbe vuruyor" diyor.
   <br/>
   <br/>
   Halk ne diyor?
   <br/>
   <br/>
   İşadamı sıfatının bir sınıf ismi olması, toplumun gelirinin tek yanlı olarak bozulması karşısında, halk yani fakir denilen sınıf işadamına hangi gözle bakıyor? Türkiye Ekonomik ve Sosyal Etüdler Vakfı (TESEV), 2 bin 705 kişi üzerinde uygulanan ankette bu sorunun cevabını aramış. Anketin sonuçları incelendiğinde çıkan en belirgin sonuç, işadamının toplumsal sorumluluğunu yeterince yerine getirmediği.
   <br/>
   <br/>
   İşadamlarının dürüst olmadıklarına ve sosyal sorumluluklarını yerine getirmediklerine olan inanç İstanbul'da yüzde 70'ler seviyesinde. Üniversite mezunlarının sadece yüzde 34'ü işadamlarının dürüstlüğüne inanırken; ilkokul mezunu ve diplomasızların yüzde 46'sı işadamlarına güveniyor. İşadamının dürüstlüğüne inanmayan üniversite mezunlarından sonra genç nüfus da işadamının dürüstlüğüne çok sıcak bakmıyor. 20'li yaşlarda ankete katılanlar arasında işadamlarının dürüstlüğüne inananların oranı yüzde 30'larda iken 50'li yaşlarda bulunan denekler işadamlarına yüzde 60 oranında güveniyor.
   <br/>
   <br/>
   Buğra, paranın ideolojisi olmaz denilmesine rağmen, Türkiye işadamlarını daha çok sağcı olarak yorumluyor. İşadamının topluma katkısı ne olmalıdır sorusunda 'daha çok iş imkanı' ve 'yoksullara yardım' istekleri ortalama yüzde 30 olurken, işadamının sanata ve kültüre yardımda bulunmasını isteyenlerin oranı sadece yüzde 7. Kazandıkları ekonomik güçle siyaseti doğrudan etkileyebilen işadamlarının siyasete katkılarının olduğunu düşünen yok gibi; toplumun sadece 1.2'si işadamının siyasete katkı yaptığına inanıyor.
   <br/>
   <br/>
   Sanayiciye duyulan güvenle tüccara duyulan güven arasında ise tam 20 puanlık bir fark var. İşadamlarının belirledikleri fiyatları devletin denetlemesini isteyenlerin oranı ise yüzde 80.
   <br/>
   <br/>
   TESEV'in anketini yorumlayan Ayşe Buğra, "Halk, ülkeye hizmet eden, fabrika açan işadamıyla, şaibeli servet edinen işadamını, faizci işadamını ayırıyor, faizcileri gerçek işadamı saymıyor" diyor.
   <br/>
   <br/>
   Uçurum felaket getirir
   <br/>
   <br/>
   İşadamı sınıfının toplumsal geliri tek yönlü sahiplenmesiyle oluşan gelir adaletsizliğinin sonuçlarını kimse düşünmek bile istemiyor. Rejim tehdidinin yanısıra 'umudun bittiği anda...' başlayan suçları engellemek imkansız. Prof. Dr. Ayşe Buğra "Türkiye'de gelir dağılımı çok tehlikeli biçimde farklılaşıyor. Bu farklılaşma şiddet olarak yansımaya başladı. İşadamlarına direkt olarak saldırı, devrim olacağını zannetmiyorum; ama ülkedeki sosyal olaylara bakınca aile içi şiddetler, taraftar kavgaları, kolay cinayetlerin sebebini işadamı sınıfıyla, halkın arasındaki gelir dağılımı adaletsizliğinde arıyorum" diyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2C19DEA9B074E47C60D88F317C704A53?newsId=4494), [web.archive.org (arşiv bağlantısı)](http://web.archive.org/web/20121219134835/http://www.aksiyon.com.tr:80/aksiyon/newsDetail_getNewsById.action;jsessionid=2C19DEA9B074E47C60D88F317C704A53?newsId=4494)
