# Şirketler ‘AİLEDEN’

*Birol Uzunay 2001.07.28*

<div>
 <p class="spot">
  Oğlunu şirkette döven, damadını şirkete sokmayan, ilkokul mezunu olmasına rağmen şirket yönetimini vermeyen, trilyonlar bir yanda dururken çayı küçük bardakta içerek tasarruf eden kişileri gördüğünüz an bilin ki bu usul tanıdıktır; Türk usulüdür!
 </p>
 <p class="metin">
 </p>
 <img border="0" src="/web/20020429230619im_/http://www.aksiyon.com.tr/2001/347/resimler/sirket.jpg"/>
 <p class="metin">
  Uluslararası savaşın artık silahla değil, şirketlerle yapıldığı çok açık. Ülkelerin gücü, sahip oldukları uluslararası şirketlerle ölçülüyor. Biraz beyin jimnastiği yaparsak, Türkiye'nin uluslararası markası olmadığını hatılayacağız; çünkü Türkiye'deki şirketlerin büyüklük ve yönetim ölçütleri "oyunun kurallarına" uymuyor.
 </p>
 <p class="metin">
  Türkiye'de şirketlerin yüzde 94'ü aile şirketi. Bu oran gelişmiş ülkelerde de hemen hemen aynı; ancak batı ülkeleri yüzlerce yıllık aile şirketlerini profesyonelleştirebilirken biz "Türk usulü" yönetime devam ediyoruz.
 </p>
 <p class="metin">
  "Türk usulü şirket yönetimi de ne ola ki?", demeyin; müdür olarak atadığı oğlunu şirkette döven, damadını şirkete sokmayan, ilkokul mezunu olmasına rağmen şirket yönetimini vermeyen, trilyonlar bir yanda dururken çayı küçük bardakta içerek tasarruf eden kişileri gördüğünüz an bilin ki bu usul tanıdıktır!
 </p>
 <p class="arabaslik">
  Türk usulü şirket
 </p>
 <p class="metin">
  Türkiye dışındaki insanlar, Türk markalarını tanımıyor. Bunun birçok sebebi var; ancak aile şirketlerinin iyi yönetilememesi en büyük sebep. Türk ekonomisi için en büyük kayıplardan olan aile şirketlerinin yönetimini, bir bilene, Dr. Ebru Karpuzoğlu'na sorduk. Ebru Karpuzoğlu, şirket yönetiminde aile faktörü üzerine uzun yıllar araştırma yapmış ve anketler düzenlemiş bir akademisyen. Karpuzoğlu'nun araştırmasından çıkardığımız sonuca göre şirketlerimizin yönetimi de, aile ya da ülke yönetiminden farksız, yani "Türk usulü!"
 </p>
 <p class="metin">
  Amerika'da 1640 yılında kurulup bugün 12. jenerasyon tarafından yönetilen birçok şirket var. Türkiye'de ise en eski aile şirketleri 1870 yılında kuruldu ve şimdilerde ancak 4. jenerasyona ulaşabildi. Türkiye'nin en eski aile şirketleri genellikle gıda sektöründen. Boza, lokum, helva gibi Türk kültürünü yansıtan ürünler eski aile şirketlerinin de kazanç kapıları olmuş.
 </p>
 <p class="metin">
  Türkiye'nin en eski aile şirketleri 1870'li yıllarda kurulmaya başladı. Hacı Bekir Lokumları Hacı Bekir tarafından kuruldu; Hacı Sadık tarafındanVefa Bozacısı, Rasih Efendi tarafından da Çögenler Helva kuruldu.
 </p>
 <p class="metin">
  Mehmet Emin Botsalı'nın 1893'te kurduğu Teksima Tekstil, aile şirketlerinin kurduğu ilk sanayi şirketi. 1920'li yıllar da aile şirketleri için oldukça verimli geçti. 1923'te Kamil Koç, Eyüp Sabri Tuncer Kolonyaları, Tatko, Koç Holding, Kent Gıda kuruldu.
 </p>
 <p class="arabaslik">
  Aile avantajı büyümeyle kayboluyor
 </p>
 <p class="metin">
  Türkiye'deki tüm işletmelerin yüzde 90'ı aile şirketi. Bu oran küçük ve orta ölçekli işletmelerde yüzde 94'e kadar çıkıyor. İtalya'da şirketlerin "aile" özelliği yüzde 99, Amerika'daki şirketlerin yüzde 95'i köklü aileler tarafından yönetiliyor.
 </p>
 <p class="metin">
  Türkiye'deki hemen her şirketin "aile" özelliği taşımasının belli sebepleri var. Güven, miras paylaşımı, gelecek beklentisi gibi faktörler aile şirketlerinin kurulma sebebi olarak sayılıyor. Aile bireylerini daha ucuza çalıştırma, yönetimde tek seslilik, bilgi ve para birimi de aile şirketlerinin avantajları arasında.
 </p>
 <p class="metin">
  Şirketin ilk yıllarında gece gündüz ekip sinerjisiyle çalışan aile bireyleri şirketin başında bulunan aile büyüğüne sonsuz bir itaatle bağlı oluyor. Çünkü kaybedilecek vakit yok, durmaksızın çalışmak gerekiyor.
 </p>
 <p class="metin">
  Şirket belirli bir seviyeye geldikten sonra finansman, örgütlenme, pazarlama gibi konularda ilk problemler de başlıyor. Aile büyüğü muhafazakar özelliğini koruyarak, borçlanmaya olumlu bakmıyor. Tepe yöneticilerinin kim olacağına ilişkin problemler başlıyor, karar mekanizmasında yetkili kişi bulunamıyor ve profesyoneller şirketten uzaklaşmaya başlıyorlar.
 </p>
 <p class="arabaslik">
  "Karizmatik patron" dönemi bitse de..
 </p>
 <p class="metin">
  Global dünyada her şirket her ülkeye satış yapabiliyor ve 1960'lı yıllarda başlayan rekabet bugün had safhada. Türk aile şirketlerinin rekabet gücünü bulamamalarında en büyük sebep ise profesyonel yöneticilerden uzak olmaları. Dr. Ebru Karpuzoğlu'nun araştırmasına göre, şirkete alınan yöneticilere "bir yabancı" gözüyle bakılıyor ve yetki verilmiyor. Şirket bilgisi paylaşılmıyor, finansın başına mutlaka aileden birisi getiriliyor ve küçük bir aksilikte aile bireyleri profesyonel aleyhine birleşiveriyor.
 </p>
 <p class="metin">
  Ailenin büyüğü ilkokul mezunu bile olsa, yine de şirketin en yetkili ismi oluyor. Lider patronların geride kaldığını, herşeyi bilen insanın olmadığını ve patron karizmasının etkinlik değil, komiklik yaptığını Türk şirketleri henüz anlayabilmiş değil.
 </p>
 <p class="metin">
  Yaşar Holding, 1973'te yönetim kurulu başkan vekilliğini ilk kez aile dışından birine teslim ederken bir ilke de imza atıyordu. Ancak, Yaşar Holding'in de profesyonel yöneticiye güveni birkaç yıl sürdü ve küçük bir rüzgar sonunda aile yine yönetim kurulu üyeliklerini paylaştı.
 </p>
 <p class="arabaslik">
  Suyun başında ailedekiler duruyor
 </p>
 <p class="metin">
  Bugün Koç, Sabancı, Çukurova, Uzan, Doğan guruplarında bile aile bireyleri "suyun başında" tutuluyor. Profesyonelleşmede örnek girişimler Ülker Grubu'nda başladı. Asım Ülker ile Ülker Grubu'nun temellerini atan Sabri Ülker bugün 79 yaşında ve 22 şirkette 5 genel müdürlüğü profesyonellere devretti ve 17 şirketin de yönetiminden ayrıldı. Yine Tekfen Holding, kurucu çocuklarını ve eşlerini sadece yönetim kurulunda tutuyor, işleri profesyonel yöneticilere havale ediyor.
 </p>
 <p class="metin">
  Aile şirketlerinin en başarılı dönemi ilk 10 yılda gerçekleşiyor. Aile şirketleri arasında ikinci jenerasyona ancak üçte bir oranında şirket geçebiliyor. İkinci ve üçüncü jenerasyonlara geçebilen aile şirketlerinde ise Dr. Ebru Karpuzoğlu'na göre çok katı kurallar uygulanıyor ve bu katı kurallar aile bireyleri kadar profesyonelleri de bıktırıyor.
 </p>
 <p class="metin">
  Yönetim–organizasyon konularında Türkiye'nin en etkin kişilerinden olan Dr. Ebru Karpuzoğlu, kurumsallaşmanın 9 aşamadan oluştuğunu belirterek, "Planlama, amaç belirleme, insan kaynaklarına yatırım yapma ve bu kaynağı etkin ve verimli kullanma, finansman boyutlarında Türk aile şirketlerinin kurumsallaşması düşük" diyor.
 </p>
 <p class="metin">
  İşletmelerini kurumsal birer yapı olarak değil de aile içi ticaret işi olarak algılayan Türk aile şirketleri, aile içi mücadeleleri de şirkete yansıtıyorlar. Kardeşler arasındaki küslük geçiştirilebilirken, gelinlerin tartışması tam bir felaketle sonuçlanıyor. Kardeşlere de yansıyan "gelin tartışmaları" şirkette çalışan işçileri bile olumsuz etkiliyor. "Gelin tartışmaları" biraz uzun sürerse kardeşler ortaklıklarını bozuyorlar ve şirket önce küçülüyor, sonra yok oluyor.
 </p>
 <p class="metin">
  Aile şirketlerinde gelin tartışmaları olurken, "damat tartışmalarına" pek rastlanmıyor. Çünkü evin kız çocukları ve onların kocaları şirkete yaklaştırılmak istenmiyor. Kız çocukları ancak miras paylaşımında pay alabiliyorlar.
 </p>
 <p class="metin">
  Dr. Ebru Karpuzoğlu, miras ve vâris gibi konularda şirketlerin hiçbir plan yapmadığını belirterek, "Şirket yöneticileri hiç ölmeyecekmiş gibi hırslı çalışıyorlar. Şirkette bir an olsun ikinci plana düşmek aile içinde de küçülmekmiş gibi algılanıyor." diyor.
 </p>
 <p class="metin">
  Karpuzoğlu aile şirketlerindeki duygusallığa bir örnek de küçük kardeşlerin hiç büyümemesini gösteriyor: "Küçük kardeşler ya da çocuklar, milyon dolarlık iş bağlantıları yapıp, yüzlerce kişiye emir verse de aile içinde ve şirket bünyesindeki konumları değişmiyor. Şirkette çok etkin olmasına rağmen, ağabeyinin yanında sigara içemeyen, ayak ayak üstüne atamayan yüzlerce şirket ortağı var."
 </p>
 <p class="metin">
  "Türk usulü" yönetimi şirkete yansıtan aile şirketleri fazla duygusallığın acısını çekiyor ve yeteri kadar büyüme sağlamayamıyor. Ebru Karpuzoğlu'nun tesbitlerine göre sanayi sektöründe yer alıp da uzun dönemde varolan aile şirketi yok gibi.  Yine Türkiye'de sürekli olmayı başaran aile şirketi safhasına gelen şirket yok.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/347/ekonomi/1.htm), [web.archive.org (arşiv bağlantısı)](http://web.archive.org/web/20020429230619/http://www.aksiyon.com.tr:80/2001/347/ekonomi/1.htm)
