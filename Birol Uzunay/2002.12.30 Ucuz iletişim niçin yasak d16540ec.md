# Ucuz iletişim niçin yasak?

*Birol Uzunay 2002.12.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   VOIP sistemiyle internet üzerinden beş kat daha düşük maliyetle sesli ve görüntülü iletişim yapılabiliyor. Ancak küçük bir sorun var: Merkezi birimlerce "kontrol altına" alınması zor olan VOIP sistemi bütün dünyada serbest, Türkiye'de yasak!
  </font>
 </div>
 <div id="newsText">
  <font class="detail-text">
   Türk Telekom'un özelleştirilmesi yılan hikayesine döndü. 13 ay sonra Türk Telekom'un "ses tekeli" ilgili yasa gereği kalkıyor. Bu kurumun argümanlarını sunan yüzlerce firma Türkiye pazarına girmek için hazırlıklarını yoğunlaştırdı. 70 milyonluk bir ülkeye "dünyanın en pahalı" telefon görüşmelerini yaptıran Türk Telekom'un 13 ay sonra rakipleri olacak. Piyasaya yeni sunulacak tekniklerle telefon görüşmelerinin bir anda yarı yarıya azalması, daha sonraki dönemlerde de bu azalmanın sürmesi bekleniyor.
   <br/>
   <br/>
   Fiyatları ve iletişim kalitesiyle değil de yıllık kârlarıyla gündeme gelen Türk Telekom, 13 ay sonrasının tedbirini bugünden aldı ve Voice Over Internet Protocol (VOIP) sistemini yasakladı. İnternet üzerinden görüntülü ve sesli iletişimi sağlayan VOIP, bugünün telefon görüşmelerine göre yaklaşık 5 misli daha ucuz bir sistem.
   <br/>
   <br/>
   İletişim giderlerini 5 kat daha ucuzlatan bir sistemin kullanılmasını yasaklayan Türk Telekom, yasak sebebi olarak kendisine ait olan ses tekelinin ihlal edilmesini gösteriyor. Oysaki uzmanlar ve AB normlarına göre internet üzerinden iletişim Türk Telekom sınırlarına girmiyor. Bu yüzden de Türk Telekom'un milyonlarca kişinin ucuz iletişimini engellemesinin nedeni hakkında çeşitli spekülasyonlar yapılıyor.
   <br/>
   <br/>
   Telekom sektörüne yatırım yapmak cesaret istiyor
   <br/>
   <br/>
   Telefon görüşmelerini internet üzerinden yapma imkanı veren VOIP sistemi, özellikle şirketler için çok önemli. Telefon giderlerini 5 misli azaltan VOIP sistemi için sadece 500 dolarlık bir yatırım yeterli. İnternet bağlantısıyla uluslararası telefon görüşmeleri, cep telefonu ve şehirlerarası görüşmeler şehiriçi görüşme ücretine inebiliyor. Kişisel VOIP teknolojisi içinse sadece 50 dolarlık bir masraf yeterli. VOIP'in yoğun olarak kullanıldığı Amerika ve Kuzey Avrupa ülkelerinde şirketler gerekli yatırım için sadece yüz dolar ödüyorlar.
   <br/>
   <br/>
   VOIP normal telefona alternatif bir iletişim aracı. Uluslararası ve GSM görüşmelerinin tarifelerini azaltmak isteyen şirketler ve şehir dışında yaşayan öğrenciler VOIP'in potansiyel müşterileri konumunda.
   <br/>
   <br/>
   Türk Telekom'un yasakladığı VOIP sisteminin dünyada 500 milyon kullanıcısı var ve 2005 yılında tüm iletişimin yüzde 50'sinin bu sistem üzerinden yapılması bekleniyor.
   <br/>
   <br/>
   Yıllık kârının yüzde 80'ini sesli iletişimden elde eden Türk Telekom için VOIP şirketleri ciddi bir rakip. VOIP sistemine bugüne kadar 80 şirket yatırım yaptı; bu şirketler arasında Koç, Sabancı, Alcatel, Siemens, Cisco, Oyak ve Borusan Holding'in iddialı iştirakları var.
   <br/>
   <br/>
   Türk Telekom, geçtiğimiz aylarda VOIP şirketleri hakkında suç duyurusunda bulundu ve kendi tekel hakkının ihlal edildiğini savundu. Ancak 80 VOIP şirketinin tamamı suçlanmadı. VOIP sistemine yatırım yapan şirketlerin önemli bir kısmı savcılıklarda ifade verdi, cihazlarına tedbir kondu. Bir kısım VOIP şirketinin faaliyetlerini sürdürmesine ise anlam verilemiyor.
   <br/>
   <br/>
   Türk Telekom'un "ses tekelim ihlal ediliyor" iddiasına ise telekomünikasyon uzmanları itiraz ediyor. VOİP şirketleri akademisyenlere rapor hazırlatıyor ve Avrupa Birliği'ndeki ses tekelinin kapsadığı alanları  delil gösteriyor. VOIP şirketleri, haklarını aramak için VOIP Platformu'nu kurdular ve VOIP cihazlarının ithali için izin veren Telekominikasyon Kurulu'nun açıklama yapması istiyorlar.
   <br/>
   <br/>
   13 ay sonra fiilen özelleşecek telekom sektöründe ucuz enstrümanlarla hizmet verecek şirketler bugün suçlu konumunda. Başka bir deyişle Türkiye telekom sektörüne 13 ay sonra da yatırım yapmak büyük cesaret isteyecek!
   <br/>
   <br/>
   VOIP mali dengeleri niçin sarsıyor
   <br/>
   <br/>
   ve telefon dinlemek hukuki midir?
   <br/>
   <br/>
   VOIP teknolojisinin Türk Telekom'un ses tekeliyle ilgisinin olmadığını savunan telekomünikasyon uzmanı Serdar Yılmaz, Telekom raporlarındaki belirli satırlara dikkat çekiyor. Serdar Yılmaz "Telekom raporlarında, VOIP işletmeci sayısının gitgide arttığı ve kontrolsüz bir mali gücün oluştuğu, daha da önemlisi telefon hatlarının eskisi kadar kolay dinlenemediği belirtiliyor. Özür kabahatten büyük. VOIP teknik olarak dinlenebilir ancak bir devlet kurumu insanların niçin telefonunu dinlemek ister? İnsanların ucuz iletişim kurması da niçin mali kontrolsüzlükle açıklanıyor? Bilim Şûrası kararlarında VOIP'i yararları konuşulurken, bu yasakların mantığını anlamak çok zor. " diyor.
   <br/>
   <br/>
   Internet üzerinden yapılan telefon görüşmelerini tekel hakkı gerekçesiyle engelleyen Türk Telekom, tüm ses ve görüntü transferlerini de zaman zaman engelleyebiliyor. Türk Telekom'un engellemeleri bugünle sınırlı değil. Birkaç yıl önce TT Net'in pazar payını genişleten bir kararla Türk Telekom, internet sağlayıcı şirketlerin data indirimini iptal etmiş ve onlarca internet sağlayıcı şirket batmıştı.
   <br/>
   <br/>
   Ulaştırma Bakanlığı VOIP'e sıcak bakıyor
   <br/>
   <br/>
   Türk Telekom'un yasakladığı VOIP sistemine Telekomünikasyon Üst Kurulu ve Ulaştırma Bakanlığı sahip çıkıyor. Telekomünikasyonyon Üst Kurulu Başkanı Ömer Arasıl "VOIP konusunda, biz kurum olarak artık bu işin serbest bırakılması gerektiğine inanıyoruz. Hukuki dayanaklarını da sağlam bir şekilde gerekçeli olarak açıklayabileceğimiz bir çalışma içindeyiz. Yeni bakanımız Binali Yıldırım bu konuda olumlu." diyor.
   <br/>
   <br/>
   Ömer Arasıl ayrıca internet üzerinden ses taşınması konusunda cımbızla çeker gibi bazı şirketlerin cezalandırılmasının doğru olmadığını da belirtirken VOIP sektörüne yatırım yapanları ve ucuz iletişim kurmak isteyenleri rahatlatıyor. Ancak, Türk Telekom'un VOIP yatırımcıları hakkında başlattığı soruşturmaların ne olacağı ise açıklanamıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-11050-34-ucuz-iletisim-nicin-yasak.html), [web.archive.org (arşiv bağlantısı)](http://web.archive.org/web/20120413155923/http://www.aksiyon.com.tr:80/aksiyon/haber-11050-34-ucuz-iletisim-nicin-yasak.html)
