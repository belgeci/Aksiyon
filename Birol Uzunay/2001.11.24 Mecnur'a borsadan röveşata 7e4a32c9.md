# Mecnur’a borsadan röveşata

*Birol Uzunay 2001.11.24*

<div>
 <p class="spot">
  Futbol günlerinde takım oyunu oynamayı seven Mecnur, acaba borsadaki takım arkadaşlarını açıklayacak mı? Öyle ya, bir dönem trilyonlarca liranın içinde yüzen eskinin yıldız futbolcusu, bugünün spekülatör borsacısı  300 milyarı bile ödeyemediği için hapiste. Kaybedecek pek bir şeyi kalmadı: Futbolda jübile, borsada kırmızı kart!
 </p>
 <p class="metin">
 </p>
 <img border="0" src="/web/20020429233840im_/http://www.aksiyon.com.tr/2001/364/resimler/mecnur.jpg"/>
 <p class="metin">
  Fenerbahçe'nin çok koşan futbolcusu, borsanın büyük spekülatörü Mecnur Çolak, bugün Bayrampaşa Cezaevi'nde kendisi için 300 milyar liralık kefaleti yatıracak birini bekliyor.
 </p>
 <p class="metin">
  Futbolculuk döneminde sürekli pres yapıp koşan, pas dağıtan ve yıldızlığı düşünmeyip az kazanmaya razı olan Fener'in "asker futbolcusu" Mecnur Çolak; borsada "general oyuncu" olmak için uğraştı. Zenginliği kısa sürede istemek, pas atmak yerine topladığı fonları için sürekli para istemek, spekülasyon ve manipülasyonlarla hakemi aldatmak ve acımasızlığı nedeniyle kırmızı kartla tanıştı 89'un Bulgar göçmeni Mecnur Çolak...
 </p>
 <p class="metin">
  Futbolculuk döneminde çalım atanlardan top kapmaya çalışan Mecnur, borsa dünyasında öyle usta çalımlar attı ki, ismi bir anda efsaneleşti. Oynadığı kağıtları onlarca kat artırıp, bir anda düşüren Mecnur, son çalımını öyle birisine atmaya çalıştı ki, gördüğü kırmızı kart, onu hapse kadar gönderdi.
 </p>
 <p class="metin">
  Orta sahanın çalışkan futbolcusunun borsada çalım atmaya çalıştığı kurum Global Menkul Kıymetler'di... Borsanın usta yatırımcılarından Turgut Yılmaz'ın kuzenine ait Global Yatırım, Mecnur'u saha dışına gönderdikten sonra piyasalar fırtına öncesi sessizliğe büründü. Futbol günlerinde takım oyunu oynamayı seven Mecnur, acaba borsadaki takım arkadaşlarını açıklayacak mı? Öyle ya, bir dönem trilyonlarca liranın içinde yüzen eskinin yıldız futbolcusu, bugünün spekülatör borsacısı 300 milyarı bile ödeyemediği için hapiste.. Kaybedecek pek bir şey kalmadı: Futbolda jübile, borsa da kırmızı kart!
 </p>
 <p class="metin">
  Orta sahanın yorulmaz dinamosuydu
 </p>
 <p class="metin">
  1989 göçünde Türkiye'ye gelen Mecnur Çolak açlık günlerinden sonra Sarıyer'de yok pahasına top oynamaya başladı. Türkiye'deki liberal sistemi sevmişti; ne kadar büyüksen o kadar kazanırsın! Futbol tekniği çok iyi olmasa da hırsının getirdiği kondüsyonla durmaksızın koşuyordu. Dönemin Fenerbahçe Teknik Direktörü Olger Osieck'in Türkiye'ye kazandırdığı "asker futbolcu" kavramının ta kendisiydi ve bir anda Fenerbahçe orta sahasının dinamosu oldu.
 </p>
 <p class="metin">
  1992'de yüklü bir transfer ücreti aldı; kafasında üç kere sektirdiği topla Beşiktaş'a attığı gol gönülleri fethetti. Fakat herşeyin bir sonu vardı ve Osieck'in teknik direktörlüğü bırakmasıyla Fenerbahçe'deki çok koşan "asker futbolcu" takımda kendine yer bulamamaya başladı; çünkü orta saha top tekniği iyi olan generallere emanetti artık..
 </p>
 <p class="metin">
  Yeşil sahalardaki heyecan borsa seanslarına kaydı
 </p>
 <p class="metin">
  Sahada durmaksızın koşmasına rağmen flaş futbolcu olamayan Mecnur, kazandığı topları başkasına pas olarak veriyor ve dönemin general futbolcularından çok daha az kazanıyordu. 1992'de aldığı transfer ücretinin tamamını borsaya yatıran Mecnur ünlü borsacı Dündar Altay ile de dostluğunu ilerletiyordu.
 </p>
 <p class="metin">
  İlk onbire giremeyen Mecnur için borsa seansları, inip çıkan grafikler ve konuşulan teknik analizler çok daha heyecan vericiydi. Borsayı kumara benzeten ve "Kaybetsen de oynamaktan vazgeçemezsin. Sıkılıyorum, bırakacağım diyorum ama yapamıyorum" diyen bir Mecnur için futbolculuk çok eskilerde kalan bir uğraş oldu. Arkadaşlarının birkaç sezon daha futbol oynayıp, antrenörlük kursuna gittiği bir dönemde Mecnur borsaya iyiden iyiye alıştı ve Dündar Altay'dan öğrendiği yatırım taktikleriyle sadece kendisinin değil arkadaşlarının da paralarını borsaya yatırmaya başladı. Kaleci Engin İpek, Saffet Sancaklı, Naim Süleymanoğlu, Küçük Şenol gibi sporcuların yanısıra Mehmet Ali Erbil, Orhan Gencebay gibi sanatçılar da Mecnur'un kapısını aşındırmaya başladılar.
 </p>
 <p class="metin">
  Futbolda "asker", borsada "general"
 </p>
 <p class="metin">
  Futboldaki hırsını borsaya aktaran Mecnur, "asker futbolcu" günlerine bir daha dönmemek için borsadan her seferinde daha fazlasını istiyordu; daha fazlası ise ancak küçük faullerle yapılabilirdi. Mecnur da bu maçı almak için herşeye razıydı.
 </p>
 <p class="metin">
  Arkadaşları antrenör yardımcısı olarak göreve başlayıp Anadolu'da gelecek vaadeden futbolcu avına çıkarken; o, gelecek vaadeden beklentili hisselere yöneliyordu.
 </p>
 <p class="metin">
  Daha çok sığ, derinliği olmayan hisse senetlerini seçiyor; hissenin değerini olmayacak yerlere kadar yükseltip, arkadan gelen acemilere teslim ediyordu. Kazandığı parayı ise yine borsada değerlendiriyordu; "general oyuncu" olmak kolay değildi!
 </p>
 <p class="metin">
  Mecnur, çevresinde medyatik kişilerin olmasından dolayı borsada bir efsane haline gelmişti. Oynadığı kağıtların işlem hacimleri bir anda artıyor; her artan hissenin ardında Mecnur aranıyordu.
 </p>
 <p class="metin">
  İpek Kağıt, Link Bilgisayar, Sezginler, Ersu, Ditaş, İdaş gibi hisse senetlerinde adını duyuran Mecnur Çolak, oynadığı kağıdı zirveye çıkarıyor sonra kim öle kim kala. Mecnur'la birlikte oynayan, hareketlerini başından itibaren takip edenler büyük paralar kazanırken, Mecnur'u son anda yakalayan yatırımcılar hüsrana uğruyordu.
 </p>
 <p class="metin">
  SPK'nın Mecnur'a getirdiği yasaklı dönemle birlikte efsane daha da büyüdü. Mecnur'un ismini kullanan kurnaz manipülatörler, bu kağıdın arkasında Mecnur'un adamı var söylentisiyle para kazanmaya başladılar.
 </p>
 <p class="metin">
  Generaller de yenilir
 </p>
 <p class="metin">
  İnişli çıkışlı hisselerden sonra yeniden futbola dönmek isteyen Mecnur, Fenerbahçe'nin altyapı sorumluluğuna talip oldu. Yakın arkadaşı Sedat Peker aracılığıyla Aziz Yıldırım'a yaptığı teklif ise ters etki yaptı.
 </p>
 <p class="metin">
  2001'e yatırımla giren ancak krizlerin sonunda borsada istediğini alamayan Mecnur Çolak, 11 Eylül saldırısında krediyle aldığı hisselerin düşmesiyle son golü yemiş oldu.
 </p>
 <p class="metin">
  Borsada kendi ismiyle hisse alamayan Mecnur Çolak, maçın son dakikalarında Global Menkul Kıymetler'e de bir çalım atmak istedi. Global Menkul Değerler'deki hesaba 20 bin lot Avrasya Yatırım Ortaklığı aldığı gerekçesiyle tutuklandı. Borsada yüzlerce kişi başkasının hesabıyla hisse senedi alıp satıyor, "mal kilitlemesi" yapıyordu. Bu işlemin prosedürü ise SPK yasalarına göre, aracı kurum, üç iş günü içerisinde bu paranın ödenmemesi halinde, satışı yapmalı ve arada doğacak olan zarar müşteriden talep edilmeliydi.
 </p>
 <p class="metin">
  Mecnur Çolak ise örneğine az rastlanır şekilde tutuklanıyor ve kendisinden kefalet isteniyordu. Bu tutuklama gerekçesi borsa çevreleri için bir sürprizdi; çünkü piyasada Mecnur gibi yüzlerce manipülatörlük yapan yatırımcı vardı.
 </p>
 <p class="metin">
  Mecnur ise mali şube ekipleri tarafından tutuklandı ve ortaya birçok garip sorular çıktı. Çünkü evrakta tahribat yoktu; portföy değeri 500 lira olan Avrasya Yatırım Ortaklığı hisse senedinin değeri 25 bin lira seviyesine gelirken Global ve Mecnur arasında ne gibi anlaşmazlıklar çıkmıştı? En merak edilen soru da bu idi.
 </p>
 <p class="metin">
  Saha dışından gol atılır mı?
 </p>
 <p class="metin">
  Mecnur Çolak, borsanın büyük oyuncusu Turgut Yılmaz'ın kuzenine ait olan Global'e atmaya çalıştığı çalımla, kırmızı kart gördü ve kendisi adına 300 milyar lira kefalet verecek birisini aramaya başladı. Bir dönemin efsane borsa spekülatörünün 300 milyarı bulamaması iflasın en büyük fotoğrafı...
 </p>
 <p class="metin">
  Mecnur Çolak, kendisini oyun dışına atan hakeme duyduğu öfkeyle acaba konuşacak mı? Hisse değerlerini yüzlerce kat artıran parayı borsaya sürerken yalnız değildi Mecnur Çolak... Global Menkul Kıymetler'in sahibi Mehmet Kutman ve ANAP'ın ekonomi kurmayı Nesrin Nas ile yakın dostluğu var.
 </p>
 <p class="metin">
  Mecnur Çolak'ın tek başına söyleyecekleri çok şey ifade ediyor; ancak borsanın bilinen spekülatörlerinin ve manipülatörlerinin bir anda tutuklanmasıyla söylenecek isimler birer iftira kurbanı olarak sunulabilir.
 </p>
 <p class="metin">
  Şimdi gözler borsanın diğer büyük oyuncularında.. Mecnur'a takınılacak tavır onların geleceği hakkında da ipucu verecek. Top Mecnur'da; acaba saha dışından da gol atmayı dener mi?
 </p>
 <br/>
 <center>
  <a class="anaorta" href="http://web.archive.org/web/20020429233840/mailto:biroluzunay@hotmail.com">
   biroluzunay@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/364/ekonomi/1.htm), [web.archive.org (arşiv bağlantısı)](http://web.archive.org/web/20020429233840/http://www.aksiyon.com.tr:80/2001/364/ekonomi/1.htm)
