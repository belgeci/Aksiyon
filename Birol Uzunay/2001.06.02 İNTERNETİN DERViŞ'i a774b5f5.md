# İNTERNETİN DERViŞ’i

*Birol Uzunay 2001.06.02*

<div>
 <p class="spot">
  İnternet şirketlerinin bir bir iflas ettiği, binlerce çalışanını işten çıkardığı kriz ortamında ısrarla yatırım yapan ve en önemlisi kâr etmeyi başaran bir isim Mustafa Say. Geliştirdiği pazarlama formülleri ile 'yeni ekonomi'nin Kemal Derviş'i olmaya aday. İnternetin misyoneri olmak için kolları sıvayan Say'ın en önemli hedefi taşralı işadamlarına interneti öğretmek
 </p>
 <p class="metin">
 </p>
 <img border="0" src="/web/20020213220342im_/http://www.aksiyon.com.tr/2001/339/resimler/internet.jpg"/>
 <p class="metin">
  Kemal Derviş ile birlikte umutların bir kez daha Amerika'ya çevrildiği Türkiye'de yine "Amerikalı" bir Türk işadamı e-ticarete yatırımlar yapıyor ve krizle birlikte unuttuğumuz  ekonomiye yeni açılımlar getiriyor. Eğitim için gittiği Amerika'da, iş hayatına atılan ve genç yaşına rağmen büyük başarılara imza atan Mustafa Say, 'yeni ekonomi'nin "Kemal Derviş"i olarak tanımlanabilir. Mustafa Say, son aylarda 'yeni ekonomi'ye yatırım yapan ve taşralı işadamlarına ticaretin internete nasıl taşınacağını anlatan tek kişi!
 </p>
 <p class="metin">
  Mustafa Say'ın bu dönemde Amerika'dan gelerek, 'yeni ekonomi'ye yatırım yapmasının önemi büyük. 2005'te dünyada yıllık e-ticaret hacmi 5 trilyon dolar olacak ve internet kullanıcılarına her yıl 100 milyon kişi ekleniyor. Türkiye ise krizlerden çıkamıyor ve yükselen trendleri kaçırıyor. Mustafa Say, işadamlarının yatırımlarını yurtdışına kaçırdığı bir dönemde yatırım için Türkiye'yi tercih ediyor; zarar ettikleri gerekçesiyle hızla kapanan internet ve e-ticaret şirketlerinin aksine, yeni ekonomiye büyük yatırımlar yapıyor ve Anadolu'nun o bildik işadamlarına sanal dünyanın yolunu açıyor.
 </p>
 <p class="metin">
  Türkiye henüz bitmemiş
 </p>
 <p class="metin">
  İstanbul Teknik Üniversitesi'ni bitirdikten sonra TEV bursuyla Amerika'ya eğitim için giden Mustafa Say, dünyanın en büyük birkaç şirketinden biri olan General Elektric'te başlattığı Amerika'daki iş yaşamını 16 yıl sürdürdü. Üst düzey yönetici olarak bulunduğu şirketlerde birçok uluslararası ticaret başarısı gösteren Mustafa Say, 1999'da "herşeye rağmen Türkiye" dedi.
 </p>
 <p class="metin">
  İlab Holding'i 2000 yılında kuran ve son aylarda 'yeni ekonomi'ye yatırım yapan tek kişi olan Mustafa Say, Türkiye'nin hâlâ bir yatırım cenneti olduğuna inananlardan. İş dünyasının büyük kısmı yatırımlarını Balkan ülkelerine ve Rusya'ya yönlendirmeyi düşünürken, Türkiye'de niçin yatırım yaptığını sorduğumuzda Mustafa Say'dan ilginç bir cevap aldık: "Türkiye'yi 17 yıl boyunca Amerika'dan izledim ve hep aynı şeyi söylüyorum: Türkiye bir fırsattır. Krizin de bir ömrü var. Türkiye er ya da geç yeni ekonominin kurallarını uygulayacaktır. Dünyada böyle bir eğilim varsa, Türkiye bundan kaçamaz. 'Yeni ekonomi Türkiye'de tutar mı?' sorusunu hiç sormadım; çünkü tutacağını çok iyi biliyorum. Türkiye iş yaşamı açısından çok kötü bir ülke olsaydı, piyasadaki girişimciler bu kadar serveti nasıl elde edecekti?"
 </p>
 <p class="metin">
  Türkiye'deki yatırımcıların daha çok küçük ölçekli olması ve aile şirketlerinin fazlalığının yeni ekonomi için zannedilenin aksine bir dezavantaj olmadığını söyleyen Mustafa Say, taşralı tüccara sanal dünyada alışveriş yapmayı nasıl öğrettiğini şöyle anlatıyor: "Anadolu illerini tek tek gezdik. Sektörlerine göre girişimcilerle tek tek görüşerek, önce konuştuğumuz sektörü bildiğimizi ispatlıyoruz; sonra internetin kazandıracaklarını.. Sanal dünyadan hiç de haberi olmayan bir aile şirketine yüzde birlik bir kazancı bile inandırabilirseniz, hiçbir sorun kalmıyor. Tabii ki bu inandırma, önce aile büyüğüyle konuşmayla başlıyor. Bugün kimya sektörü için Anadolu'dan birçok girişimciyle çalışıyoruz; yarın gıda, demir-çelik, inşaat sektörlerini içeren çalışmalarımızda yer alacak taşralı işadamı sayısı artacak".
 </p>
 <p class="metin">
  İnternet şirketleri fazla şişti
 </p>
 <p class="metin">
  İnternet şirketlerinin kapandığı, sanal dünyanın beklenen kazançları getiremediği bir ortamda ısrarla "yeni ekonomi" demenin anlamını Mustafa Say uzun vadeli planlarıyla açıklamayı tercih ediyor. Say'a göre evet birçok internet şirketi kapandı; bir kısmı da zarar ettiriyor. Böyle olacağı da tahmin ediliyordu. Bilinçsiz yatırımlar yapıldı ve hemen tatlı kârlar beklendi. Yatırımla birlikte bilgi gerekiyor, sabır gerekiyor. Maalesef bu son ikisi Türkiye'de pek yok! Amerika'da da durum aynı; 'yeni ekonomi' şirketleri para kazandırmamasına rağmen borsaya da kote oldular. 'Türkiye gibi bir kriz ülkesinde hiç mi zarar etmekten korkmuyorsunuz?', sorusuna Mustafa Say keskin bir cevap veriyor: "Kesinlikle kâr edeceğiz; çünkü dünyadaki trend bu yönde. Yüksek vergi, bürokrasi var ama benim kâr yapmama da engel değil. Ben İlab Holding'e yaptığım yatırımla 150 kişinin çalıştığı küçük bir fabrika açar, belirli sayıdaki insana ulaşırdım. Oysa ki şimdi onlarca sektörle çalışıyorum ve tüm ülkeye ulaşıyorum; hatta yurtdışında yatırımlar yapmaya başladık.
 </p>
 <p class="metin">
  "Web sayfası açarak, 				yeni ekonomiye geçilmez"
 </p>
 <p class="metin">
  Türkiye'nin mutlaka 'yeni ekonomi'yle gerçek manada tanışması gerektiğine inanan Mustafa Say sahibi olduğu İlab Holding'de, yatırımlarını ikiye ayırıyor: Artı değer üreten şirketlere teklif götürerek bu şirketlerin işlerini sanal dünyada pazarlamak ve belirli sektörler tespit ederek, bu sektörlerdeki tüm şirketlerin işlerini yepyeni bir anlayışla yeniden yorumlamak. Kariyer Net, Mustafa Say'ın beğenip teklif götürdüğü ve yeni projelerle desteklediği projelerden. Sigortam Net ise İlab Holding'in, sigorta şirketleriyle anlaşıp, sigortacılığı sanal dünyaya taşıdığı yeni bir çalışma.
 </p>
 <p class="metin">
  Mustafa Say'a, İlab Holding'in teklif götürdüğü şirketlere ya da yeni kurduğu oluşumlara neler kazandırdığını sorduğumuzda "Bizden önce de Kariyer Net vardı; fakat bugünkü şeklinde değildi. Biz, ortaklarımıza "stratejik bilgi" veriyoruz. Web sayfası açarak, sanal alışverişi gerçekleştiremezsiniz. Profesyonel pazarlama ağı ve yurtdışı bağlantılarınız olması gerekiyor; ve tabii ki bu alana yatırılacak para ve kârı bekleyecek sabır.. "
 </p>
 <p class="metin">
  Birkaç hafta önce kimya ve sigorta sektörünü internet ortamına taşıyan ve Türkiye'de belki de ilk defa e-ticareti profesyonel manada gerçekleştiren Mustafa Say, önümüzdeki dönemde demir-çelik, gıda, ofis malzemeleri ve inşaat başta olmak üzere sekiz sektörün tüm firmalarını internette buluşturmayı hedefliyor.		Sekiz ana sektörün temsilcilerini internet adresinde toplayıp, pazarlama ve sermaye desteğiyle yurtdışına açılmayı hedefleyen Mustafa Say gelecek planları için "Anadolu'da kaybolup giden ve ürününü tanıtamayan girişimci bizim internet organizasyonlarımızla dünyaya açılıyor. Örneğin, Antep'te kimya fabrikası olan bir işadamının ürününü, internet yayınının yanısıra pazarlama teknikleriyle de diğer işadamlarına tanıtıyoruz. Sonra ben ve ekibim bu işadamının ürünlerini yurtdışında pazarlıyoruz. Şimdiden birçok ülkeyle çalışıyoruz. Küçük denilen bir fabrikanın ürününü dünyanın bir ucuna satmak ve tabii ki Türkiye'ye artı değer üretmek bizim en büyük amacımız" diyor. İnterneti etkin bir pazarlama ağıyla da desteklediklerini söyleyen Mustafa Say, çalışanlarının branşlarında en etkin insanlar olduğunu söylüyor: "Örneğin ben sigortacılık ve kimya sektörünü internete taşıdım. Bu yetmez. Anlaştığım firmaların zaten internette sayfaları var. Kimyayı ve sigortacılığı bilen onlarca kişi çalıştırıyorum ve stratejik bağlantılar kurduruyorum; bizim farkımız da bu."
 </p>
 <br/>
 <center>
  <a class="anaorta" href="http://web.archive.org/web/20020213220342/mailto:b.uzunay@aksiyon.com.tr">
   b.uzunay@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/339/haberler/5.htm), [web.archive.org (arşiv bağlantısı)](http://web.archive.org/web/20020213220342/http://www.aksiyon.com.tr:80/2001/339/haberler/5.htm)
