# SAHİLLERE KAR YAĞDI

*Birol Uzunay 2001.08.25*

<div>
 <p class="spot">
  Turizmcilerin "Bu yıl altın yıl  değil" demesine rağmen  hükümet ballandıra ballandıra  turizm gelirlerinden  bahsediyor. Güney sahillerinde  turistlerin yaptığı hırsızlıktaki  artış, gazetelerde promosyonlu  otel reklamları bakanlığın  açıklamalarını tekzip ediyor.  Sahi 12 milyar gerçekten gelecek mi?
 </p>
 <p class="metin">
 </p>
 <img border="0" src="/web/20010905033611im_/http://www.aksiyon.com.tr/2001/351/resimler/sahil.jpg"/>
 <p class="metin">
  Turizm Bakanlığı'na geçtiğimiz haftalarda büyük bir transfer gerçekleşti ve kongre şampiyonu Mustafa Taşar turizmin yeni bakanı oldu. Dil bilmemesi, turizmle ilgisinin olmaması gibi dezavantajlarının yanında biz Taşar'ı ekmek poşeti projesi ve "otellerle olan ilişkisinden" tanıyorduk. Turizme 1 milyar dolarlık yeni bir ivme kazandıracağı iddiası ile koltuğuna oturan Taşar'ın ne demek istediğini anlamak için zihin cimnastiği yapmaya başladık. Özellikle devalüasyondan sonra turizme can simidi gibi sarılmıştık. Devletin resmi rakamları 10 milyon turistin 12 milyar dolar gelir getireceğini belirtiyordu. Devlet böyle söylüyordu ama sektörün içinde olanların ah vahları bir türlü bitmiyordu.
 </p>
 <p class="metin">
  Turizm bakanlarının ve başbakanın sık sık seslendirdiği "bu yıl turizm çok iyi geçti, iyi gelir elde ediyoruz" söylemlerinde galiba bir yanlışlık vardı. Turizmcilerin "Bu yıl altın yıl değil" demesine rağmen hükümet ballandıra ballandıra turizm gelirlerinden bahsediyor; çünkü halkı yüzde 100 fakirleştiren devalüasyona kılıf aranıyor!..
 </p>
 <p class="metin">
  Turizm ne yaralar sararmış?!
 </p>
 <p class="metin">
  Turizme içeriden bir bakış yaptığımızda, pembe söylemlerle örtüşmeyen gerçeklerle yüzleşiyoruz. "Turizmden iyi döviz kazandık" deniliyor; piyasalarda 50 milyon dolarlık bir alım bile doları yükseltiyor. Dış ticaret açıklarını turizm kapatacak deniliyor; Devlet İstatistik Enstitüsü'nün rakamları açıkların sürdüğünü belirtiyor. 10 milyon turistten bahsediliyor; turizmciler "Bu yıl 6 milyondan fazla turist yok" diyor. Sektörün büyüdüğü söyleniyor; turizm işletmelerinin çekleri dönüyor ve yan sanayi kan ağlıyor. Turizm sektöründe çalışabilecek işsizler ise nerede o "1.5 milyon turizm istihdamı?" diyor. Ve, o, çok övünülen turistler, bir türlü para harcamıyor; turizm esnafı, turistlerin yaptığı pazarlıklardan ve hırsızlıklardan "İllallah dedik" diyor.
 </p>
 <p class="metin">
  Turizmde hareketli bir sezonun yaşandığına ve özellikle geçtiğimiz yıla oranla Türkiye'ye gelen turist sayısının artığına kimsenin itirazı yok. İtiraz, "vatan kurtaran turizm" kavramına yapılıyor.
 </p>
 <p class="metin">
  Rakamlar siyasi söylemleri yalanlıyor
 </p>
 <p class="metin">
  Türkiye'nin bakanları 10 milyon turistten 12 milyar dolar bekleyedursun, Dünya Turizm Örgütü'nün tahminlerine göre Türkiye 2010 yılında 17.1 milyon turist çekecek ve geliri de 12.5 milyar dolar olacak diyor. Yanlışlık ortada: Dünya Turizm Örgütü'nün 17.1 milyon turistle öngördüğü rakamı bizimkiler 10 milyon turistle kazandılar bile!.
 </p>
 <p class="metin">
  Turizmciler herşeyden önce bakanlığın aksine turist sayısının abartıldığı görüşündeler. Bu sezon gözle görülür bir artış olmasına rağmen 10 milyon turistin Türkiye'ye gelmediğinde hemfikirler. TÜRSAB Başkan adayı turizmci Cem Polatoğlu 10 milyonluk turist abartısını, çok net biçimde açıklıyor: "Türkiye'de yaklaşık 1 milyon yabancı görünen vatandaşımız var; bunlar Bulgar, Azeri ve İran kökenli kişilerden oluşuyor. Yılda birkaç kez yurtdışına çıkmak zorunda kalan bu kişiler de turist olarak sayılıyor ve rakam artıyor. Ayrıca, ülkeye giren tır şöförü bile eski Turizm Bakanı Erkan Mumcu'ya göre turist konumunda. Telaffuz sırasında bir—iki milyon da yuvarlama yapılırsa ortaya 10 milyon gibi rakamların çıkması çok tabii."
 </p>
 <p class="metin">
  Turist sayısının fazlalığına en büyük itiraz otel sahiplerinden geliyor.. Otellerin doluluk oranı Ağustos ayında bile yüzde 75 seviyesinde. Oysa ki normal sezonlarda bile Ağustos en verimli ay olarak biliniyor ve bu ayda doluluk oranı yüzde 98'ler seviyesinde oluyordu.
 </p>
 <p class="metin">
  "Turizm işletmeleri 2002'de batacak"
 </p>
 <p class="metin">
  İtalyan turistler, Bodrum'a yaptıkları rezervasyon için uçak bulamadılar, Rusya rezervasyonları, Sivissotel baskınıyla büyük ölçüde iptal oldu ve Türkiye bu sezon Polonyalı, Fransız ve Alman turistleri ağırlıyor. Bu turistlerin de en büyük özelliği fakir olmaları!. Turizm Bakanlığı'nın geçtiğimiz yıllar için verdiği rakamlara göre Türkiye'ye gelen turistlerin yüzde 70'i 2 bin 500 doların altında bir yaşam standardını yaşıyor. Diğer bir deyişle zengin zannedilen turist, ortalama bir Türkiye vatandaşıyla aynı yaşam standardına sahip.
 </p>
 <p class="metin">
  Turizmciler, bu yıl gelen turistlerin çok daha fakir olduğunu da iddia ediyorlar. Cem Polatoğlu "Fransa'da bilbordlarda Türkiye tatili 1900 frank yazılıyor. Yani doğası kadar yatırımlarıyla iyi bir turizm ülkesi olan Türkiye'ye bir Fransız uçakla gidip gelecek, yemek, eğlence ve barınmaya sadece 300 milyon lira verecek. Bu 300 milyon liranın içinde uçak ve acenta komisyonu da var. Biz derdimizi anlatamıyoruz: 200 milyon liraya elin adamı bir hafta yiyip içiyor; otelin, yiyeceğin masraflarını düşünce 200 milyon liradan kaç lira kâr kalır? Rakamlar ortada, kâr marjı çok düşük, kimse turizmde altın yılı yaşıyoruz demesin."diyor.
 </p>
 <p class="metin">
  Turizmin gerçek yüzünü örneklerle açıklayan turizmci Ali Kekeç turistlerin lüks tüketim yapmadığını iddia ediyor ve  ekliyor"Ben müşterilerimi yurtdışından kendim getirtiyorum, Türkiye'dekilerin gücü lüks yatları ve deniz uçaklarını kiralamaya yetmiyor. Lüks yatlar, uçaklar bir yana, otellerde içki bile zor satılıyor. Sorun otel sahiplerine, suyun dışında turiste ne satabiliyorlar?" diyerek yakınıyor.
 </p>
 <p class="metin">
  Turizmci Ali Kekeç, turistlerin tek özelliğinin fakirlik olmadığını söylüyor: "Kemer'de, Alanya'da, Antalya'da esnaf turistlerin hırsızlıklarından şikayetçi.  Kalite ortada. Yine asayiş oranlarında bir artış var. Bir dönem devletin teşvikleriyle yapılan otellerde bugün turistler 5 yıldızlı tatil köylerinde 40—60 mark arasında kalıyor. Haliyle bu durum sadece otel sahiplerinin değil, hepimizin sorunu oluyor. Ülkemizin değerleri bu kadar ucuz mu?"
 </p>
 <p class="metin">
  Turizmcilerin asıl çığlıklarının Ekim ve Kasım aylarında duyulacağını söyleyen Ali Kekeç, "Vadeli alışverişler ve sıcak parayla, sıkıntılar ayyuka çıkmadı. Turizm yan sektörleri paralarını alamamaktan şikayetçi. Borçların ödeme takviminde durumun vahameti daha iyi anlaşılır. Bize gelen turistler paraları olmadığı için yat gezileri yapamazken, Yunanlılar ülkelerine gelen zengin turistlere bizim kıyılarımızı gezdiriyorlar" diyor.
 </p>
 <p class="metin">
  Cem Polatoğul, turizmdeki parlak sözleri yalanlıyor ve ilginç bir iddia ortaya atıyor: "2002'de Antalya'daki turistik tesisler zor günler geçirecek. Göreceksiniz, tesisler birer birer dökülecek; ne kadar ekmek o kadar köfte.. Bu kâr marjıyla buraya kadar. 2001 altın yıl oldu diyenler bakalım ne diyecek?"
 </p>
 <p class="metin">
  Deniz, kum ve güneş para kazanmaya yetmiyor
 </p>
 <p class="metin">
  Turizm gelirlerinin gerçek rakamı, hükümete göre 12 milyar dolar, turizmciler bu rakama ulaşmak mümkün değil. Turizmci Cem Polat, devalüasyon sonrasında bu kadar ucuz fiyatlardan sonra gelirin 25 milyar dolar seviyesinde olması gerektiğini, gerçek rakamın ise bundan çok uzakta olduğunu savunuyor.
 </p>
 <p class="metin">
  Türkiye'nin "ucuz turizm ülkesi" olması 1991'de başladı. Körfez Krizi'nde sıkıntıya giren turizmciler yabancı acentaların fiyatlarına boyun eğdiler ve Türkiye Yunanistan, İspanya, İtalya gibi turizm zengini ülkelerle değil de Fas, Tunus, Mısır ve İbiza Adalarıyla kıyaslanmaya başlandı.
 </p>
 <p class="metin">
  Oteller acentaların verdikleri fiyatlara razı olmak zorunda; çünkü fiyatları Türkiye ortalamasının biraz üstünde olan Bodrum'a tur düzenlenmiyor. Turizm işletmecilerinin birleşip ortak fiyat çıkarması çok daha kötü sonuçlara neden oluyor; çünkü yabancı acentalar turları aniden Fas'a, Tunus ve Mısır üzerine yönlendiriyorlar.
 </p>
 <p class="metin">
  Pronto Tur'dan, Cem Polatoğlu, turizmin kalitesi kadar imajının da artırılması gerektiğini söylüyor ve ekliyor "Deniz, kum, güneş üçlüsüne takılan Türkiye, Afrika'nın fakir ülkeleriyle kıyaslanıyor. Bu acı bir durum. Acentaların Türkiye'ye bakış açısının değişmesi gerekiyor; ya da bizim turisti çekmemiz için başka taktikler bulmamız lazım" diyor.
 </p>
 <p class="metin">
  Turizmci Cem Polatoğlu ise turizmde asıl paranın kültür turizminde olduğunu belirtiyor ve ekliyor; "Bizim fakir turistler kilimleri, halıları pahalı buluyor ve biblo dışında satacak eşya kalmıyor. Afrika ülkeleriyle kıyaslanmaktan kurtulmak için deniz, kum ve güneşi açıp Anadolu kültürüne yatırım yapılmalı. Alman zengini kendi işçisiyle aynı otelde kalmak istemiyor; bu otel 5 yıldızlı olsa bile.. Zengin kitle hedeflenmez ise Avrupa'nın alt sınıfıyla daha çok uğraşırız."
 </p>
 <p class="metin">
  Ali Kekeç, Türkiye'nin turizmde altın yılları yaşayabilmesi için mutlaka Amerikan, İngiliz ve İtalyan turistleri çekmek zorunda olduğunu belirterek "Almanya'dan Türkiye'ye gelen gurbetçiler bile yabancılardan çok daha fazla para harcıyorlar.10 milyon turistin tüketimi incelendiğinde tek kalem lüks harcama yoksa bir yerlerde problem var demektir. Amerikalılar Yunanistan'a kadar geliyorlarsa Türkiye'yi de öğrenebilirler. " diyor.
 </p>
 <p class="metin">
  Ali Kekeç Türkiye'de bir kısım insanın tatilden uzak yaşadığını da belirterek"İnançlarından dolayı tatile çıkamayanlar için son yıllarda tesisler yapılmaya başlandı. Bu kişilerin oluşturduğu alan çok bakir. Bence muhafazakar oteller desteklenmeli; çünkü geri planda birkaç milyonluk bir kitle var" diyor.
 </p>
 <p class="metin">
  Turizmin en yoğun olması gereken Temmuz— Ağustos sezonunda bile gazetelerde promosyonlu otel reklamlarının sayfa sayfa verilmesi aklımızı karıştırmaya yetiyor. Yani gerekten oteller full dolu ise bu reklamlar niçin verilir, biri bize bunun bir izahını yapsa. Belki Mustafa Taşar haberimizi okuyup bir cevap gönderir...
 </p>
 <p class="metin">
 </p>
 <p class="arabaslik">
  Türkiye'ye gelenlerin
 </p>
 <p class="metin">
  gelir düzeyleri
 </p>
 <p class="metin">
  Dolar $ 	%
 </p>
 <p class="metin">
  250 altı 	12.8
 </p>
 <p class="metin">
  251 — 500 	13.0
 </p>
 <p class="metin">
  501 — 1000 	16.5
 </p>
 <p class="metin">
  1001 — 2500 	27.8
 </p>
 <p class="metin">
  2500 üzeri
 </p>
 <p class="metin">
  Kaynak: DİE
 </p>
 <p class="metin">
  Turist Türkiye'ye
 </p>
 <p class="metin">
  niçin gelir?
 </p>
 <p class="metin">
  Seçenekler	%
 </p>
 <p class="metin">
  Fiyat	25
 </p>
 <p class="metin">
  Halkımızı tanıma 	20
 </p>
 <p class="metin">
  Kültürel etkinlikler 	15
 </p>
 <p class="metin">
  Türkiye merakı 	19
 </p>
 <p class="metin">
  Ucuz alışveriş 	15
 </p>
 <p class="metin">
  İş olanakları 	6
 </p>
 <p class="metin">
  Kaliteli ürünler 	3
 </p>
 <p class="metin">
  Türkiye mutfağı 	2
 </p>
 <p class="metin">
  Kaynak: DIE
 </p>
 <br/>
 <center>
  <a class="anaorta" href="http://web.archive.org/web/20010905033611/mailto:biroluzunay@hotmail.com">
   biroluzunay@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/351/ekonomi/1.htm), [web.archive.org (arşiv bağlantısı)](http://web.archive.org/web/20010905033611/http://www.aksiyon.com.tr:80/2001/351/ekonomi/1.htm)
