# Emekli olmak ya da olmamak

*Birol Uzunay 1997.05.17*

<div class="pNewsDetailMainContent" itemprop="articleBody">
 Türkiye'de artık herkesin hemfikir olduğu konulardan birisi de,  sosyal güvenlik sisteminin çöktüğü olmalı. Nüfusunun yüzde 78'i sosyal güvenlik şemsiyesi altında bulunan Türkiye'de hiç kimse sağlık hizmetlerinden memnun olamıyor. Devlet, vatandaşına iş bulması bir yana henüz işsizlerin sayısını tesbit edebilmiş değil. Çalışanlar, aylıklarındaki kesintilerin miktarını ve sebebini bilemiyor, emeklilik yaşını tahmin bile edemiyor.
 <br/>
 <br/>
 Sosyal güvenlik sisteminin tamamına yakın bir kısmını elinde bulunduran SSK, BağKur ve Emekli Sandığı'nın mali durumu ve verdiği hizmetler, son 5 yıla kadar insanları çok memnun etmese de; şimdiki gibi halinden de bezdirmiyordu. 1970'lerde ve 80'lerde dolaylı olarak devlete yardım yapabilen SSK'nın 1992'deki 2.5 trilyonluk ilk zararı bu yıl 321 trilyon liraya ulaştı. BağKur yüzde 55 zararla çalışıyor, Emekli Sandığı da  her yıl uğradığı zarar payını ikiye katlıyor. SSK'nın sadece kamu kesiminden tahsil etmesi gerekip de alamadığı pirim miktarı 180.5 trilyon TL. Ve  1997 yılı için sosyal güvenlik kurumlarının finans açığının 700 trilyon lira olması bekleniyor.
 <br/>
 <br/>
 Refahyol İktidarı sosyal güvenlik sistemindeki çöküntüyü kurtarmak için önce sistemin mali durumunu düzeltmeye çalışıyor. SSK ve Emekli Sandığı'nın elinde bulunan gayrimenkullerin satılmasından sonra 50 trilyon, pirim tahsilatının hızlandırılmasıyla ve sosyal yardım zammının Hazine'ye devredilmesiyle de 246 trilyon gelir bekleyen Refahyol; en büyük geliri ise 506 sayılı kanunda yapacağı değişikliklerle emeklilik yaşını yükselterek elde etmeyi hedefliyor. Refahyol bu yolla yıllık 136 trilyon liralık gelir bekliyor.
 <br/>
 <br/>
 Hükümetin sosyal güvenlik sistemini düzeltmek için giriştiği reformların en göze çarpanı emeklilik yaşının yükseltilmesine yönelik çalışma. Çünkü bazı iktidarların halka şirin görünmek için düşürdüğü emekli olma yaşının yükseltilmesi bugünkü hükümete göre sosyal güvenlik sisteminin bozulmasının en büyük sebebi olarak gösteriliyor. Ancak emekli olma yaşının yükseltilmesinin  asıl önemi ise milyonlarca çalışan seçmeni etkilemesinde yatıyor...
 <br/>
 <br/>
 Yazboz tahtasına döndü
 <br/>
 <br/>
 Türkiye'de şu an uygulanan sisteme göre çalışanlar,  herhangi bir yaş şartı aranmaksızın 5 bin işgününü doldurduğunda kadınlar 38 yaşında, erkeklerse 43 yaşında emekli olabiliyor. Bu şekilde dünyanın en genç emeklileri olma unvanını kazanabiliyorlar. Oysaki ABD, Almanya, Japonya ve Lüksemburg'da kadın erkek farketmeksizin ancak 65 yaşında emekli olunuyor. Diğer ülkelerde de en düşük emekli olma yaşı kadınlarda 55, erkeklerde 60 yaş olarak belirlenmiş.
 <br/>
 <br/>
 Türkiye'de emeklilik yaşıyla ilgili ilk düzenlemenin tarihi 1950. Kadın ve erkeklerde 60 yaş olarak belirlenen emeklilik yaşı ilk kez 1965 yılında değiştirilerek kadınların emekli olma yaşı 55'e indirildi. Emeklilik yaşında radikal anlamdaki değişiklik ise 1969'da gerçekleşti. Yaş şartını kaldıran bu düzenlemeyle bugünkü uygulamanın benzeri şartlar getirilerek 25 çalışma yılını dolduran herkese emeklilik hakkı verildi. 1976'da ise Süleyman Demirel tarafından daha da kolaylaştırılarak; kadınlarda emeklilik şartı 20 yıla indirildi.
 <br/>
 <br/>
 Emeklilik şartlarının kolay oluşuna ilk tepki 1986 yılında Turgut Özal'dan geldi. Özal, Türkiye'de uygulanan emeklilik yaşının, sosyal güvenlik sisteminin bozulmasına, kamu harcamalarının artmasına neden olduğunu ısrarla anlatmaya başladı. Kadınlarda 55, erkeklerde 60 yaş şartını getirerek, 'mezarda emeklilik' kavramının doğmasını da sağladı. Sendikaların ve muhalefet partilerinin uygulama aleyhine yaptıkları çalışmaları değerlendirmek isteyen Süleyman Demirel ise 1991 genel seçimlerinde Özal'ın mezarda emeklilik uygulamasına son vereceğini seçmenlerine müjdelemişti. Seçimi kazanan Süleyman Demirel seçim vaadini yerine getirdi ve 5 bin işgücünü tamamlayan herkesin emekli olabilmesini sağlayan kanunu; Cumhurbaşkanı Turgut Özal'ın 2 vetosuna rağmen çıkarmayı başardı. SSK'nın batması da bu tarihten sonra büyük bir ivme kazandı. 5 Nisan kararlarından sonra, Tansu Çiller'in, yüksek emekli maaşı almak isteyenlerin ek pirim ödeyerek bu hakkı elde edeceği sözleri ise birer söylenti olarak kaldı.
 <br/>
 <br/>
 Refahyol'un Çalışma ve Sosyal Güvenlik Bakanı Necati Çelik ise emekli olma yaşını; Demirel modelinden çıkarıp yeniden Özal modeline dönüştürmek için çalışmalar yapıyor. Şu an tasarı halinde olan ve büyük ihtimalle gelecek hafta  kanunlaşacak olan şartlara göre sigortalılık süresi 10 ile 15 yıl arasında çalışmış kadınlar için 41, erkekler için 46 yaş olacak. Çalışma süresi 510 yıl olan kadınlar için 43, erkekler için 48 yaş baz alınarak emekli olunurken 5 yıldan daha az sigortalılık süresi olan kadınlar 50, erkekler 55 yaşında emekli olabilecekler. BağKur'a pirim ödeyen kadınlarda ise 7 bin 200, erkeklerde de 9 bin gün pirim ödeyenler emekli olabilecek.
 <br/>
 <br/>
 Türkiye'de uygulanan emeklilik sisteminde; ödenen pirim ile alınan hizmet arasında büyük değişiklikler olabiliyor. Örneğin 25 yıl SSK'ya pirim ödeyen birisi SSK hastanelerinden vasat bir hizmet bile alamaz iken; tedavi masrafı oldukça yüksek bir hastalığa tutulmuş olanlar yakınları vasıtasıyla hastalık masraflarını SSK'ya ödetebiliyor. Bugün SSK'ya yaklaşık 5 milyon kişi pirim öderken 2.5 milyon kişi emekli aylığı alıyor.  Emekli Sandığı'nda, çalışan kişi sayısının emekliyi  karşılama oranı yüzde 1.8 iken BağKur'da bu oran yüzde 3'e çıkıyor. Ancak BağKur pirimlerinin büyük kısmının toplanamaması nedeniyle bu oran gerçekte çok daha az. Türkiye'de ortalama 2 çalışana 1 emekli düşerken; sosyal güvenlik sistemlerini iyi ayarlayabilen ülkelerde  bu oran 47 çalışana 1 emekli şeklinde oluyor. Bir emekli en fazla 34 kişinin sağlık ve sosyal hizmetlerini sağlıyor. Türkiye'de ise 1 emekli 78 kişinin sağlık ve sosyal hizmetlerini sağlıyor. Ayrıca Türkiye'de toplam nüfusun yüzde 5'i sigorta pirimi öderken yüzde 8'i emekli maaşı alıyor. Avrupa ülkelerinde yaşam süresinin uzamasıyla 60 ile 65 yaş olarak belirlenen emeklilik yaşı bizde 43 olunca; Türkiye'li bir çalışan, emekli olduktan sonra ortalama olarak 22 yıl daha yaşıyor. Ancak Avrupalı emeklilerden daha fazla yaşayan Türk emeklilerinin en büyük özelliği ise; aldıkları 2230 milyon lira maaş ile çalışmaya devam etmeleri oluyor...
 <br/>
 <br/>
 Emeklilik yaşıyla dertler bitmeyecek, azalacak
 <br/>
 <br/>
 Çalışma ve Sosyal Güvenlik Bakanı Necati Çelik, sosyal güvenlik sistemini düzeltmek için en büyük çözüm yolu olarak gördüğü emeklilik yaşlarını yükselten 506 sayılı kanunu düzenleyerek; kuruluşlar arası geçişi zorlaştırıp, ilk sigortalı olanların 60 gün sonra sağlık hizmetlerinden yararlanması şartını getiriyor.  Ancak bu 136 trilyonun 20 trilyonu kanun değişikliğiyle oluşan masraflara gidecek. Bakanlığın tasarıdan uzun vadede beklediği kâr ise  emekli olan kişilerin yeniden çalışarak, iş istihdamını azaltması, çalışanların iş tecrübelerinden daha fazla yararlanılması. Tasarı en büyük işçi sendikalarının ve konferedasyonlarının desteğini almış. Yine, Çalışma Bakanı Necati Çelik tasarıya Meclis'teki partilerin karşı çıkmasını beklemiyor. Çünkü yaklaşık bir yıl önce kurulan Anayol hükümeti zamanında ANAP'lı Çalışma ve Sosyal Güvenlik Bakanı Emin Kul'un hazırladığı yasa tasarısına göre emekli olma yaşı kadınlarda 53, erkeklerde 57 idi. Yine DYPSHP koalisyonunda IMF'in zorlamasıyla zamanın başbakanı Tansu Çiller'in emeklilik yaşlarını bir anda artırmasına Çalışma Bakanı Aydın Güven Gürkan karşı çıkmış; fakat tasarı SHP'nin de ısrar etmesiyle hazırlanmıştı.
 <br/>
 <br/>
 Siyasi partilerin, sendika temsilcilerinin, IMF Türkiye Masası Şefi Martin Hardy'nin de beğendiği tasarıyı zararlı bulanlar da yok değil. Emekli Sendikası Başkanı İbrahim Şahin "SKK batmıştır, sadece emekli yaşını yükselterek kurtulmaz. Hükümet niçin işsizlik sigortasını gündeme getirmiyor? Sağlık hizmetlerini gündeme getirmiyor. Türkiye'de işverenin emekçileri kaçak çalıştırıldığı bilinmiyor mu? Ben 33 yılda emekli oldum. Çünkü yıllarca sigorta pirimim ödenmemiş. IMF'in istediğini bize tek çözüm yolu diye gösteriyorlar" diyor. Çalışanların devlete daha çok pirim ödemesiyle ilk bakışta oldukça kârlı görünen geç emeklilik sisteminin Türkiye için yan etkisi ise; işçi bordrolarının düşük gösterilmesi, kaçak işçilerin çalıştırılması olarak gösteriliyor. Ayrıca tasarıya karşı çıkanlar Türkiye'de kayıt dışı çalışan 5 milyon kişinin büyük kısmının sigorta hizmetini almalarına rağmen, herhangi bir pirim ödememelerine nasıl çözüm bulunacağını da merak ediyorlar. Ayrıca uzun vadede emeklilerin doldurduğu iş istihdamını gençlere vermek için emekli maaşlarına ise hiçbir düzenleme yapılmıyor.
 <br/>
 <br/>
 İlk hedefini SSK'yı kurtarmak olarak belirleyen hükümet, kazanılacak yıllık 136 trilyon liralık geliri çalışanların aylığına yansıtmayacak. 1988'den sonra aldığı teşviklerle hızla büyüyen ve 5 Nisan kararlarından sonra sayıları bir anda artan sigorta şirketleri; uzun emeklilik yıllarını beklemek istemeyenlerce tercih edilebilir. Özel emeklilik şirketleri ise kendilerinin tercih edilmesi durumunda özel tasarrufların artacağını, faiz oranlarının düşeceğini  ve ekonominin uzun dönemde büyüyeceğini iddia ediyorlar. Ancak özel sigorta şirketlerine halkın güveninin az olması ve bu sigorta şirketlerinin yeteri kadar kârlı görünmemeleri nedeniyle; Türk çalışanları erken ya da geç, iyi ya da kötü devletin kendisine vereceği emekli unvanına razı olacaklar; bir de ne zaman emekli olacaklarını bilebilseler...
 <br/>
</div>


Kaynak: [www.aksiyon.com.tr](http://www.aksiyon.com.tr:80/ekonomi/emekli-olmak-ya-da-olmamak_502595), [web.archive.org (arşiv bağlantısı)](http://web.archive.org/web/20150621070318/http://www.aksiyon.com.tr:80/ekonomi/emekli-olmak-ya-da-olmamak_502595)
