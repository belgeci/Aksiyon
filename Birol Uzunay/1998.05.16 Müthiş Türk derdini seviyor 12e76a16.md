# "Müthiş Türk" derdini seviyor

*Birol Uzunay 1998.05.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Orta Anadolu'nun kurak yöresi SivasKangal'da doğan Ali Rıza Bozkurt, bugün 17 ülkede yatırımları olan, Amerika'da kendisinden 'Müthiş Türk' sıfatıyla bahsettiren
  </font>
 </div>
 <div id="newsText">
  <font class="detail-text">
   ve Amerikan siyasetinin oluşmasında etkin rol oynayan bir Anadolu entelektüeli...
   <br/>
   <br/>
   1981 yılında Türkiye'de mühendislik alanında elde ettiği başarılardan sonra kızlarının tahsili için gittiği Amerika'da sayısız başarılara imza atan Ali Rıza Bozkurt, Türkiye'nin en büyük gönüllü lobisi konumuna geldi. Amerika'nın ihracatının artırılması için hazırladığı öneri New Jersey Senatosunda kanunlaşmış olan Ali Rıza Bozkurt, halen Amerikan Başkanına danışmanlık yapan 40 kişilik ekibin Orta Asya ve Ortadoğu Sorumlusu olarak görev yapıyor. New Jersey Eyaleti vali seçimlerinde, New York'un belediye başkanlığı ve valilik seçimlerinde etkin rol oynayan Ali Rıza Bozkurt, 2000 yılındaki Federal Senato seçimlerine aday olarak Amerikan siyasetinin belirlenmesinde aktif göreve başlıyor.
   <br/>
   <br/>
   Ali Rıza Bozkurt, 'global işadamı' kimliğinin yanısıra Amerika ve Türkiye ekonomisi üzerine yaptığı çalışmalar ve yazdığı kitaplarla da tanınıyor. Onun Türkiye için önemi ise, başta Amerika olmak üzere Türkiye lehine yaptığı çalışmalar oluyor. Ali Rıza Bozkurt, Türkiye'nin Amerika'daki lobi faaliyetlerinde önemli rol oynarken Californiya'da kabul edilen Ermeni Soykırım Tasarısı'nın New Jersey Senatosu'nda reddedilmesini sağlayarak, Türkiye için aktif görev alabileceğini de göstermiş oldu.
   <br/>
   <br/>
   Amerikan vatandaşlığına geçen Ali Rıza Bozkurt başta Amerika olmak üzere şirketlerinin faaliyet gösterdiği 17 ülkede Türkiye ekonomisi ve siyaseti üzerine çalışmalar yaparken; Türkiye'de bile unutulmak istenen Osmanlı ve Selçuklu sanatlarını bu ülkelerde tanıtıyor. Şu anda Hollywod'un en hakim tepesine 50 bin metrekarelik Türk mimari estetiğini kullanarak mega bir saray yaptırma projesi var. İş Hayatı Dayanışma Derneği'nin davetlisi olarak Türkiye'ye gelen Ali Rıza Bozkurt'la, artık uzmanı olduğu Amerika ile Türkiye arasındaki ekonomik ilişkiler ve Türkiye ekonomisi üzerine konuştuk.
   <br/>
   <br/>
    Amerikalıların 'müthiş Türk'ü, iş yaptığı 17 ülkeye Türkiye ekonomisi hakkında pembe tablolar çizebiliyor mu?
   <br/>
   <br/>
   Türkiye ekonomisi için her zaman umutluydum ama itiraf etmek gerekir ki bazen tereddütlerim de oluyordu. Ancak bu gelişimde ekonomi ve ekonomiye yön veren siyaset hakkında çok daha olumlu izlenimlerim oldu. Dikkat edin, Türkiye, vergiyi, eğitimi, güvenliği konuşuyor. Dünün sen ben kavgaları prim yapmıyor artık. Kamu sektöründeki ekonomik çöküş büyük ölçüde devam ederken kimse özel sektör dinamizmini inkar edemez. Beni tanıyanlar, Türkiye için neler yapmaya çalıştığımı da bilirler. Gezdiğim bütün ülkelerde ve özellikle Amerika'da, Türkiye'de çok dinamik bir özel sektörün ve gelecek vaadeden küçük işletmecilerin olduğunu ısrarla anlatıyorum. Zannedilenin aksine, Batı bizim küçük ve orta boy işletmelerimizin yaptıklarını biliyor. Geçmiş yıllarda Amerika'dan ticaret yapmak için aradığımız tekstil ve gıda sektörlerinde bile karşımızda muhatap bulamazdık. Bugün, İŞHAD üyeleri beni dünyanın bir ucundan Amerika'daki iş imkanlarını öğrenmek için çağırıyorlar. Sizlerin tanımadığı küçük işadamlarını ben bazen Orta Asya'da, bazen Amerika'da bazen de Arap çöllerinde görüyorum. Türkiye ekonomisinin dinamosu olan genç nüfusun gücü herkesin malumu.
   <br/>
   <br/>
    Türkiye için beslediğiniz umutların aksiyona geçmesi için neler yapılabilir?
   <br/>
   <br/>
   Şu ayrımı iyi yapmamız lazım: Biz kızıl komünist Çin'i mi örnek alacağız, yoksa Amerikan modeli liberalizmi mi? Görünüşte serbest piyasa ekonomisi ve liberalizm yürürlükte ama özelleştirme yapılamıyor, hür teşebbüs desteklenemiyor, girişimciye güvenilmiyor ve en önemlisi insan faktörü unutuluyor. Amerika'nın ekonomideki başarısı insana duyulan güven faktörüne bağlıdır. Türkiye'nin en büyük gücü nüfusudur. Bu güç niçin unutuluyor. Uzakdoğu ülkelerinin başarısı, yabancı sermayenin işsiz nüfusa iş vermesiyle başladı. Çağırın yabancı sermayeyi bakın neler değişecek; işsiz iş bulacak, iş öğrenecek, tekeller yıkılacak, ihracat artacak. Gelin görün ki Türkiye'ye daha hâlâ 300400 milyon dolar seviyesinde yıllık yabancı sermaye girişi var. Çin'de 50 milyar dolar, Azerbaycan'da 30 milyar dolar seviyesinde yabancı sermaye girişi var. Bürokratik engeller hâlâ sürüyor, yabancı sermayenin gelmemesi için ne gerekiyorsa o yapılıyor sanki. Uluslararası paranın yönünü Türkiye'ye çekmemiz bize kısa vadede para, uzun vadede eğitilmiş işgücü olarak geri döner. Türkiye'nin en büyük gücü işsizleridir. Türkiye'deki işsizlerin sayısı kadar bir çok Avrupa ülkesinin nüfusu bile yoktur. Türkiye'de çalışanların yapabilecekleri bu kadardır, sıra işsizlerde. İşsizlerin çalışıp verimli hale gelmesi, biraz üretime katkı, biraz da yabancı sermaye girişinin artmasıyla mümkün. Biliyorsunuz benim bir kitabımın konusu sadece Türkiye'deki işsizlerin nasıl verimli olabileceği hakkındadır. İşsizin gücüne ısrarla dikkat çekiyorum. Ayrıca uluslararası büyük firmaların fason üretimlerini yapmak azımsanmamalı.
   <br/>
   <br/>
    Türkiye'nin insan gücünü en büyük avantaj olarak kabul ediyorsunuz. Peki Türkiye'nin ekonomik dezavantajları hiç mi yok?
   <br/>
   <br/>
   Türkiye'nin en büyük şanssızlığı gündemi. Ah o gündemdeki bitmeyen tartışmalar sona erip de bir de gerçekler konuşulsa.. Türkiye'nin adından bahsettiren, Türkiye'nin ihracatını artıran girişimcilerin yurtdışındaki yatırımları için sigortası bile yok. Daha önce de söyledim; Kuveyt'te Körfez Savaşı'nın çıkmasıyla tam 100 milyon dolar paramız kaldı ve hâlâ daha bu parayı alamadık. Söyler misiniz bana ben bu parayı almak için Türkiye'ye mi güveneyim yoksa paralı ordu kurup Saddam'a mı saldırayım. Paranın alınması için Türkiye'ye güveniyorum ama paramı alamıyorum. Yabancı ülkelerdeki müteşebbisler ise dünyanın neresine giderlerse gitsinler ülkelerinin desteğini hissederler. Türkiye'nin dezavantajları bununla da bitmiyor. Yabancı sermayeye, işsizlere ilgisizlik sürüyor. Gereksiz yaygaralar da, bu ilgisizliklerin üstüne tuz biber oluyor. Yanıbaşımızda duran Azerbaycan'ın yönetimini kendi hazırladığımız Susurluk raporuyla darıltıyoruz sonra da yalan yanlış hazırlanmış rapor diyerek durumu kurtarmaya çalışıyoruz. Yılda 30 milyar dolar yabancı sermayenin geldiği Azerbaycan'ı yanlış bilgilerle darıltmak kimin işine yarar, yaygaracıların dışında. Herkese her yerde söylüyorum, 'insana güven' en önemli yatırımdır. Amerika insana güvendi, Çin ise insana değil ideolojiye güvendi. Sonuç ortada. Türkiye ise örnekleri incelemek yerine kendisiyle mücadele ediyor.
   <br/>
   <br/>
    Görünüşe göre devlete yaptığınız tavsiyeler pek uygulanmıyor; özel sektöre ne gibi tavsiyelerde bulunuyorsunuz?
   <br/>
   <br/>
   Ben her Türk'e öncelikli olarak global dünyanın farkında olmalarını ısrarla söylüyorum. Artık duvarlar kalktı ve sermaye mekan ve sınır tanımıyor. Amerika'ya gelin diyorum. Amerika'ya gelin, gerekirse Amerikan vatandaşı olun, kuralları Amerika'ya göre işletin. Amerika'da parlak projeler Türkiye'ye çok daha fazla prim yapar. Amerika'nın Kanada ve Meksika sınırlarında kurulan serbest bölgelerde ben Türklerin çok iyi işler yapabileceğine inanıyorum. Çünkü kurak Orta Asya pazarındaki başarıları benim için büyük referans olacak. Ben Türkiye'nin o pırıl pırıl işadamlarına Amerika'da 'oy'un ve 'yeni üretimin' çok önemli olduğunu hatırlatıyorum.
   <br/>
   <br/>
    Dünya siyasetine ve ekonomisine yön veren Amerika'nın en etkin kişilerindensiniz. Bu etkinliğiniz bize 'lobi' olarak nasıl dönüyor?
   <br/>
   <br/>
   Türkiye lobisi için durmadan çalışsak da, lobiciliğin bir yere kadar etkili olduğuna inanıyorum. Siyasetçilerimiz Amerika'ya yaptıkları gezilerde, Amerikan meslektaşlarıyla iyi niyet temennileri ve samimi tokalaşmalar yerine anlaşmalar yapsınlar. Maddi olarak birçok ülkede yüksek kâr getiren işletmelerim var, buna rağmen Amerikan Senatosu'na girmek için uğraşıyorum. Çünkü Türkiye için işadamı olarak yaptıklarıma, siyasetçi olarak yapacağım katkıları eklemek istiyorum. Amerika'da çeşitli milletlerden kişiler siyasete atılır ve ülkelerinden destek görür; siz benim bu tür bir destek aldığımı duydunuz mu?
   <br/>
   <br/>
    Türkiye'nin ekonomik ve siyasi konumunu anlatırken, Osmanlı'nın kültürel yapısını da anlatmayı unutmuyorsunuz.
   <br/>
   <br/>
   Hiç unutur muyum? Benim, sizin, bu ülkedeki herkesin ataları yüzyıllarca dünyaya ve bulundukları coğrafyaya hükmettiler. Bu hükmediş sadece silah ve bilek kuvvetiyle mi oldu? Kesinlikle hayır. Benim atamın kendisinin bulduğu sanatlar, güzellikler vardı; batıdan ve doğudan alıp kullandığı sanatlar vardı. Benim Ankara'daki evim 2 bin metrekarelik bir ev ve yılda ancak biriki gün kalabiliyorum. Bu ev annem için kurduğum vakıf için yapıldı. Evin içi, Osmanlı ve Selçuklu mimarisiyle çizildi, eşyaları bu anlayışla imal edildi. Filmlerde ismi çokça duyulan Hollywod'da, Ankara'daki evimin tam 25 katı kadar büyüklükte 50 bin metrekarelik bir ev yaptırıyorum ve bu ev ile Osmanlı ve Selçuklu'nun estetik anlayışını Amerikalılara öğreteceğim. Benim vakıf adına Ankara'da yaptırdığım tarihi ev dikkat çekiyor; keşke bu evi yapabilecek konumdaki binlerce işadamı, köklerine sahip çıkarak daha güzel evler yapsalar.
   <br/>
  </font>
 </div>
 <div>
 </div>
 <div>
 </div>
</div>


## Yorumlar

### Hüsamettin şahiner, 02 March 2011, 14:06
> Çok etkileyici bir insan ve inanılmaz bir yaşam öyküsü. Ülkemizin kıymetini anlayamadığı birçok değerli insandan biri.

Kaynak: [www.aksiyon.com.tr](http://www.aksiyon.com.tr:80/aksiyon/haber-3744-35-muthis-turk-derdini-seviyor.html), [web.archive.org (arşiv bağlantısı)](http://web.archive.org/web/20121225211620/http://www.aksiyon.com.tr:80/aksiyon/haber-3744-35-muthis-turk-derdini-seviyor.html)
