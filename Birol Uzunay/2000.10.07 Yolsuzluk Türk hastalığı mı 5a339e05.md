# Yolsuzluk Türk hastalığı mı?

*Birol Uzunay 2000.10.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Fakir devletimiz, bugünlerde 8 bankaya tam 8.3 milyar dolarlık bir cankurtaran simidi hediye ediyor, Egebank yolsuzlukları ayyuka çıkıyor, aile fotoğrafları elden ele dolaşıyor ve Türkiye bu olaylara sadece bakıyor.
  </font>
 </div>
 <div id="newsText">
  <font class="detail-text">
   Yolsuzluklara 'boş gözlerle' bakmak Türk milletinin en belirgin özelliklerinden biri oldu. Hafızamızı biraz zorlayalım; Türkiye'yi sarsan İSKİ, ASKİ, İLKSAN, İnterbank, Türkbank, Otoyol ve Tedaş ihalesi yolsuzluklarında tüm Türkiye'den ne kadar tepki yükseldi?.. Cevabı hepimiz biliyoruz: "Çıt" çıkmadı!. Beyaz kaçakçılığına girmiş polis kahraman, mafya lideri "delikanlı", banka boşaltmış işadamı milletvekili oluyor Türkiye'de...
   <br/>
   <br/>
   Yapılan soygunlardan, verilen rüşvetlerden çok daha büyük bir problemle karşıkarşıyayız: Tepkisizlik... Çıldırtan tepkisizliğin sebebi eğitimden psikolojiye birçok maddede toplanabilir ancak halkın kendi çapında "bir götürücü" olması yolsuzluklara "boş gözlerle bakmayı" açıklıyor. Vergi vermeyen, rüşvetle iş gören, kısa yoldan zenginlik hayalleri kuran, kaçak mal kullanan bir toplumun içi boşaltılan bankalara niçin suskun kaldığı açıklanıyor böylece..
   <br/>
   <br/>
   Yolsuzluk yaşamımızda..
   <br/>
   <br/>
   Dünya yolsuzluk liginde her yıl üst sıralara çıkan Türkiye'de kanunları sadece siyasetçiler çiğnemiyor. O çok temiz duygulara sahip halkımız da bazen işi kılıfına uyduruveriyor.. Büyükşehirlerin yaklaşık dörtte birini oluşturan gecekondu sahipleri, kimsenin malına canına yangözle bakmasalar da kendilerinin olmayan arsaya bir gecede sahip oluveriyorlar. İran, Irak ve Suriye'den getirilen kaçak mazotun yıllık 3 milyar dolar gibi bir ciro oluşturduğu belirtiliyor. Bizzat devlet desteğiyle satılan kaçak mazot sadece Van'da, Diyarbakır'da değil İzmir'de, İstanbul'da da satılıyor. Kilosu 4.5 milyon liradan satılan kaçak çay ise artık tüm evlerde...
   <br/>
   <br/>
   Sadece İstanbul'da 10 bin tane olduğu söylenen korsan taksiler tüm Türkiye'ye yayılıyor; kendilerine 'rent a car' süsü veren korsan taksileri kullanmak hem ucuz, hem güvenli!.. Vergisiz, kirasız satış yapan seyyar satıcıların sayıları milyonlarla ifade ediliyor. Kolay ve ucuz iş deyip seyyar satıcılığa başlarsanız aman dikkat; çünkü seyyar mafyalara 10 milyar gibi cüz'i bir ücret ödemeniz gerekiyor.
   <br/>
   <br/>
   Ben küçük esnafım diyen yüzbinlerce kişi ne BağKur primi ödüyor, ne de sigortalı işçi çalıştıyor. Entellektüelim deyip, kitap okuyup müzik dinleyenler için de korsan baskı kitap alıp, yine korsan CD satın almak daha bir kolay geliyor...
   <br/>
   <br/>
   Toz, otobüs ve yüzde 10 indirim...
   <br/>
   <br/>
   Amerikan başkanları vatandaşlarına seslenirken "Amerika için vergi verenler" diye sesleniyor. Vergi tüm gelişmiş ülkelerde en kutsal vatandaşlık görevi, bizde saflık belirtisi... Devlet bakanlığı yaparken nasıl vergi kaçırdığını anlatan Cavit Çağlar'ın ince taktikleri, birçok kişi için ders niteliğindeydi. 65 milyonluk bir ülkede düzenli olarak 3.5 milyon kişi vergi ödüyor, aylık 4 katrilyon lira vergi toplanması gerekirken sadece 2 katrilyon lirayla yetiniliyor. İşadamlarının nasıl vergi kaçırdığını yolsuzluk rüzgarlarının estiği dönemlerde gazetelerden öğreniyoruz. Halkın vergi kaçırması diye bir durum sözkonusu bile değil çünkü halk, vergi ödememeyi kafasına koymuş bir kere.. Halk, KDV'nin yüzde 17 olduğunu unutup "abi, fiş almasam yüzde 10 indirim yapar mısın" formülüyle vergi kaçırıyor.
   <br/>
   <br/>
   Vergiden sonra halkımızın yaptığı en büyük "kaçakçılık" elektrik kullanımında.. Diyarbakır'da yüzde 71 olan kaçak elektrik kullanımının Türkiye ortalaması ise yüzde 22. Diğer bir deyişle 5 kişiden birisi 'Kebana bağlanarak' elektrik kullanıyor...
   <br/>
   <br/>
   Silivri'de sıradan bir çiftikte sıradan bir operasyonda tam 800 kilo eroin ele geçirilmesinin çok da önemi yok bu ülkede. Dünyada yakalanan eroinin yaklaşık yüzde 20'sinin Türkiye'de ele geçirildiği bilinirse, 800 kiloluk eroinin elbette önemi kalmıyor. PKK sorununun oluşturduğu ekonomik problemleri kara para yöntemiyle çözmeye çalışan Türkiye'de, beyaz işinin yıllık cirosunun 2530 milyar dolar olduğu söyleniyor. Asya'dan Avrupa'ya geçen tonlarca eroinin tek suçlusu mafyadevlet işbirliği olmasa gerek; "1 kilo tozun 1 otobüs" sağladığına inanan ve bu iş için çalışan kitlelerin pek de masum olduğu söylenemez.
   <br/>
   <br/>
   Çekler karşılıksız, cezalar parasız
   <br/>
   <br/>
   Vergi ve kayıt dışı ekonomi konularında uzman olan Prof. Dr. Osman Altuğ'dan aldığımız rakamlara göre aylık karşılıksız çıkan çek sayısı 100 bin adet, diğer bir değişle yılda ortalama 1 milyon 200 bin çek karşılıksız çıkıyor. Karşılıksız çıkan çek miktarından da anlaşılıyor ki, kandırılan sadece devlet değil, vatandaş kendi içerisinde de yolsuzluk yapıyor. Çek, senet işlemlerinde uzman avukatlardan olan Ramazan Kerpeten çek işlemlerinde yaşanan hilelere hergün bir başkasının eklendiğini belirterek " Halkımız hacze, karşılıksız çıkan çeklere, mahkemelere çok alıştı. Bu alışkanlık da çoğu zaman yeni hileler getiriyor. Herşeyden önce Türkiye'de borçluyu bulmak çok zor. Postacılara, icra memurlarına verilen bahşişler, işyerini başkasının üstüne geçirmeler, eşlerin birbirini boşamış göstermeleri iyi bilinen hilelerden.. Üzerine çek kesilen kişinin imza sirkülerinin olmadığını görüyoruz ve işlem yapacak kimse bulunmuyor" diyor.
   <br/>
   <br/>
   Avukat Ramazan Kerpeten çek sistemindeki bozuklukların, piyasaya "güvensizlik" getirdiğini ve herkesin birbirini kandırma yoluna gittiğini de belirtiyor.
   <br/>
   <br/>
   Bu yılın ilk 8 ayında vatandaşlara vergi ve gecikme cezası nedeniyle kesilen cezaların miktarı 612 trilyon lira. Resmi olarak kesilen bu cezaların tahsil oranı ise sadece yüzde 45'ler düzeyinde. 612 trilyon liralık cezanın sadece 277 trilyon lirasını ödeyen necip Türk halkı, kendileri hakkında kesinleşmiş cezaları bile bertaraf edebiliyor!.. Borç stokları 9.4 katrilyon lira olan KİT'lerin kapatılması engelleniyor; çünkü işsizlik tehlikesi şahıs bazına iniyor.
   <br/>
   <br/>
   Halkın çok da masum olmadığını ispatlayan örnek sayısı çok fazla ve masumiyetin acı sonuçları tam olarak tesbit edilemiyor. Örneğin trafik cezası yerine verilen bahşişlerin, 510 metre daha fazla tarla için biçilen ormanların miktarını belirlemek bugün için çok zor.
   <br/>
   <br/>
   Devlet vatandaşı, vatandaş devleti 'görmüyor!'
   <br/>
   <br/>
   Çocukluktan itibaren okulda çekilen kopyaların, "beleş" binilen otobüslerin prim yaptığı bir ülkede elbette ki 8.3 milyar dolara tepki gösterilmez. 8 bankaya verilen 8.3 milyar dolar, depremin ekonomiye verdiği zararın iki katı olsa da, eğitimden, sağlığa kadar bir çok problemi çözebilse de, halkımızın büyük kısmı için olay çok önemli değil; çünkü fırsat yakalanırsa "değerlendirilir!"
   <br/>
   <br/>
   Toplumsal Saydamlık Hareketi Derneği Yüksek İstişare Konseyi Başkanı İhsan Özol, devletteki yolsuzluklara, halkın sessiz kalmasını "Türk Hastalığıyla" açıklıyor. İhsan Özol, halkın yolsuzluklara doğrudan ya da dolaylı olarak karışması olarak tanımladığı Türk Hastalığı'nı "Banka sahipleri bankalarını boşaltarak milletin parasını çalıyorsa, güvenlik memuru da 'nereden ne yapabilirim de zengin olabilirim' diye düşünüyor. Kısaca yolsuzluk felsefesi toplumun içine sızdı. Ufak tefek rüşvetler normal hale geldi. İşte bu çok tehlikeli. Rusya'da da bize benzer gelişmeler oldu ve sonunda devlet tek tek paylaşıldı" diyerek açıklıyor.
   <br/>
   <br/>
   Kayıt dışı ekonomi uzmanı Osman Altuğ ekonominin yüzde 65'inin kayıt dışı olduğunu ve bu durumun da halkın kanunları aşmasına büyük yardımcı olduğunu söylüyor. Serbest piyasa ekonomisinin önemli bir ayağı olan kontrol mekanizmasının çalıştırılmadığını söyleyen Osman Altuğ, halkın bilerek ve isteyerek yolsuzluklara bulaştırıldığını söylüyor: " Bu sistemde herkes her şekilde bir şeyler götürmek istiyor. Fakir vatandaş fiş almaz, zengin vatandaş ihalelerde hile yapar. Üsttekiler ülkeyi rahat yönetmek ve rahat yolsuzluk yapmak için, küçük görülen yolsuzlukları görmezden geliyorlar" diyor. Osman Altuğ okul, hastane bağışlayanların birçoğunun mercek altına alınması gerektiğini söyleyerek "Halkın küçük hileler yapmasına izin veriliyor; kendileri de sosyal yardımlarda bulunarak temize çıkıyorlar" diyor. Bu sistemde herkesin birbirini beceriksizlikle suçlayacağını söyleyen Osman Altuğ, ufak da olsa yolsuzluğa karışan halkın birbirini şikayet etmesinin de beklenmeyeceğini ifade ediyor.
   <br/>
   <br/>
   İhsan Özol, halkın ahlak anlayışındaki bozulmanın en büyük sebebini devletteki kirlenmeye bağlıyor ve yapılacak bir temizlik operasyonunun devletten başlamasını istiyor. Amerika gibi zengin ülkelerde bile memurlara, öğrencilere ahlak derslerinin verildiğini belirten İhsan Özol, "Türk Ahlak Kurumu'nun kurulup, bir an önce topluma yolsuzluğun küçüğü, büyüğü olmadığını anlatmak gerekir" diyor.
   <br/>
   <br/>
   Avukat Ramazan Kerpeten de yolsuzluğun tanımının yapılması gerektiğini belirterek "Her gün 'doğruyum, çalışkanım' diye and içen bir çocuk 11 yaşındayken kopya çeker ve bununla övünürse; devletin arsasına konulan gecekondulara yine bizzat devlet tarafından tapu verilirse yolsuzluğun boyutları büyür ve tüm toplumu içine alır. Bireyler ayakta kalmak için küçük hilelere başvururlar ve bir anda zengin olmak isterler" diyor.
   <br/>
   <br/>
   Siyasetteki kirliliğin malum olduğu bir ülkede toplumdaki kirliliğin artmasına kimse ses çıkarmıyor. Çünkü bir nevi "suç ortaklığı" öngörülüyor bu sessizlikte... Devlet vatandaşına; vatandaş devletine suskun kalarak, işler yolunda ilerliyor. Paralar bankalara akıtılıyor, kısa yoldan zengin olunuyor. Söyleyecek çok şey yok: Alan memnun, veren memnun!..
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6813-yolsuzluk-turk-hastaligi-mi.html), [web.archive.org (arşiv bağlantısı)](http://web.archive.org/web/20140523040931/http://www.aksiyon.com.tr:80/aksiyon/haber-6813-yolsuzluk-turk-hastaligi-mi.html)
