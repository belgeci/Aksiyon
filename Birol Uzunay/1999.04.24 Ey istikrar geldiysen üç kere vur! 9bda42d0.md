# Ey istikrar, geldiysen üç kere vur!

*Birol Uzunay 1999.04.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   18 Nisan seçimlerinden sonra Türkiye kendine yine yeniden bir hükûmet arıyor.
  </font>
 </div>
 <div id="newsText">
  <font class="detail-text">
   Hükûmet senaryoları 56. hükûmet döneminde olduğu gibi az seçenekli değil ve gerilimli bir ortamda da oluşturulmuyor. Birçok alternatif hükûmet modeli var; seçimin sürpriz partisi MHP, hükûmet senaryoları arasında ağırlıkla isminden söz ettirecek.
   <br/>
   <br/>
   İş çevreleri ve vatandaş soruyor: 'Yeni kurulacak koalisyon hükûmeti müzminleşen ve acil çözüm bekleyen yapısal sorunların üstesinden gelebilecek mi?' Ekonominin buna verdiği ilk tepki olumlu oldu. 20 Nisan'da yüzde 10'luk yükselişle seçim sonuçlarına olumlu tepki veren borsa, endekste 5000 sınırını da aştı. Demek ki MHP hâlâ soru işaretleri taşımasına rağmen iş dünyasından açık bir kredi almayı başardı.
   <br/>
   <br/>
   Hangi hükûmet modeli gerçekleşirse gerçekleşsin sorunlar belli. 1998'i kayıp yıl olarak geçiren ve 1999'a krizle giren piyasalar, ilkbaharla birlikte toparlanma sürecine girdi. Göstergeler yaz sezonu ile birlikte piyasaların daha da rahatlayacağı sinyallerini veriyor. Yeni kurulacak hükûmetin başarısı ekonomiye istikrar getirip getiremeyeceğinde yatıyor. Bu konuda iyimserler olduğu gibi kötümserler de var. ANAP, DYP ve FP'nin ekonomiye bakışları ana hatları ile biliniyor. Ama DSP ve özellikle MHP'nin ekonomi politikaları kamuoyu tarafından pek bilinmiyor. Bu iki partinin parti programlarını inceleyerek birtakım ip uçları elde etmek mümkün.
   <br/>
   <br/>
   70'lerin Ecevit'i artık yok
   <br/>
   <br/>
   Yaklaşık iki yıl süren AnasolD hükûmetinin ikinci adamı Bülent Ecevit, 1970'li yıllarda taşıdığı sosyalizmin etkisindeki çizgisini büyük ölçüde yumuşatmış görünüyor. Büyük sermayeyi sevmeyen, yabancı markaların Türkiye'ye gelmesinden hoşlanmayan, emek hakkını birinci önceliğe koyan Ecevit gitmiş, yerine başbakan yardımcılığı yaptığı 56. hükûmette, büyük sermayenin kalesi TÜSİAD'ın görüşlerine önem veren, otomobildeki sıkıntıyı gidermek için ek taşıt vergisini düşürerek Koç grubuna ve TÜSİAD'a olumlu mesaj gönderen başka bir Ecevit gelmiş.
   <br/>
   <br/>
   İş çevrelerindeki Ecevit fobisinin bitmesinde somut sebepler var elbette. Cavit Çağlar iflas ettiğinde 'Ne yapabiliriz?' diyen liderin Ecevit olması, enerji ve banka ihalelerine karşı çıkmaması, vergi yasasında sermayenin itirazlarını haklı bulması ve yerli arabaların satışlarında tehlike yaşanınca yüzde 6'lık vergi indirimine gitmesi Ecevit ile büyük sermayeyi barıştıran sebepler arasında...
   <br/>
   <br/>
   Bugünün Ecevit'i, memura grevli toplu sözleşme hakkını içeren yasa taslağını ısrarla savunurken, Refahyol döneminde aynı taslağa desteğini esirgedi. Yine AnasolD hükûmeti döneminde çalışanlar ve emekliler son yılların en az zamlarını aldılar.
   <br/>
   <br/>
   Piyasa ekonomisine inanan bugünkü Ecevit, ısrarla özelleştirmeyi savunuyor ve devletin ekonomiden elini çekmesini istiyor. Yüksek faizlerden ve rant ekonomisinden şikayetçi olan Ecevit'in AnasolD hükûmeti boyunca bankalara verilen tavizlere niçin imza attığı ise pek bilinmiyor!.. IMF'yle iyi geçinmek isteyen bugünkü Ecevit, 70'lerdeki yağ, benzin kuyruklarından ve elektrik sıkıntılarından ders almış görünüyor. Yabancı sermayeyi ve "işadamını" savunan Ecevit, enerji santrallerinin ve dağıtım şebekelerinin de tamamen özelleştirilmesi için gerekli tüm imzaları rahatça atıyor bugün.
   <br/>
   <br/>
   Devletçi MHP de değişti
   <br/>
   <br/>
   Türkiye'yi 2000'li yıllara taşıyacak olan hükûmetin bir diğer muhtemel ortağı MHP'nin ise ekonomiye nasıl baktığı bugüne kadar net olarak bilinmiyor. MHP'nin üst düzey kurmayları arasında ekonomiyi en iyi yorumlayacak kişi genel başkan Devlet Bahçeli. Ekonomi öğrenimi gören ve ekonomi üzerine doktorası bulunan Devlet Bahçeli'nin bu yönü MHP açısından bir başka avantaj.
   <br/>
   <br/>
   MHP'li milletvekilleri arasında ekonomiye yön vermesi beklenen diğer isimler ise TRT eski genel müdürlerinden Tunca Toskay, Doç.Dr. Akın İzmirli ve Kenan Tanrıkulu. MHP'nin ekonomi ile ilgili görüşleri ise akademisyenlerden oluşan 600 kişilik ArGe bölümünde şekillendirilmiş. Prof. Dr. Emin Çarıkçı'nın başkanlığındaki 30 kişilik ekonomi kurulu MHP'nin ekonomi politikalarını hazırlayarak Devlet Bahçeli'ye sunmuş.
   <br/>
   <br/>
   MHP'nin, diğer partileri kıskandıran 600 kişilik akademisyen grubunun başında Prof. Dr. Eyüp Aktepe bulunuyor. Eyüp Aktepe, DSP'nin ekonomi politikalarıyla, MHP'nin politikaları arasında büyük farklar bulunmadığını belirterek, "Diğer partilerde medyatik bir iki kişinin görüşleri partinin ekonomi görüşü olarak benimseniyor ve sahipleniliyor. Bizde ise 30 akademisyen çalışıyor ve onların çalışmaları kontrol edildikten sonra sahipleniliyor. Yani bizim ekonomiyi yorumlamamız ekip ve araştırmaya dayanıyor" diyor.
   <br/>
   <br/>
   MHP dersini iyi çalışmış
   <br/>
   <br/>
   MHP'nin seçimlerden sürpriz parti olarak çıkmasından sonra Devlet Bahçeli'nin ısrarla 'piyasa ekonomisini savunuyoruz' söyleminden değişenin yalnızca Ecevit olmadığı anlaşılıyor.
   <br/>
   <br/>
   Piyasa ekonomisini savunan yeni MHP, devleti sevmeye devam etse de, ekonomide devletin müdahalesini istemiyor. Israrla KİT'lerin özelleştirilmesini isteyen MHP, 1999'da özelleştirme yapmayıp, özelleştirmenin önündeki yasal engelleri ortadan kaldırmayı hedefliyor. MHP satılan KİT'lerden elde edilecek gelirin yüzde 25'ini halka dağıtmayı planlıyor; amaç halkın malını halka dağıtmak ve özelleştirmeyi halka sevdirmek...
   <br/>
   <br/>
   Türkiye'nin en milliyetçi partisi MHP dış ekonomik ilişkilerde globalizmin farkında ve Türkiye'nin bir an önce AB'ye girmesi gerektiğini savunuyor. Gümrük Birliği için Avrupa ülkeleriyle tekrar masaya oturmak isteyen MHP, AB'ye girilirken verilecek siyasi ve ekonomik tavizleri de referandum yoluyla halka soracak. AB'ye girmek isteyen MHP'nin bir diğer amacı yabancı sermayeyi Türkiye'ye çekmek.
   <br/>
   <br/>
   Güneydoğuyu göçer hayvancılık modeliyle kalkındırmayı hedefleyen MHP, küçük işletmecileri desteklemek için gerekli düzenlemeleri de yapmak istiyor. Yeni vergi affı istemeyen MHP, sosyal güvenlik sisteminde de işsizlik sigortasını en kısa zamanda uygulamaya koymak istiyor.
   <br/>
   <br/>
   Ekonomi politikaları birbirine yakın
   <br/>
   <br/>
   Ankara kulislerinin en kuvvetli senaryosu gerçekleşip DSPMHP hükûmeti kurulursa, her iki partinin ekonomiye bakışlarında büyük benzerlikler olduğu ortaya çıkacak. IMF'nin karşı çıktığı tarım desteklerine her iki parti de sıcak bakıyor ve özellikle Ziraat Bankası'nda yapılacak yeniliklerle çiftçinin desteklenmesi amaçlanıyor. Bütçe açığı ve sosyal güvenlik sisteminin bozuk oluşunda hemfikir olan iki parti de Türkiye ekonomisi üzerindeki IMF ağırlığının farkındalar ve yeni dönemde de bilinen IMF görüşmeleri, kredi talepleri devam edecek.
   <br/>
   <br/>
   Orta Asya Türk Cumhuriyet'lerine büyük önem veren MHP, bu ülkelerle olan ekonomi alanındaki ilişkilerinde DSP kanadından herhangi bir engelle karşılaşmayacak. Çünkü, DSP'nin Türk Cumhuriyetleriyle olan ilişkilerde kullandığı söylem MHP'ninkine benziyor.
   <br/>
   <br/>
   ANAP lideri Yılmaz başbakan olduğu dönemde, 'Gelir dağılımındaki eşitsizlik rejimi tehdit ediyor' dese de, büyük sermayeyi büyük ölçüde desteklemişti. Gelir dağılımındaki bozuklukları gündemlerine alan MHP ve DSP'nin bu farkı kapatma adına somut projeleri ise henüz yok.
   <br/>
   <br/>
   Köylerde kurulacak çok işlevli kooperatifler, Ecevit'in ve MHP'nin 70'li yıllardaki söylemlerine yakın. Her iki parti de kooperatif anlayışının gelişmesinden yana. DSP ve MHP'nin üzerinde ittifak ettikleri bir başka nokta ise ekonominin her alanında uygulanılacak tasarruf tedbirleri.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4993-ey-istikrar-geldiysen-uc-kere-vur.html), [web.archive.org (arşiv bağlantısı)](http://web.archive.org/web/20131219135451/http://www.aksiyon.com.tr:80/aksiyon/haber-4993-ey-istikrar-geldiysen-uc-kere-vur.html)
