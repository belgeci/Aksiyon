# Demokrasi kaçkını, piyasa zengini

*Birol Uzunay Bilinmeyen-tarih*

<div>
 <p>
  <font>
   Çin zulmünden kaçıp Türkiye’ye sığınan Muhammed İsa Artış, seyyar satıcılıkla başladığı iş yaşamında bugün zirvede. Türkçe öğrenerek başladığı iş yaşamındaki başarısını serbest piyasaya bağlıyor
   <br/>
   <br/>
   Yaklaşık bir milyon kişiye ürün satan, tekstil sektörünün duayen ismi Muhammed İsa Artış, Sirkeci’nin dar ve kalabalık sokaklarını iyi tanıyor! Çok değil, daha 15 yıl öncesine kadar Doğu Türkistanlı bir göçmen olarak, bazen seyyar satıcılık, bazen hamallık, bazen de tezgahtarlık yapıyordu bu sokaklarda. 1980’lerde Çin’deki komünist yönetim tarafından baskı ve zulüm gören Doğu Türkistanlılar için Türkiye bir rüya ülkesiydi... Türkiye’deki soydaşları gibi oy kullanabilmeyi, serbetçe ticaret yapabilmeyi hayal bile edemeyen Doğu Türkistanlılar, binbir zorluklarla da olsa Türkiye’ye kaçıp, kurtulmak istiyorlardı. Henüz 20’li yaşlarda olan Muhammed İsa Artış da Türkiye sevdasına düşenlerdendi. Ölümü ve Çin işkencesini göze alarak geldiği Türkiye’de önce dil problemi yaşadı, sonra sistem... Yumurtanın bile devlet tarafından satıldığı komünist bir rejimden sonra Özal’ın etkisiyle girişim rüzgarının estiği Sirkeci sokakları, Muhammed İsa Artış’a başlangıçta şok yaşatsa da, karnını da doyuruyordu. Türkiye Türkçesi konuşamayan, ticareti bilmeyen bir genç İstanbul’da ancak kas gücüyle para kazanabilirdi. Muhammed İsa Artış da ekmek parası için bazen tonlarca yükü taşıyor, bazen de küçük tezgahında satış yapabilmek için zabıta gözlüyordu.
   <br>
    <br>
     İlk Türkiye izlenimlerini ise şöyle anlatıyor Artış: “Doğu Türkistanlı olduğumu söyleyince insanlar bana ‘Sen bizim atalarımızın topraklarından geliyorsun’ deyip ilgi gösteriyorlardı. Bu ilgi beni burada hayata bağladı ve hırslandırdı. Geldiğimde 83 seçimleri vardı ve meydanlarda insanlar bağırıyordu. Sorduğumda siyasetçiler oy istiyor dediler. İnsanların kendi yöneticisini seçebilmesine çok sevinmiştim. ”
     <br>
      <br>
       Gündüzleri tezgahtarlık, geceleri seyyar satıcılık yaparak başarılı olamayacağını anlayan Muhammed İsa Artış, 5 yıllık emeğinin sonunda sadece 7 bin 500 dolar biriktirebilmişti. Çevresinden aldığı borçlarla 17 metrekarelik bir dükkan açan Artış, bugün lideri olduğu gecelik sektörüne de girmiş oldu.
       <br>
        <br>
         Başarısının sırrını çok çalışmaya bağlayan Artış, gençlik yıllarının geçtiği komünist rejim ile bugünün Türkiye’sini ilginç biçimde kıyaslıyor: “Herşeye rağmen Türkiye’de çalışan kazanıyor ve başarılı olabiliyor; ya da bunun için ümit taşıyabiliyor. Biz baskı ve zulümle büyüdük. Türkiye bir fırsatlar ülkesiydi benim için; günde kaç saat çalıştığımı bile bazen hatırlamıyordum. Tekstil sektörünü öğrenmek içinde aylarca ücretsiz çalıştım. Hamallıktan, seyyar satıcılıktan hiç çekinmedim çünkü benim bugünü hedefleyen amaçlarım vardı” diyor.
         <br/>
         <br/>
         15 yıl önceki ticaretten anlamayan gurbetçinin çok gerilerde kaldığını söyleyen Muhammed İsa Artış, “Geçmişi hiçbir zaman unutamam ancak ayakta kalmak için gelecek daha önemli. Benim bugünkü işim sektörümdeki gelişmeleri yakalamak. Yurtdışı moda sektörünü yakından inceletiyorum. Bir model kaçırmak ya da yıllık büyüme hedefini tutturamamak yıkım olur. Ayakta kalabilmem için en az 30 ülkeye mal satmam gerekiyor. Bugün patron olsam da, ben yine de bir işçi ruhuyla çalışıyorum” diyor.
         <br/>
         <br/>
         İpekyolu Artış markasıyla bayan geceliği ve iç çamaşırı üreten Muhammed İsa Artış, Asya ve Avrupa ülkelerinden sonra bugünlerde Amerika pazarına girmeyi hedefliyor ve serbest ekonomik ortama  dua ediyor!..
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 11 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12052), [web.archive.org (arşiv bağlantısı)](http://web.archive.org/web/20050228023133/http://www.aksiyon.com.tr:80/yazdir.php?id=12052)
