# Tutumlu Sezer de emekli olmuş

*Hamza Erdoğan 2007.12.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Görevdeyken mütevazı ve tutumlu bir imaj çizen Sezer, emekliliğinde pek az faniye nasip olacak bir hayat sürüyor. Sezer çiftine, 50'ye yakın personel hizmet ediyor villalarında.  Evren ve Demirel ise çok daha mütevazı yaşıyor.
  </font>
 </div>
 <div id="newsText">
  <font class="detail-text">
   Ahmet Necdet Sezer, 7 yıllık cumhurbaşkanlığı süresince tutumlu tavrı ile gündeme geldi. Fakat Çankaya Köşkü'nü Abdullah Gül'e devrettikten sonra durumun böyle olmadığı ortaya çıktı. Sezer, Gölbaşı'ndaki villasına taşındıktan sonra neredeyse 'saltanatı aratmayacak bir hayat sürmeye başladı. Sezer çifti Köşk'ten ayrılırken 50 kişiye yakın koruma ve personel ordusunu da yanında götürdü. Sezer'in talepleri bununla da sınırlı kalmadı. Terhisini geç alan 10'uncu cumhurbaşkanı, Köşk'ten ayrılırken, kullandığı 4 makam aracını da halefi Gül'e bırakmayarak yanında götürmüş.
   <br/>
   <br/>
   Bu noktada, eski cumhurbaşkanlarından Kenan Evren ve Süleyman Demirel'in daha tutumlu olduğu ortaya çıkıyor. Cumhurbaşkanları Evren ve Demirel'in maiyetinde 25 civarında koruma memuru ve hizmet personeli bulunuyor. Kendilerine seyahat için de birer makam aracı tahsis edilmiş durumda.
   <br/>
   <br/>
   5 Mayıs 2000 tarihinde sürpriz bir şekilde Cumhurbaşkanı seçilen Ahmet Necdet Sezer, ilk zamanlarında seleflerinin aksine farklı bir cumhurbaşkanı profili çiziyordu; kırmızı ışıkta duruyor, markette sıra bekliyor, şahsi işlerinde kendi aracını kullanıyor, gösterişten uzak duruyordu. Alçakgönüllü ve halkın içinden bir devlet adamı portresi çiziyordu. Sonra Köşk'te sıkı tasarruf kararlarını hayata geçirdi. Araç sayısıyla beraber personel sayısında da tenkisata gitti. Yaverine ise 'Şatafat istemiyorum' talimatı verdi. Tüm personelden mesaileri sona erince evlerinin yolunu tutmalarını istedi. Basına yansıyan haberlere göre sabah yürüyüşlerinde peşine takılan korumalara 'gelmeyin' diyordu. Maaşının artırılmasını istemedi. Ahmet Necdet Sezer, oğlu Levent Sezer ile Evren Altunay'ın düğününü Çankaya Köşkü'nde yaparken elektrik parasını cebinden ödeyecek kadar titiz görüntü veriyordu. “Cumhurbaşkanının himayesinde…” ibaresinin her yerde kullanılmasına izin vermiyordu.
   <br/>
   <br/>
   TASARRUF YAPTI, 4  ARACI YANINDA GÖTÜRDÜ!
   <br/>
   <br/>
   Göreve gelmesini izleyen ilk yıllarda böylesi bir tutumluluk ve tevazu imajı sergileyen hukukçu Ahmet Necdet Sezer, seneler geçtikçe değişmeye başladı; bu değişim emekliliğinden sonraki hayatına da yansıdı. Yedi buçuk yıllık görevi esnasında yüzlerce kanun ve atamayı veto etmesi dikkat çekti. Çankaya Köşkü'nün kapılarını halka kapattı. 'Ağabey' diye hitap ettiği İlhan Selçuk ile Tuncay Özkan dışında gazetecilere ve medyaya da mesafeli davrandı. Kısacası, ilk yıllarında akıllara kazınan “tasarrufçu, mütevazı ve adil hukukçu Sezer” imajının hiç de öyle olmadığı ‘terhis olduktan’ sonra iyice ortaya çıkmış gibi görünüyor.
   <br/>
   <br/>
   864 rakımlı tepeye, 367 krizi sebebiyle yaklaşık dört ay rötarlı veda eden Ahmet Necdet Sezer, Ankara’nın Gölbaşı ilçesindeki Hacılar köyü’nde bulunan kendi villasına taşındı. Bu taşınma esnasında şahsi eşyalarının yanı sıra çok sayıda koruma memuru, hizmet personeli ve daha önce kullandığı makam araçlarını yanında götürdü. Buna göre, özel eğitilmiş 30 koruma polisinin yanında Sezer çifti, sağlıkçı, şoför, aşçı, bahçıvan ve temizlikçi gibi çalışanlarla birlikte 46 kişiyi Gölbaşı’na taşıdı.
   <br/>
   <br/>
   ABDULLAH GÜL, ARAÇSIZ KALDI
   <br/>
   <br/>
   Çankaya’da araç sayısını azaltarak tasarruf yoluna giden eski cumhurbaşkanının şimdi dört aracı olması dikkat çekiyor. Bunların ikisi sıfır olmak üzere, tamamı Mercedes marka yeni model araçlar. 11. Cumhurbaşkanı Abdullah Gül ise görevi devraldığında önce araçsız kaldı. Ardından Dışişleri Bakanlığı sırasında kullandığı makam aracını yanına alarak duruma çözüm buldu. Sezer’in Gölbaşı’ndaki evinin bahçıvanından temizlikçisine kadar tüm personelinin maaşını devlet ödüyor. Sezer çifti ise villalarında kitap okuyor, sinemaya gidiyor, ve alışveriş yapıyor. Hizmetindeki personelin devlete aylık maliyetinin yaklaşık 200 bin YTL’yi bulduğu tahmin ediliyor. Sezer’in yanında götürdüğü araçların sadece birinin fiyatı 200-250 bin Avro arasında değişiyor.
   <br/>
   <br/>
   Çankaya’nın envanterinde servis ve yük kamyonetleri de dahil toplam 103 araç bulunuyor. Sezer’in yanında götürdüğü iki araçla birlikte bunlardan sadece dördü yeni. Kalan araçların bir bölümünün yaşı 8 ila 16 yıl arasında değişirken, bazıları daha da yaşlı. Bunların büyük kısmı ömrünü tamamladığı için Köşk otoparkında çürümeyi bekliyor. Cumhurbaşkanı Abdullah Gül, Köşk’te makam aracı olmadığından Dışişleri Bakanlığı yaptığı dönemden kalan eski makam aracına biniyor. Yurtdışından gelen yabancı konukları da bu araçla taşınıyor.
   <br/>
   <br/>
   Bütçe görüşmeleri esnasında Köşk’ün eksikleri gündeme gelmişti. 16 yıldır tadilat yüzü görmeyen Çankaya’da hizmet veremeyecek durumda olan Cumhurbaşkanlığı kabul ve çalışma odası ile genel sekreterlik büroları ve resepsiyon solunu gibi bölümlerin onarımının yanı sıra daha etkin hizmet vermek amacıyla elektronik cihazların yenilenmesi için kaynak talebinde bulunulmuştu. Bunların yanı sıra Ahmet Necdet Sezer tarafından götürülen 4 aracın yerine yenileri satın alınacak. Emeklilik günlerinde ‘tutumlu’ imajını zedeleyen Ahmet Necdet Sezer’den bu fazla araçların, korumaların ve hizmetlilerin bir kısmının geri talep edilip edilmeyeceği ise belirsiz.
   <br/>
   <br/>
   ARMUTALAN ‘SAKİNSİZ’ KALDI
   <br/>
   <br/>
   Devlet, Ahmet Necdet Sezer’in yanı sıra halen hayatta olan iki cumhurbaşkanına hizmet sunuyor. Buna göre, 7. Cumhurbaşkanı Kenan Evren ve 9. Cumhurbaşkanı Süleyman Demirel de benzer hizmetlerden yararlanıyor. Eski Cumhurbaşkanı Evren’in maiyetinde 5,  Cumhurbaşkanı Demirel’in hizmetlerinde ise 6 personel bulunuyor. Yine Demirel’i 18, Evren’i ise 15 ila 20 arasında polis koruyor. Evren, 4 ay önce Bodrum Armutalan’dan İzmir’e taşındı. İzmir’de evi bulunan Evren, güvenlik gerekçesiyle, üst düzeyde korunan Balçova’daki askerî alanda ikamet ediyor. Evren, aynı zamanda hemşehrisi Genelkurmay eski Başkanı Hilmi Özkök ile de komşu.
   <br/>
   <br/>
   Türk siyasetine damgasını vuran Süleyman Demirel ise halen Ankara’nın meşhur Güniz Sokak’taki evinde oturuyor. Hasta eşi Nazmiye Hanım ile burada ikamet eden Demirel’in günde çok sayıda ziyaretçi kabul ve hâlâ bazı siyasetçilerle evinde toplantılar yapıyor. Sezer’in aksine Evren ve Demirel’e 1’er araç tahsis edilmiş durumda.
   <br/>
   <br/>
   Bu arada 9. Cumhurbaşkanı Süleyman Demirel’in Tuzla’da bulunan ve son 16 yılda üç defa uğradığı boş evi, 24 saat boyunca polis tarafından korunuyor. Demireller, özellikle 80’li yıllarda siyaset yasaklı dönemde kullandıkları eve son yıllarda uğramıyorlar bile. Ancak buna rağmen villanın bahçesine kurulan polis noktasında her gün altı polis ikişerli olarak nöbet tutuyor. Bu durum, sadece mahalle sakinlerini memnun ediyor. Çünkü polisin orada bulunması, çevredeki asayiş olaylarına karşı caydırıcı rol oynuyor.
   <br/>
  </font>
 </div>
 <div>
 </div>
 <div>
 </div>
</div>


## Yorumlar

### hamza aygün, 15 June 2012, 21:17
> Allahtan şimdi Abdullah Gül gibi biri cumhurbaşkanı oldu.

Kaynak: [www.aksiyon.com.tr](http://www.aksiyon.com.tr:80/aksiyon/haber-16527-33-tutumlu-sezer-de-emekli-olmus.html), [web.archive.org (arşiv bağlantısı)](http://web.archive.org/web/20130728195314/http://www.aksiyon.com.tr:80/aksiyon/haber-16527-33-tutumlu-sezer-de-emekli-olmus.html)
