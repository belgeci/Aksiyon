# O şimdi Şeyhülmuharririn

*İsrafil Hancı 1996.12.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yazmak yaşamaktı onun için; Tutkuya dönüşmüş bir sevda, bir ihtirastı. Ve hayatı anlamlı kılmak, yeni ufuklara kanat çırpmak, aydınlık yarınlara kapılar açmaktı.
  </font>
 </div>
 <div id="newsText">
  <font class="detail-text">
   Tam elli yıl kalemin kudretiyle verilen mücadele... Kaleme adanmış bir ömür. İçiçe yaşanılan sevinçler ve hüzünler, ama yılmamak. Yılmadı, ayaklarına serilen dünya nimetlerine aldırış etmeden yürüdü doğru bildiği yolda. Ucuz işlere aklı ermedi, siyasi kudrete kul olmadı...
   <br/>
   <br/>
   Yarım asır önce başlattığı serüvenini hâlâ aynı iştiyak ve azimle sürdürüyor. Çıkış noktasındaki inanç ve idealinden hiçbirşey kaybetmeden.  İrfan mürekkebiyle doldurduğu kalemi yeri geldi muştular dağıttı, yeri geldi keskin bir kılıç oldu haksızlık karşısında.
   <br/>
   <br/>
   Milli kavramların yerli yerine oturtulması ve üzeri küllenmeye çalışılan hakikatlerin "gün ışığında" aydınlatılması için savaştı. "Alperenlerin" kısılmış sesleri onun kalemiyle yankılandı kulaklarımızda. Onun yazılarıyla duyduk ezeli türkümüzün sesini.
   <br/>
   <br/>
   O, İslamTürk davasının yücelmesi için çırpındı durdu hep. Hiçbir karşılık beklemeden. Ama onun çığlıklarına gönlünü açanlar yalnız bırakmadılar onu. Ve layık olduğu yere oturtdular. Şimdi o, yazarların reisi; Şeyhülmuharririn.
   <br/>
   <br/>
   Şeyhülmuharririn Ahmet Kabaklı. Bu unvan Aydınlar Ocağı tarafından verildi Ahmet Kabaklı'ya. Türkiye Yazarlar Birliği ile Gazeteciler ve Yazarlar Vakfı da programa destek oldular. Prof. Abdülkadir Doruk'un teklifiyle başlayan bu süreç muhteşem bir törenle son buldu.
   <br/>
   <br/>
   Ödül töreni gerçekten muhteşemdi. Bakanlar, milletvekilleri, edebiyat ve kültür çevrelerinin saygın isimleri ve Türkiye'nin önde gelen işadamları. Ayrıca Kabaklı Hoca'nın gözesinden su içenler; okuyucuları... Onu alkışlamak ve kutlamak için doldurmuşlardı salonu.
   <br/>
   <br/>
   Kabaklı Hoca, kendisine gösterilen bu teveccühten memnun; "İnsanlar kendilerinden daima şüphe etmeliler. Ben de devamlı kendimden şüphe ederim. Birşeye layık olmak ancak Allah'ın lütfuyla mümkündür. O'nun istemesiyle övülüp sevilmek beni çok bahtiyar etti." Elli yıllık mücadelesinin sonunda böyle bir ilgiye mazhar olmak Kabaklı Hoca'yı sevindirmiş ama onu üzen şeyler de yok değil.
   <br/>
   <br/>
   Hoca, Tercüman gazetesinde 30 yılını geçirdiği arkadaşlarına kırgın: "Tercüman'daki bütün arkadaşlar benim elimde yetiştiler. Yavuz Donat, Taha Akyol, Rauf Tamer...  Bütün bu arkadaşlarımız, sanki bir ömrü beraber geçirmemişiz gibi hayret edilecek derecede sükut içindeler. Belki gazetecilik rekabetiyle yapılan bu harekete gönlüm rıza göstermiyor."
   <br/>
   <br/>
   Hayatı boyunca herkesin yardımına koşması, gençlerin önünü açmasıyla tanıdığımız Kabaklı Hoca, vefasızlığa tahammül edemiyor. Aslında Hoca'yı üzen, yalnızca kendisine karşı gösterilen lakaytlık değil. Kadir bilmezlik ve kendi insanını küçük görme illetinden kurtulamayışımız derinden yaralıyor onu.
   <br/>
   <br/>
   Sağ, kompleksten kurtulmalı
   <br/>
   <br/>
   Bir solcu propagandası olan "sağdan adam çıkmaz" safsatasına hâlâ inananların olduğunu söylüyor Hoca: "Bizim zümrede, yetişmiş insana değer verilmiyor hâlâ. Bu ilgisizlik de yetişmiş insanları karşı tarafa geçmeye itiyor. Çünkü tatmin olamıyorlar burada. Yani kendilerini sola tasdik ettirmeden adam olamazlar adeta. Bu çok acı şeydır."
   <br/>
   <br/>
   Bütün hayatı boyunca bu kompleksin yok edilmesi için mücadele eden Kabaklı Hoca, bu aşağılanmaya kendi ruhunda hiç yer vermedi. İlk günden itibaren kendini hakkın savunucusu olarak hep üstün gördü. Hiç kimsenin karşısında eğilmedi, büzülmedi. Kaleminin gücüyle başı hep dik gezdi.
   <br/>
   <br/>
   Meslektaşları gibi ne Galatasaraylıydı ne de Mülkiyeli. Çekirdekten yetişme Babı Âli gazetecisi hiç değildi. Bir taşra mektebinden mezun kendi halinde bir taşra öğretmeniydi. Fakat Cemil Meriç gibi bir öğretmenin tedrisinden geçmişti.
   <br/>
   <br/>
   İçinde yanıp tutuşan yazma arzusu, onu okulun dar kalıplarından sıyırarak yeni dünyalara yelken açtırdı. 1955'te Tercüman gazetesinin düzenlediği makale yarışmasında birinci seçilmesiyle hayatının istikameti değişti. Bir gazetenin köşe yazarıydı artık. Daha sonra yaptığı hukuk tahsili de yazma tutkusundan koparamadı onu. Yazdı yazdı...
   <br/>
   <br/>
   Elli yıldır aksatmadan yürüttüğü günlük yazma zorunluluğu yanında bir benzeri olmayan Türk Edebiyatı Tarihi ve herkesin bir başyapıt olarak kabul ettiği "Temellerin Duruşması "gibi eserleri de armağan etti bize.
   <br/>
   <br/>
   Yalnız "TÜRK EDEBİYATI" yeter
   <br/>
   <br/>
   Türk Edebiyatı Dergisi ise apayrı bir başarı örneği. 24 yıl hiç aksamadan her ay yayınlanması Türkiye'de dergicilikten özellikle edebiyat dergiciliğinden anlayanlar için büyük önem taşır. 24 sene boyunca her ay aynı maddi sıkıntıları çekerek bir sonraki ayın telaşına düşmek... Bilen bilir.
   <br/>
   <br/>
   Türk Edebiyatı Dergisi bir okul oldu, ekol oluşturdu. Bugün kültür ve edebiyat dünyamızda söz sahibi birçok yazar bu okulun öğrencileri. Ahmet Turan Alkan, Sevinç Çokum, İskender Pala, Emine Işınsu, Ayla Ağabegüm bunlardan yalnızca birkaçı. Ahmet Kabaklı Hoca, yalnız bu başarısıyla şeyhülmuharririn unvanını hak ediyor.
   <br/>
   <br/>
   Doğru bildiği yolda sebat, hayatının ilkesiydi. Her alana el atma, her konuda kalem oynatma ihtirası altında boğulmak yerine zor alanlarda alın teri dökmeyi tercih etti o. İlk günkü üslubunu hiç bozmadan, kendini yenilemek mesafesizliğine düşmeden bugünlere geldi. Ahmet Kabaklı Hoca'nın yazılarında hâlâ aynı o Alperen tavrı ve destansı tad hakim.
   <br/>
   <br/>
   İlk makalelerinde var olan polemik ağırlık yerini ılımlı bir  üsluba bırakıyor ama bugünkü yazılarında da aynı isyanın izlerine rastlamak mümkün. Hâlâ isyankar bir ruh taşıdığını saklamıyor Kabaklı Hoca: "Polemik hayatım şundan ileri gelir. Haksızlıklara karşı gönlüm hiç rıza göstermedi. Tepki gösterdim. Birileri kalkıp da Yunus Emre'ye Marksist bir gömlek giydirmeye kalkarsa ne yapacaksınız. Biz Yunus, Mevlana gibi büyüklerimize yüksek bir kıymet yükleriz. Onlara dil uzatılması bizi yaralar. Şimdiye kadar objektif oldum ama mutedil olamadım. Haksızlıklara karşı acımasızım."
   <br/>
   <br/>
   Kabaklı Hoca elli yıllık mücadelesinin rövanşını şeyhülmuharririn unvanıyla perçinledi. Ama o, hesabının kapandığını düşünmüyor. Halkın gözündeki yerini Hakkın nezdinde de muteber kılmak için çaba harcıyor. Aslında o, büyük hayallerini bundan sonra gerçekleştirmenin peşinde. Kafasında birçok proje var; Alperen kitabı, Türk destanları ve Temellerin Duruşması: "Destanları bütün motifleriyle feyizli Türk gençliğine Geothe ve Homereos'un yazdığı gibi yazmak gibi bir hırsım, emelim var. Malzemeler hazır. Allah ömür verirse bunu tamamlamayı düşünüyorum. Temellerin duruşması için de yoğun bir istek var. İnşaallah onu da tamamlayacağım."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2F7A8B04285B189B8526DEC669B3E9C4?newsId=2067), [web.archive.org (arşiv bağlantısı)](http://web.archive.org/web/20140607171504/http://www.aksiyon.com.tr:80/aksiyon/newsDetail_getNewsById.action;jsessionid=2F7A8B04285B189B8526DEC669B3E9C4?newsId=2067)
