# Ya topçu, ya popçu

*İsrafil Hancı 1995.12.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Hayret bi şey", "Kafayı taktım", "Hadi yine iyisin", "Bandıra bandıra ye beni" gibi argo nakaratlarla; "şıkıdım şıkıdım oynarken" bir yandan da , "Roma'yı da yakarım", "Ateşteyim ateşte", "Oynatmaya az kaldı" gibi şarkıların sözlerinin müziğimizi yozlaştırması bir yana, bu basit müziğin para ve şöhret getirmesi gençlik arasında yeni bir zenaatın doğmasına neden oldu; "müzisyenlik".
  </font>
 </div>
 <div id="newsText">
  <font class="detail-text">
   Gençliğin daha önceleri doktor, mühendis olma gibi istekleri şimdi yerini müzisyen olmaya bıraktı. Üniversiteyi kazanmış, mühendislik, hukuk, tıp öğrenimi gören gençler bile artık kısa zamanda şöhret ve para getirecek yolu tercih ediyorlar. Sesine ve fiziğine güvenen herkes kısa yoldan şöhret olma tutkusuyla plakçıların ve müzisyenlerin kapısını aşındırıyor. Hemen her gün yeni bir starın ekranlarda boy göstermesi genç yürekleri oynatmaya yetiyor ve soluklar plakçıların önünde alınıyor.
   <br/>
   <br/>
   Popüler müzik, tüketim toplumunun müziği olduğu için kısa yoldan köşe dönme hayalleri tabii olarak müziğe yansıyor. Ayrıca ülkemizdeki işsizlik probleminin had safhaya ulaşması da gençliğin pop'a yönelmesinde bir başka etken. Çünkü her öğrenci okuduğu üniversitenin kendisine iş garantisi sağlamadığının farkında. Bu nedenle, medeni cesaretini kullanarak sahasıyla ilgili olmayan; ama popüleritesi yüksek görünen müziğe sarılıyor.
   <br/>
   <br/>
   Hemen herkesin popüler müzik soluduğu böyle bir atmosferin dışında kendilerine mütevazı hedefler çizip mücadele veren gençler de yok değil. Onlar da pop'a olan eleştirilerini bir tepki müziği olan rock'la dile getiriyorlar. Bu grupların kozmopolit pop ortamından ayrılan belirgin özellikleri ve kimlikleri de var. Mesela 5 kişiden oluşan "Serora Nat" grubu, bir Anadolu çalgısı olan bağlamayı da kullanarak Kürtçe rock yaparken, adları henüz belli olmayan; ama büyük ihtimalle "Derviş Rock'çılar" unvanıyla ortaya çıkacaklarını belirten 4'lü grub ise, Yunus Emre'nin ilahilerini rock formuyla sunmaya hazırlanıyorlar. Ayrıca bütün ısrarlara rağmen 'ille de sanat müziği' diye direnen Mesut Çakarlı da başka bir şekilde mücadelesini sürdürüyor.
   <br/>
   <br/>
   Kaset yapıp, para kazanmak, ünlü olmak elbette onların da hedefi ama onlar bu işin o kadar kolay olmadığının da farkındalar. Yaşadıkları birkaç tecrübe, bu piyasanın kurtlar sofrasından farksız olduğunu göstermiş onlara.
   <br/>
   <br/>
   Gerçi kaset yapma arzusuyla yanan herkes bir müddet sonra aynı gerçekle burun buruna geliyor; ama gençlik bu, başlattığı mücadeleden de vazgeçmiyor. Bu uğurda her yolu deniyor, çalınmadık kapı bırakmıyor.
   <br/>
   <br/>
   <br/>
   <br/>
   PARA VE ŞÖHRET MERAK UYANDIRIYOR
   <br/>
   <br/>
   <br/>
   <br/>
   Ünlü besteciaranjör Melih Kibar da bu konuda sürekli arananlardan biri: "Üniversitelerin her bölümünden gençlerin bu işe merak sarmaları Şöhret ve para sebebiyledir. Bana da bir sürü genç insan geliyor, kaset yapma konusunda yardım istiyorlar. Onlara söylediğim, 'Müziği seviyorsanız gereklerini yerine getirin' oluyor. Sonra zannedildiği gibi televizyona çıkan her şarkıcı para kazanamıyor."
   <br/>
   <br/>
   MÜYAP Başkanı Şahin Özer de gençlerin pop'a olan ilgilerinin son zamanlarda daha da arttığını belirtiyor ve gençleri uyarıyor: "Gün geçtikçe bu iş zorlaşıyor. Bu sebeple gençlerin müziği ciddiye alarak yapmaları gerekiyor."
   <br/>
   <br/>
   Pop'a yönelik bu talep patlaması ilk bakışta Türk müziği adına bir gelişme olarak görülebilir; ancak işinin hakkını vermeye çalışan gerçek müzik adamlarının bu ortamdan duydukları rahatsızlık isyana dönüşüyor. Çünkü 3.5 milyonluk devasa bir sektör haline gelen müzik piyasasında dönen dolaplar, bütün müzikseverleri hüzne boğuyor. Şahin Özer'in ifadesiyle; "Sevgililerini star yapmak için uğraşan yapımcılardan" diğer meslektaşları da rahatsız.
   <br/>
   <br/>
   Pop rüzgarını yönlendiren bu piyasa yalnızca 400 şirketten oluşan kaset yapımcılarıyla sınırlı değil. Hatta megastarların ortaya çıkmasında başrolü oynayan; televizyonlar. Sayıları ikibine yaklaşan özel radyo ve onlarca özel televizyon kanalının varlığı artık seri üretim temposuyla şarkı ve şarkıcı üretilmesini zorunlu kılıyor.
   <br/>
   <br/>
   Işte bundan dolayı büyük meblağlar harcayarak kaset yapmak star olmak için yetmiyor, hatta bu iş için başlangıç bile sayılmıyor. Arkasından klip çekmeniz ve bunu televizyonlara kabul ettirmeniz de gerekiyor. Tabii bunun için yüzmilyonları, hatta milyarları gözden çıkarmayı göze alırsanız. Televizyonların, özellikle klip yayını yapanların, para almadan klip yayınlamadıkları bilinen bir gerçek.
   <br/>
   <br/>
   Televizyonlar, erotik ağırlıklı kliplerin lojistik desteğiyle hit olacak şarkılar konusunda belirleyici konumunda. MÜYAP Başkanı Şahin Özer, star üretilmesinde inisiyatifin ve gücün televizyonlarda olduğunu ifade ediyor: "Biz yüzlerce kaset yapıyoruz ama bunlar arasından bazılarını seçip göklere çıkarıyorlar, hit yapıyorlar, bazılarına da hiç iltifat etmiyorlar. Tabii onların seçtikleri genelde pop şarkılar."
   <br/>
   <br/>
   Yani iş dönüp dolaşıp paraya dayanıyor. Herşeyiyle para kazanma felsefesi üzerine kurulmuş olan bu müzik piyasası, sahip olma hırsını değer haline getirerek diğer bütün değerleri insafsızca ve hoyratça yok etmeye devam ediyor.
   <br/>
   <br/>
   "Pop Çağı Ateşi " adlı eserin yazarı Can Kozanoğlu, "Pop Çağı" adını verdiği bu ortamın yeni şiddetlere gebe olduğuna dikkat çekiyor: "Pop çağının kendi ürettiği bir şarkıyı iki aydan fazla, kendi çıkardığı bir şöhreti altı aydan fazla yaşatmayan hızı, pop sevgilere de yansıyor. Onlar da hızla gelip geçiyor. Bir sevgi dalgasıyla bir şiddet dalgası ardarda gelebiliyor. Neyse ki sevginin, dönemlerden bağımsız, çağın ateşine dayanıklı bir tarafı hâlâ var da, hayat büsbütün çekilmez olmuyor. Şiddete karşı sığınaklar inşa edilebiliyor. Ama Türkiye'nin işi zor, çünkü 'A sınıfı' şiddet de, 'Ay inanmıyorum!' sesleri arasında yavaş yavaş geliyor."
   <br/>
   <br/>
   Can Kozanoğlu, son zamanlarda patlayan pop'un yalnızca belli bir müzik formuna verilen ad olduğunu belirtiyor kitabında. Pop müziğin, pop kültürün bir sonucu olarak ortaya çıktığını savunan Kozanoğlu, bu müziği, belli estetik değerleri üzerinde taşımadığı ve topluma birşey vadetmediği gerekçesiyle de eleştiriyor: "Bu müzik, daha söylenmemiş "yeni"yi söyleyemiyor. Yeni birşey önermiyor, "genç olmanın hakkını veremiyordu."
   <br/>
   <br/>
   <br/>
   <br/>
   POPÜLER MÜZIĞIN
   <br/>
   <br/>
   ARABESKTEN FARKI YOK
   <br/>
   <br/>
   <br/>
   <br/>
   Forum ve içerik olarak yepyeni bir müzikmiş gibi sunulan pop, aslında arabeskten ve daha önceki yıllarda patlama gösteren aranjmanlardan farklı değil. Ayrıca, bir haftalık aralarla hit olan bütün pop şarkılar da birbirinin aynı. Teknolojinin sunduğu imkanlarla bütün sesler ve ritimler aynı sounddan çıkma tek bir şarkının değişik isimlerle ortaya konmasından başka bir şey değil.
   <br/>
   <br/>
   Hani Ruslar'ın meşhur tahta bebekleri, matruşkalar vardır ya. Birini kaldırdıkça altından boyutları daha küçük ama renkleri birbirinin aynı olan cilalanmış, parlatılmış allı pullu bebekler çıkar. Bugün, megastar olarak piyasaya çıkan şarkıcılar da böyle değil mi? Abartılmış imajlarla cilalanıp birbiri ardına sahneye çıkarılıyorlar; ama bunların hiçbiri farklı bir şey söylemiyor, estetik duygularımızı geliştirecek kendi öz mûsikîmizden motifler taşımıyor.
   <br/>
   <br/>
   MÜYAP Başkanı Şahin Özer de var olan müziği gerçek anlamıyla bizim müziğimiz olarak görmüyor. Mevcut ortamı bir geçiş dönemi kabul ediyor Şahin Özer: "Şu anda yaptığımız müzik ne bizim, ne de halkın müziği. Ama her dalda yaşanan değişim, müziği de etkiliyor. Ve ben inanıyorum ki ikibinli yılların başında gerçek müziğimizi bulacağız."
   <br/>
   <br/>
   Pop'un müzik dünyasındaki egemenliğinden duyduğu rahatsızlığı gizlemeyen yapımcı Özer, müziğimizin geleceğinden de umutlu. Son zamanlarda fırtınaya dönüşen pop rüzgarının gerçek mecrasına doğru estiğine inanıyor: "Bu fırtınalar dinecek ve kendi özümüze döneceğiz. Insanlarımız artık Türk Sanat Mûsikîsi'ni modernleşmiş senfonik yapısıyla dinlemeye başladılar. Çünkü bütün müziğimiz Türk Sanat Mûsikîsi içinden çıkmıştır. Şimdiye kadar her beş senede bir müzik patlaması yaşandı ama artık bütün patlamalar bitti, durulma dönemi başladı."
   <br/>
   <br/>
   Aslında Türkiye, pop müziğin, biraz farklı biçimlerde de olsa, patlamalar yaşadığı dönemleri daha önce de yaşamıştı. Aranjmanlar, 60'ların 45'lik pazarında önemli paya sahipti. Ve arkasından gelen arabesk kasırgası da uzun yıllar etkisini sürdürdü.
   <br/>
   <br/>
   Arabeskle pop arasındaki fark; birinin kırsal kesimden kente göç eden birinci kuşağın sesi olması, diğeri ise şehirleşme sürecinin bir sonucu şeklinde tezahür etmesiydi. Yani pop müziğinin popüler olması yeni bir şey değil. Patlamaların ve arayışların kökeni cumhuriyetin başlarına kadar dayanıyor.
   <br/>
   <br/>
   Asırlar öncesine dayanan kendi mûsikîmizin yasaklanıp, yerine Batı müziğinin ikame edilmek istenmesi Türk toplumunda galeyana sebep oldu. Boşluklar rastgele patlamaları getirdi. Çünkü susturulan ruhumuz nerede patlaması lazım geldiğini bilmiyordu. Ve şimdiye kadar yaşanan bütün patlamalar, ağzına tıkaç kapatılan ruhumuzun isyanıydı. Prof. Dr. Ümit Meriç; "Bî baht olanın bağına bir katresi düşmez / Baran yerine dürr ü güher yağsa semadan' şarkısını sevenler bir anda boşlukla karşılaştılar" diyor.
   <br/>
   <br/>
   Bugün pop'un rüzgarıyla yalpalanan gençliğe kendi değerleri adına ne verilmişti ki onlardan kendi müziğinin çağdaş yorumu istensin, asırların sesine günümüzden bir nağme katkısı beklensin?
   <br/>
   <br/>
   Sosyolog Ümit Meriç, yasaklamalarla ortaya çıkan müzik boşluğunun pop'la doldurulduğunu belirtiyor: "Tabiat boşluktan nefret eder. Bizde müzik devlet tarafından yasaklanmış. O dönemin radyolarından kaldırılmış. Konservatuvarımız zaten kendi mûsikîmizi öğretmiyordu. Batı müziği ise kendi mûsikîmiz değildi. Kendi ruhumuzin iniş çıkışlarını dalgalanmalarını ifade etmekten uzaktı. Her bakımdan uzak, form olarak, muhteva olarak."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-95-ya-topcu-ya-popcu.html), [web.archive.org (arşiv bağlantısı)](http://web.archive.org/web/20140329063701/http://www.aksiyon.com.tr:80/aksiyon/haber-95-ya-topcu-ya-popcu.html)
