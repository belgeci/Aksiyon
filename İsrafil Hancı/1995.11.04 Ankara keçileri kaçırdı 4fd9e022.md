# Ankara keçileri kaçırdı

*İsrafil Hancı 1995.11.04*

<font class="agenda2NewsSpot">
 Yanlış değerlendirmeler ve ilgisizlikten dolayı soyu tükenme noktasına gelen Ankara keçisinin dışarıya ihracı yasak. Yıllardan beri uygulanan bu politika için gösterilen sebep ise çok ilginç: Ankara keçisinin dünyaya yayılmasına engel olup tekel oluşturmak.
</font>
<font class="newsDetail">
 Bizdeki adı; Ankara keçisi. Namı diğer; tiftik keçisi. Dünyaca bilinen ismi ise; Angora. Hemen ilk bakışta Angora'nın, Ankara'dan mülhem bir isim olduğu anlaşılıyor. Yani tiftik keçisinin kökeni bize ait. Bizim topraklarımızda boy vermiş bir step hayvanı. Rivayetlere göre Amerika'ya gidişi Osmanlı padişahlarından birinin hediyesi olarak gerçekleşmiş, Güney Afrika'ya ise Ingilizler tarafından kaçırılmış.
 <br/>
 <br/>
 Ankara keçisi, özellikle Orta Anadolu Bölgesi'nin ekolojik yapısında önemli bir denge unsuru. Ayrıca, radyoaktif ışınlara karşı koruyucu özelliğe sahip olduğu için de tiftik, sanayimizin vazgeçilmez bir parçası. Tarihi etüdlere göre Anadolu'ya yine Türkler tarafından getirilmiş olan bu hayvan, Orta Anadolu'nun toprak ve iklimi ile iyi bir şekilde bağdaşmış ve asırlardan beri köylünün gelir kaynağı olmuş. Ancak son yıllarda tiftik keçisi hayatta kalma mücadelesi veriyor. Soyunun tüketilmesine karşı direniyor.
 <br/>
 <br/>
 Bütün bu ilgisizlik bir yana, 1978'den beri uyguladığımız bir politika var ki evlere şenlik: Yıllardan beri damızlık tiftik keçisi ihracatı yasak. Bunun elbette çok önemli bir sebebi(!) var; Ankara keçisinin dünyada yayılmasını önleyip tekel oluşturmak. Yazının devamını okursanız bu gerekçenin ne kadar komik bir şey olduğunu anlayacaksınız. Belki katıla katıla güleceksiniz ama bu, yüreğinizin sızlamasını engellemeyecek.
 <br/>
 <br/>
 Orta Anadolu köylüsü, yıllardır hemhal olup kaynaştığı tiftik keçisini istemeyerek de olsa elinden çıkarıyor. Çünkü, Ankara keçisinin son zamanlardaki durumu çifçilere kâr yerine zarar getiriyor. Küçük cüsseli ve zarif bir hayvan olan tiftik keçisinin en önemli yanı tiftiği.  Ve tiftik denen ürün katıldığı her mamülün değerini yükseltiyor. Ama buna rağmen para etmiyor ülkemizde. Bundan dolayı da Ankara keçisi hızla yok oluyor.
 <br/>
 <br/>
 Bir keçiden yılda elde edilen tiftik, ortalama 2 kilo. Tiftiğin geçen seneki kilo fiyatı ise yüzbin lira  civarında imiş. Yani köylünün bir keçiden elde edeceği yıllık gelir, ikiyüz bin lira. Bundan dolayı da hiç kimse tiftik keçisi beslemeye yanaşmıyor artık. Şimdiye kadar elinde tutanlar da "baba yadigarıdır" diye satmaya kıyamayanlar. Zaten yıllara göre yapılmış istatistiklere baktığımızda ortaya çıkan tablo dehşet veren yüzüyle karşılıyor bizi.
 <br/>
 <br/>
 <br/>
 <br/>
 MÜZEDE KORUYACAĞIZ ONLARI
 <br/>
 <br/>
 <br/>
 <br/>
 1960 yılında 6 milyon olan keçi sayısı 93'te 700 bine düşmüş. Şimdilerde ise bu sayının 300 binlere kadar gerilediği belirtiliyor. Bu gidişin önü alınmazsa en fazla iki sene içinde Ankara keçisini sadece müzelerde göreceğiz. Hatta bunun hazırlıkları da tamam. Ankara Lalahan'da bulunan Hayvancılık Araştırma Enstitüsü bünyesinde bir tiftik keçisi müzesi oluşturulmuş. Müzede Ankara keçilerinin doldurulmuş maketleri ve çeşitli tiftik örnekleri sergileniyor.
 <br/>
 <br/>
 Enstitü Müdürü Ramiz Güven, Ankara keçisinin müzeye düşmesi korkusunu yüreğinde taşıyor ve devletin bu işe el atarak acil önlemler almasını istiyor: "Özellikle son yıllarda birtakım yanlış değerlendirmelerle Ankara keçisi yok edilmeye çalışılıyor. Birileri çıktı, ormanlar elden gidiyor, bunun sebebi keçiler. Öyleyse yok edin, demeye başladı. Halbuki bu tamamen yanlış bir değerlendirme. Ayrıca keçiden elde edilen tiftik para etmediği için köylü keçiyi elinde tutmak istemiyor. Bundan dolayı yeni çözümler üretilmeli. Yetiştiricilere destek verilmeli. Yeni kooperatifler kurmak ve birliktelikler oluşturmak şart."
 <br/>
 <br/>
 <br/>
 <br/>
 TIFTIK CEMIYETI'NIN HATASI
 <br/>
 <br/>
 <br/>
 <br/>
 Tiftik keçisi, Türkiye'de en eski örgüte sahip olan hayvancılık kollarından biri. Ancak bu örgüt gerek finans yapısı gerek yönetim anlayışı nedeniyle verimli çalışamamış. Hayvancılık Araştırma Enstitüsü'nün kuruluş amacı da aynı. Enstitütü 2 Mayıs 1930 tarihinde Türkiye Tiftik Cemiyeti tarafından kuruluyor. Burada yetiştirilen tiftik tekeleri Ankara keçisi yetiştiricilerine dağıtılmaya başlanıyor. Böylece ilk tiftik keçisi ıslah çalışmalarına başlanıyor.
 <br/>
 <br/>
 1951 tarihinde Ankara keçisi ve tiftik ıslahı çalışmalarına devam etmesi şartıyla çiftlik Tarım Bakanlığı'na devrediliyor. Enstitünün şimdiki işlevi de Ankara keçisini korumaya yönelik; ama son yıllarda burada da gereken ciddiyet gösterilmemiş. Enstitüde önceki yıllarda yüzlerce hayvandan oluşan sürüler beslenirken günümüzde bu sayı elliyi bulmuyor. Büyük özverilerle Tiftik Cemiyeti'ni kuran yetiştiriciler, bugünkü kötü gidişi o günden görmüş olacaklar ki kendi aralarında böyle bir birlik oluşturmuşlar.
 <br/>
 <br/>
 Ve daha sonraki yıllarda Ankara keçisinin refahı için cemiyetlerini Tarım Bakanlığı'na devretmişler. Ama bu düşüncelerinde yanıldıkları bugün açıkça görülüyor. Çünkü şimdiki adı, Hayvancılık Araştırma Enstitüsü olan bu kuruluşun, vazifesini gerektiği şekilde ifa ettiği söylenemez. Tarım Bakanlığı, bugünkü gelinen noktada en fazla sorumluluğun kendisinde olduğunu kabul etmeli ve ona göre çözüm üretmeli.
 <br/>
 <br/>
 Gerçi enstitüde yetiştirilen keçilerden, köylünün yetiştirdiklerine oranla daha çok tiftik elde ediliyor; ama buradaki yöneticiler de verimden pek memnun değil. Yani verimi yüzde yüz artırsan da yine zarar etmekten kurtulamıyor Ankara keçisi. Öyleyse bunun çözümü nedir? Nesli tükenmek üzere olan bu sevimli hayvanlarımızın hayatını nasıl idame ettireceğiz?
 <br/>
 <br/>
 <br/>
 <br/>
 DEVLET DESTEĞI ŞART
 <br/>
 <br/>
 <br/>
 <br/>
 Tiftik keçisi üzerinde yaptığı araştırmaları ile tanınan Veteriner Hekim Aziz Öztürk, bunun çözümünü şöyle açıklıyor: "Tiftiğin kullanım alanları sınırlı. Daha çok sanayide kullanılıyor. Bizdeki kullanım alanı battaniye ve turistik eşya ile sınırlı. Bundan dolayı fazla para etmiyor. Tiftik keçisi bizden başka sadece Güney Afrika ve az sayıda da Amerika ve Yeni Zelenda'da var. Ama oralarda böyle bir problem yok. Çünkü bu ülkelerde devlet direkt olarak tiftiği destekliyor, sübvanse ediyor. Buralarda devletin en az yedi yıllık stokları var ve buna rağmen tiftik alımını sürdürüyorlar."
 <br/>
 <br/>
 Problem sadece devletin sübvanse etmesiyle de bitmiyor tabii. Asıl çözüm, tiftik sektörüne gereken önem verilerek bu işi profesyonel manada yapmak. Yani, son yıllarda dünyanın en büyük tiftik üreticisi ve ihracatçısı durumuna gelen Güney Afrika'nın yaptığını yapmak. Gerçi topraklarımızdan götürerek besledikleri Ankara keçisini bizimkilerle kıyaslamak bile yüreğimizi burkuyor ama gerçeği ve çareyi görmek için de başka şansımız yok gibi.
 <br/>
 <br/>
 ZENGINLERE DE GÖREV DÜŞÜYOR
 <br/>
 <br/>
 <br/>
 <br/>
 Orta Anadolu'nun tabii ortamına uyum sağlamış ve bölgenin ekolojik dengesinin vazgeçilmez bir parçası olan Ankara keçisi, önlem alınmadığı taktirde nesli münkariz olmaktan kurtulamayacak. Maddi gelirini ve manevi değerini bir tarafa bırakacak olsak da ekolojik dengenin korunması için onun yerine neyi koyacağız?
 <br/>
 <br/>
 Ankara keçisi, sağlıklı ve insani bir ortamda yaşamamızın da vazgeçilmez bir şartı. Tabii ortamı yok etmek kolay ama, o dengenin oluşması için asırlarca beklemek gerektiği herkesçe biliniyor. Öyleyse üzerimize düşeni yapmak için neyi bekliyoruz? Sözümüz yalnızca devlet yetkililerine değil, herkese. Özellikle Orta Anadolu'nun paralı iş adamlarına.
 <br/>
 <br/>
 Onlar da tiftik sektörüne yapacakları yatırımlarla hem yaşadıkları ortamın korunmasını sağlayacaklar hem de yurtdışına yapacakları tiftik ihracatıyla zenginliklerine zenginlik katacaklar.  Zararın neresinden dönersek kârdır.
 <br/>
 <br/>
 <br/>
 <br/>
 Prof. Dr. Numan Akman (Ankara Üniversitesi Ziraat Fakültesi)
 <br/>
 <br/>
 Çok yönlü çözüm aranmalı
 <br/>
 <br/>
 Devlet, bu işin gönüllülerini belirleyip bunları destekleyebilir. Ama Türkiye'de çok ilginç şeyler oluyor. Mesela martta başlayarak nisan, mayısta hayvan kırkılır, haziranda kararname çıkartılır. O zaman da üreticinin elinde tiftik kalmamıştır zaten. Daha sonra kooperatif de aracıdan alır tiftiği. Belki çelişkili gelebilir ama sayının azalması belki tiftik keçisinin kurtulması için bir fırsat olabilir. Yani desteklenecek yetiştirici sayısı azalacağından belki devlet bu işe el atar.
 <br/>
 <br/>
 Aslında yetiştiricilik iyi kontrol edilirse bir çıkış yolu elde edilebilir. Ayrıca tiftik keçisinin eti ve sütünden azami gelir elde edilme yoluna gidilebilir. Mesela bir tiftik keçisi derisine görsel malzeme olarak kim para vermez. Yoksa sadece tiftiğe dayandırarak altından kalkmak mümkün değil. Ingiltere, dünyanın en büyük ihracatçılarından biri. Ama elinde bir tane tiftik keçisi yok. Ama ne yapıyor, alıp stokluyor, piyasaya sürüyor.
 <br/>
 <br/>
 Türk tiftiğini kullanan sanyiciye destek verilebilir. Tiftik ihraç ürünlerine teşvik verilebilir. Ordunun giysilerine tiftik katılması temin edilebilir, yani tüketim artırılabilir. O zaman devlete de yük olmaz.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-129-34-ankara-kecileri-kacirdi.html), [web.archive.org (arşiv bağlantısı)](http://web.archive.org/web/20101108023410/http://www.aksiyon.com.tr:80/aksiyon/haber-129-34-ankara-kecileri-kacirdi.html)
