# Hukukunu arayan Türkıye

*İsrafil Hancı 1997.02.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son zamanlarda üstüste yaşadığımız olaylar Türkiye'de birikmiş bir potansiyelin açığa çıkmasını sağladı.
  </font>
 </div>
 <div id="newsText">
  <font class="detail-text">
   Susurluk, Sultanbeyli ve buna benzer olaylara karşı gösterilen tepkiler dipten gelen bir dalganın kalıcı izlerini taşıyordu. Bir anlamda, sistem ve onun değerleriyle şekillenmiş toplum kirlenen yüzünün aynaya yansımasıyla irkildi, korkuya kapıldı.
   <br/>
   <br/>
   Televizyon kanallarından taşan görüntüler; Türkiye'nin her geçen gün bir buhranın içine sürüklendiği intibaını veriyor. Hülasa çöküş dibe vurmuşa benziyor. Bunun farkına varan toplum çözümün kapıda olduğunu da sezdi. Ve taleplerini dile getirmeye başladı; daha gerçek özgürlük, çok görülen haklara kavuşma ve onurlu bir yaşam için mücadelenin kapısı aralanmıştı.
   <br/>
   <br/>
   Asırlarca adaletin temelleri üzerinde ayakta duran Devleti Âliye'de toplumun hak ve özgürlük problemi yoktu. Bu sebeple toplum, yeni kurulan cumhuriyetten bu yönde bir talepte bulunmadı. Gerçi hukuk devleti isteği bizde Tanzimat'tan beri süregelen bir tartışmaydı ama sınırlı kalmıştı.
   <br/>
   <br/>
   Böyle bir geleneğin varisi bir toplumdan kendi taleplerinin devlet karşısında siyasallaşması yönünde adımlar atması elbette beklenemezdi. Nitekim Kurtuluş Savaşı'ndan çıkmış bir Türkiye'yi güçlü görmek de herkesin ortak arzusuydu.
   <br/>
   <br/>
   Bu müspet hisler otoriter bir devlet toplum ilişkisine yol açınca, devlete de sorumsuzca suiistimal edeceği bir alan doğmuş oldu. Tabii devlete bu kadar güvenmek bir başka soruyu da beraberinde getirdi: Acaba devlet bu güvene liyakat arz edebilecek miydi?
   <br/>
   <br/>
   Bünyenin reaksiyonu
   <br/>
   <br/>
   Şu anda geldiğimiz noktada devletin kendisinden beklenen performansı gösteremediği görülüyor. Cumhuriyeti kuranlar daha ilk günden toplumun tarihi mirasını hiçe sayarak İsviçre'den ve İtalya'dan kanunlar ithal etti ve anayasasını bu temeller üzerine oturttu. Halbuki Türk toplumu kendi yerel ve kültürel değerleriyle yoğurduğu bir devlet geleneğine sahipti. Biçilen yeni üniforma toplumun bedenine dar geldi, zerkedilen ilaç bünyenin reaksiyonuna yol açtı.
   <br/>
   <br/>
   Safiyane duygularla devlete bağlanan umutların boşa çıkması ve hatta suiistimal edilmesi toplumdaki kıpırdanışları rüzgara dönüştürdü. Artık herkes toplum yapısına göre bir hukuk ve bu hukukun üstünlüğünü istiyor.
   <br/>
   <br/>
   Küreselleşme değişime zorluyor
   <br/>
   <br/>
   Bunda bilinç seviyemizin her geçen gün ivme kazanmasının yanında dünyayı tek toplum olmaya zorlayan küreselleşmenin de önemli bir payı var. Artık dünyanın gidişi belli ve Batının kenarında yer alan Türkiye'nin bu süreçten kendini tecrit etmesi düşünülemez.
   <br/>
   <br/>
   Nitekim TÜSİAD'ın hazırlattığı rapor etki alanı geniş bir kesimin Türkiye'nin geleceği hakkındaki tekliflerini ortaya koydu. Rapora imza atanların şimdiye kadar kendilerini riske atmaktan kaçındıkları  düşünülürse böylesi radikal teklifleri gündeme getirmeleri tek bir şeyle izah edilebilir;  TUSİAD üyelerinin Türkiye'nin hedefini  tesbitine dış dünya ile daha fazla irtibatlı olmaları tesir etti.
   <br/>
   <br/>
   Araştırmacı yazar Etyen Mahçupyan, TÜSİAD üyelerinin risk almadıklarını savunuyor: "Görerek yaptılar bunu. Hatta raporun askeriyeden hiçbir mesaj alınmadan yapıldığını düşünemiyorum. Kurumlar göreli güçlerinin muhafazası için değişmek zorundadırlar." Mahçupyan, artık herkesin gördüğü şeye askerlerin gözlerini kapamasını mantıklı bulmuyor. Yapılan resmi açıklamaların ötesinde askerler arasında değişimden yana olan grupların da var olduğuna işaret ediyor. Zira askerlerin de toplumda esen demokrasi rüzgarlarına kayıtsız kalması düşünülemezdi.
   <br/>
   <br/>
   Toplum kimliğini arıyor
   <br/>
   <br/>
   Şimdilerde tabandan tavana herkes, hukuk devletinin nasıl oluşacağını tartışıyor. Kimileri yapısal değişikliklerle çözüme ulaşılabileceğini savunurken, bazıları da palyatif teklifler yerine topyekûn bir bilinçlenmenin yakalanması şartını koyuyor. Şimdiye kadar sadece siyaseti otoriter hale getirmekle kalmayıp toplumun kimliğini de tornaya sokan devlet karşısında kendi olma sürecini başlatmak istiyor.
   <br/>
   <br/>
   Bu noktaya gelinmesinde bizatihi devletin ve onu idare edenlerin de katkısı var. Artık siyasiler de gördüler ki, devlet mekanizması yozlaştıkça toplumsal denetimin yolu açılıyor. Ancak siyasilerin bu gerçeği idrak etmeleri onları çözüme götürmüyor. Ferdi planda dile getirilen bu gerçekler ortak bir zeminde buluşamıyor.
   <br/>
   <br/>
   Önce partiler hür olmalı
   <br/>
   <br/>
   Bunda partilerin temsil yeteneklerinin kısırlığı önemli bir sebep. Toplumsal taleplerin uzantısı olarak çıktıkları tartışılan, devlet merkeziyetçiliğinin çevresinde kümelenmiş, aralarında fazla fark olmayan partiler olarak gözüküyorlar. Alternatif söylemlerle ortaya çıkanlar da zaman  içinde bu merkezi gücün çekimine kapılmaktan kendini kurtaramıyor. Araştırmacı yazar Etyen Mahçupyan, Refah Partisi'ni bu kategoride değerlendiriyor.
   <br/>
   <br/>
   Toplumsal taleplerin siyasi partilerin hürriyetine kavuşmalarına sebep olması hukuk devletine giden yolda bir ilk adım olabilir. Kendini devletten kurtarabilen bir parti yelpazesinin açılmasıyla, bürokrasinin ve siyasi partilerin de üzerinde yer alacak hukuk sistemine geçilebilir. Bunun adı da normlar hiyerarşisi, yani piramidin tepesindeki üst hukuk normlarına bütün alt grupların kayıtsız şartsız uyması. Bu da şeffaf bir yönetim ve toplumsal denetimle mümkün.
   <br/>
   <br/>
   Medyasız olmaz
   <br/>
   <br/>
   Sivil toplum aktörlerinden medyaya da çok görev düşüyor. Fakat medya, devletle toplum arasındaki tercihini toplum kesimleri arasındaki çatışmaya göre yapıyor. Bu da toplumdaki sivri uçları daha da yontuyor ve laikantilaik, Kürt Türk gibi konularda kutuplaşmaların kemikleşmesine yol açıyor. Halbuki medya kendini daha fazla toplumsal temsile doğru kaydırabilse çözüme büyük ivme kazandıracak.
   <br/>
   <br/>
   Nitekim bazı programlarla medya gerçekten bir tartışma platformu oluşturdu. Bazı gerçeklerin bu ortamlarda kavgasız, gürültüsüz dile getirilmesi bile Türkiye'nin yarınlarına kapılar aralıyor. Tabandan tavana herkeste bir hukuk bilinci oluşumuna zemin hazırlıyor.  Sivri çıkışlar prim yapmıyor artık.
   <br/>
   <br/>
   Hoşgörü, kavgayla örülmüş duvarlarda ciddi gedikler açıyor. Karşılıklı kesimlerin birbirleriyle didişmekten vazgeçmeleri aklıselim çözümlere ortam hazırlıyor. TUSİAD raporunun tartışıldığı Siyaset Meydanı'nda en büyük tepkiyi uç noktalara kayanlarla statükodan yana olanlar aldı.
   <br/>
   <br/>
   Sağcısıyla solcusuyla, laik ve Müslümanıyla hemen herkesin, kavgaları besleyen konulardan hassasiyetle kaçınması toplumsal bir uzlaşmanın ipuçlarını veriyor. Sultanbeyli'ye zorla dikilen heykele, halkı istismar eden cincilere, Susurluk'ta ortaya çıkan devletin kirli yüzüne  her kesimden benzer tepkilerin gelmesi birçok noktada asgari müştereklerin oluşmaya başladığını gösteriyor.
   <br/>
   <br/>
   Herkes çözüm peşinde
   <br/>
   <br/>
   Böylesine ortak paydaların çoğalmasına ve toplumun tıkanıklığı aşmada gösterdiği samimi arzuya nasıl bir karşılık bulacağız. Öteden beri dile getirilen çözüm önerilerinin şimdilerde daha yüksek sesle tekrarlanıyor olması bu sürecin hızlandığına işaret ediyor.
   <br/>
   <br/>
   Cumhurbaşkanı Süleyman Demirel, 92'de ortaya attığı anayasal vatandaşlık kavramını bazı  ilavelerle yeniden gündeme getiriyor. Köprü Dergisi'nin Güz 96 sayısında yer alan röportajındaki görüşleriyle devletin yeniden yapılandırılmasında Demirel şunları söylüyor: "Atatürk ilke ve inkılapları diye anayasanın üstünde, anayasayı aşan birtakım dokümanlar olmaz. Atatürk ilke ve inkılapları zamanında gelmiş, devrini icra etmiştir. Bugün onlardan devam edenleri de zaten anayasanın arkasında yazılıdır."
   <br/>
   <br/>
   Prof. Dr. Niyazi Öktem de Atatürkçülüğü kalkan haline getirenlerin gelişen şartlar içerisinde statik bir Atatürkçülük anlayışından kurtulmaları gerektiğini vurguluyor: "Sosyal yaşam dinamiktir. Şartlar değişir. Değişen ve gelişen sosyal şartlar içerisinde hâlâ 1920'lerin çözüm, yönetme ve kurallarını uygulamaya kalkmak statik ve bağnaz bir yaklaşımdır."
   <br/>
   <br/>
   Prof. Öktem, hukukî düzenlemelerin, sağlıklı sosyal analizlere dayanmadan hiçbir çözüm üretemeyeceklerini belirtiyor: "Hukuk bir bilim değildir, sosyoloji bilimdir. Bir teknoloji olan hukuk, bilimselliğini sosyolojiden alır. Bilimsiz de hiçbir sonuca ulaşılamaz. Türkiye'de din devlet ilişkilerindeki tüm kargaşanın kökeninde, hukuksal düzenlemelerde sosyal ilimler ve felsefeye itibar etmeme psikozu yatmaktadır."
   <br/>
   <br/>
   YDH Genel Başkanı Hüseyin Ergün, çözüm bloku teklifiyle hukuk devletine inanan Meclis içinde ve dışındaki milletvekillerini işbirliğine davet ederken, Demokratik Cumhuriyet Programı üyesi Tarhan Erdem, çözüm için öncelikle siyasal hayatın tabiileştirilmesini öneriyor: "Çare demokrasidir. Dernekler Kanunu değiştirilecek. Hatta kaldırılacak. Yüzde on barajını kaldıracaksınız. Biz buna siyasal hayatın tabiileştirilmesi diyoruz. Siyasal hayatı tabiileştirdikten bir sene sonra seçim yapacaksınız, o seçimle kurulacak hükümet de anayasayı yapacaktır. Yüzde on beş oyun hiçe sayıldığı bir ülkede demokrasi olmaz."
   <br/>
   <br/>
   Kamusal sorumluluk yeterli mi?
   <br/>
   <br/>
   Türkiye'yi bugünkü noktaya getiren anayasa maddelerini sosyal hayatın dinamizmine göre şekillendirmek hukuk devletine giden yolu açabilecek mi? Anayasadaki kamburların düzeltilmesiyle belli bir mesafenin alınacağı şüphesiz ancak, kanunları uygulayacak olanları da gözardı etmemek gerekiyor.
   <br/>
   <br/>
   Kanunlar ne kadar mükemmel olursa olsun onlardaki boşlukları kendi çıkarlarına alet etmek zor değil. Yapısal düzenlemelerle birlikte fertlerin de sorumlu olduğu bir mutabakat oluşmadığı müddetçe 'demokraside çareler tükenmeyecektir'. Tabii yalnızca kamu otoritesiyle kayıtlı olmayıp mutlak iradeyle sınırlanan bir mesuliyet söz konusuysa o zaman işin çehresi değişecektir.
   <br/>
   <br/>
   Mesela hırsızlık yapan biri eğer yakalanma korkusu taşımıyorsa veya yakalansa da kurtulacağından eminse kamu otoritesine karşı sorumlu olmayacaktır. Ama bu fiil dolayısıyla bir mutlak iradeye karşı sorumluluğu sözkonusuysa o suçu işlemeye çok kolay karar veremeyecektir. Doç. Dr. İzzet Özgenç, insanları suça götüren yollara barikatlar kurmadan hukukun üstünlüğünün sağlanamayacağına dikkat çekiyor: "Bir tarihte alkollü araç kullanımını önlemek için seçilen slogan çok manidardı: 'Alkol kullanın ama alkollü araç kullanmayın.' Eğer alkol insanın algılama kabiliyetini ve davranışlarını serbestçe yönlendirmesini engelliyorsa siz nasıl bu insandan hukuka uygun hareket etmesini beklersiniz. Bu slogan ve bu anlayış kendi içinde bir tezatın ifadesidir."
   <br/>
   <br/>
   "Manevi müeyyide olmadan toplumda hukuk kurallarını hakim kılamazsınız." diyor Prof. Dr. Ahmet Akgündüz de. Maddi değerleri ön plana çıkarıp maneviyatı gözardı eden toplumlarda kuvvet dayanak noktası haline geliyor. Dayanak noktası hak olmayan bir sistemde haklı olanın yerine kuvvetli olan haklı çıkıyor.
   <br/>
   <br/>
   Prof. Akgündüz, Türkiye'de yaşanan hukuk ihlallerinin sebeplerine bir başka açıdan yaklaşıyor: "Bugün toplumda fertlere öyle bir terbiye veriliyor ki, insanlar hedeflerini menfaat olarak tesbit ediyor. Hedefi menfaat olarak tesbit ettiniz mi insanların arzularına yetmeyen menfaatler üzerinde boğuşmaktan başka birşey yapamazsınız. Öyle bir toplum gerekiyor ki, onun gayesi Allah rızası ve fazilet olsun. Allah rızası oluşmamış bir toplumda fazileti oluşturmanız hayaldir." Allah rızası ve fazilet bizim toplumumuza yabancı olmayan kavramlar.
   <br/>
   <br/>
   Fazilet devleti nerede?
   <br/>
   <br/>
   İslam toplumlarında uygulanan adalet anlayışının bütün insanlığa örnek teşkil ettiğini görüyoruz. Mesela Peygamberimizin (s.a.v) savaşa gönderdiği komutana çölde su bulursan onu esir aldığın gayrimüslimlerle paylaş düsturu ve Mısır Valisi Amr İbni As'ın bir gayrimüslimin arsasına rızasını almadan cami yapmak istemesine Hz. Ömer'in verdiği cevap gerçek bir hukuk toplumunun motiflerini taşıyor.
   <br/>
   <br/>
   Ayrıca Peygamberimizin haksızlık yaptığı gerekçesiyle gelen sahabiye sırtını açarak sopayla vurdurmak istemesi hakkın herşey karşısında üstün olduğunun en güzel örneğidir. Yani hakkı ihlal eden Allah'ın elçisi de olsa hukuk normları önünde herkesin eşit olması. Zaten İslamın temeli de buna dayanmıyor mu? Cenabı Hak yeryüzünün yegane nizamı olan Kur'anı Kerim'de bütün günahları affedip kul hakkını haksızlığa uğrayanın kendisine bırakması hakkın Allah katındaki değerini ve İslamdaki yerini ortaya koyuyor. Yani insan hakkının üstünde hiçbir gücü kabul etmiyor İslam.
   <br/>
   <br/>
   Bunun sayısız örneklerini bütün İslam toplumlarında görmek mümkün. Hatta Osmanlı İmparatorluğu'nun asırlarca süren hakimiyetini adalet mekanizmasının sağlamlığına bağlıyor bilim adamları. Savaş şartlarında askerlerin bağdan koparılan üzümler karşılığında para bırakmaları İslam toplumlarında yerleşen hak bilincinin somut bir örneğidir.
   <br/>
   <br/>
   Hukuk devleti fikrinin Batıda ancak 18. asırda siyasi arenada telaffuz edilmeye başlanmasına rağmen bugün oturmuş bir hukuk sistemine sahip olmalarının sırrı devlettoplum ilişkisinde gizli. Batı toplumlarında devletin aradığı kimlikle toplumun kimliği çatışmıyor. Sonuçta onlar kendi hak alanlarının biraz daha genişlemesi için mücadele veriyorlar.
   <br/>
   <br/>
   Bizde ise devlet vatandaşın kim olduğunu tanımlıyor. Yani devlet vatandaşa, sen şu ölçülere uygun olacaksın diyor. Toplumun da bir bölümü buna razı oluyor. Dolayısıyla Türkiye, devletin biçtiği modele uyanlarla uyamayanların çatışmasını yaşamış yıllarca. Ve hâlâ yaşamaya devam ediyor.
   <br/>
   <br/>
   Bugün birçok konuda sivri uçların törpülenmesine rağmen bazı noktalar, kaşındığı zaman çıban başı olabilecek şekilde varlığını sürdürüyor. Hukuki altyapısı on dört asır öncesine dayanan Müslüman Türk toplumunun geleceği bu düğümün çözümündedir.
   <br/>
   <br/>
   Etyen Mahçupyan (GazeteciYazar)
   <br/>
   <br/>
   Değerlerimizi evrensel yapalım
   <br/>
   <br/>
   Bu toplum bir araya gelip nasıl bir toplumsal sözleşme etrafında birleşebiliriz diye hiç tartışmadı. Toplumsal kimliğin tartışılması ve üretilmesini toplum kendisi yapmalı. Karşılıklı kanatlar bir araya gelerek ortak platformlar oluşturmalı ve ortak söylemler geliştirmelidir.
   <br/>
   <br/>
   Buradan çıkacak önerilerin çok hızlı gelişeceğine inanıyorum. Onun yeşereceği toprak mevcut. Çünkü devlet mekanizması artık kendi işini yapmaktan aciz durumda. Ve hiçkimse devletin kendisine biçtiği üniformayı kabul etmiyor.
   <br/>
   <br/>
   Osmanlı'dan handikap olarak gelen alışkanlıklarımızdan biri de kamu sahasını kullanma konusundaki bilinçsizliğimiz. Sadece kendi cemaatimiz içindeki kamu sahasını kullanmayı öğrenmişiz. Osmanlı, cemaatler arasındaki dengeyi koruduğu ve cemaatler de bu dengeyi adil bulduğu için problem yoktu.
   <br/>
   <br/>
   Osmanlı'da toplumsal kesimlerin birbiriyle olan ilişkileri sözkonusuyken günümüzde toplumu homojen kabul eden bir devlet var. Ve şimdi toplumla devlet karşı karşıya geldi. Kamu sahası özel alan aleyhine büyüdü.
   <br/>
   <br/>
   Küreselleşme dünya çapında standartların doğmasına sebep olduğu  için bizim toplumumuz da bunu öğreniyor. Ayrıca modernitenin sorgulanmasıyla da Batının çok matah birşey olmadığını gördük. Bu sebeple eski küçüklük duygumuza gerek kalmadı. Dünyada her ülke gibi bizim de problemlerimizin olduğu ve bunlarla mücadele etmemiz gerektiğini öğrendik.
   <br/>
   <br/>
   Evrensel değerler tamamen ideolojiye bağlı bir şey. Şu anda liberalizmin egemen olduğu bir dünya atmosferindeyiz. Burda da evrensel değer evrensel bir birey varsayıyor. Dolayısıyla evrensel değerler diye Batıda gezen; insan tanımından kalkan değil, birey tanımından kalkan bir evrensel değer. Batı işte bunu da tartışıyor. Bugünkü Batıdaki demokrat açılımlar şunu söylüyor: Bir ülkenin yerel değerlerinin dikkate alınması bir evrensel değerdir zaten. Yani kendi değerlerimizin evrenselleştirilmesi.
   <br/>
   <br/>
   Çünkü dünya ancak çeşitliliğini korursa anlamlı bir dünya olur. Dünya tek tip olmaya zorlandıkça fakirleşir. O zaman her toplumun kültürel, siyasi değerleri evrenselleşiyor.
   <br/>
   <br/>
   Prof. Dr. Niyazi Öktem (Hukuk Sosyoloğu)
   <br/>
   <br/>
   Hukuk bilime dayanmalı
   <br/>
   <br/>
   Dünyada ve Türkiye'de sosyal analizlere dayalı bir anayasa yapılmamıştır. Bu yönde bir tek sivil anayasa örneği gösteremezsiniz. Ama inşaallah ihtilaller dönemini aşacak insanlık.
   <br/>
   <br/>
   Türkiye'yi bu tıkanıklıktan kurtarmak için ne yapılabilir? Okullardaki teknik, mühendislik, fizik, kimya derslerinin ağırlığı yerine  felsefe, sosyoloji, tarih ama resmi tarih değil veren dersler arasında bir denge kurulsun. Sosyal bilinçlenme, felsefi bilinçlenme verilsin. Bütün insanlık tarihinde yükselen uygarlıklarda hep böyle olmuştur. Abbasiler'de bunun örneği yaşanmıştır. Halife Memun ve Harun Reşit zamanında fen bilimleriyle felsefede içiçelik sağlanmıştır.
   <br/>
   <br/>
   Anayasalar ihtillallerin ürünüdür. Anayasalardaki yapısal düzenlemelerle çözüme ulaşılacağını sanmıyorum. Çünkü bunu gerçekleştirmek için uygun bir ortam görmüyorum. Ben çareyi sosyal dokunun bilinçlenmesinde görüyorum. Normlar hiyerarşisine harfiyyen uyulmadan hukukun üstünlüğü sağlanamaz.
   <br/>
   <br/>
   Prof. Dr. Ahmet Akgündüz (D.Ü. Hukuk Fakültesi Öğr. Üyesi)
   <br/>
   <br/>
   Kuvvetli olan haklı
   <br/>
   <br/>
   Bizde olan aksaklıklar Batıda da var. Ancak kuvvetli olmanın avantajını yaşadığından görünmüyor. Doğan çocukların yüzde kırkı gayrimeşru doğuyor. Buna meşru düzenin hakim olduğu bir toplum denilebilir mi? Bosna'da kim kuvvetliyse o hakim oldu. Amerika'da yüzbinleri bulan evsizler ordusu var. Hani insan haklarına saygı? Batı kuvvete dayanan bir medeniyet kurmuş. Görünürde trafik kurallarına ve buna benzer belli kurallara saygılılar.
   <br/>
   <br/>
   Belçika İslam dinini 1974'te resmen tanımış. Ama tanımanın gereği olan sonuçların hiçbirini tatbik etmiyor. Hiristiyanlık ve Yahudilik için tatbik ediyor. Batı kuvvetli olduğu  için bazı kurallarını uygulatabiliyor. Ama hukuk hakimiyetini kurabilmiş değil.
   <br/>
   <br/>
   Batının bizden farklı yanı şu: Bizde, hukuk sistemimizle halk arasında ciddi bir inanç ve itimat kopukluğu var. Batı kendi dini inançlarıyla çelişmeyen bir hukuk sistemini hakim kılmış. Bu sebeple bütün halk toplumun huzuru için kurallara uyuyor hatta bunu inancının bir gereği sayıyor. Ama bizde mevcut sistemin kendi inançlarına, örf ve adetlerine uyduğu kanaatine sahip olana raslamak pek mümkün değil.
   <br/>
   <br/>
   Ayrıca, devlet kendisi de çifte standartlı davranıyor. Millet bunun farkında. Açıkça kuralları çiğneyenlere ses çıkarmaz, öteki tarafta hanımının başı örtülü diye işine son verirseniz yüzde doksandokuzu Müslüman olan bir millete bunu anlatamazsınız.
   <br/>
   <br/>
   Dayanak noktası hak olmayınca, hedefi de menfaat olunca, bu sistemi ne kadar aldatırsam o kadar kârlıyım demeye başlıyor insan. Bu da devletin temeline dinamit atmaktan başka birşey değildir. Halbuki meşru kabul edilmese bile hukukun kurallarına uymak mecburiyetindeyiz. Aksi taktirde devletsiz yaşamak mümkün değildir.
   <br/>
   <br/>
   Tarhan Erdem (DCP üyesi): Kanunlar topluma ait değil
   <br/>
   <br/>
   Halkımızın hukuk bilincinin yerleşmemiş olduğuna katılmıyorum. Türkiye'de hukuk bilinci olmayan idarecilerdir. İlk yapılması gereken şey devlet yönetimini ve toplum ilişkilerini bugünkü anayasa rejimi içine sokmaktır .
   <br/>
   <br/>
   Bunun çaresi, önce yeni bir anayasal yapılanmaya ihtiyacımız olduğunu ortaya koymaktır. Türkiye'nin hükümet sorunu değil anayasa sorunu var. İkinci adım, bunun nasıl bir ortamda yapılacağıdır. Yeni anayasanın toplumsal uzlaşım belgesi sayılabilmesi için  bugünkü Meclis'in anayasa yapması mümkün görünmüyor. Ama bu Meclis yeni anayasa yapacak ortamı hazırlayabilir. Bütün eğilimlerin içinde bulunduğu bir Meclis'in anayasa yapması lazım. Seçim barajı kaldırılarak bu yapılabilir. Bu toplumun bu işin içinden çıkacağına inanıyorum.
   <br/>
   <br/>
   Ne 80 Anayasası, ne 71 Anayasası, ne de 60 Anayasası halkla tartışılarak yapılmış bir anayasa değildir. Kanunlar bu topluma ait kanunlar değildir. Bizim siyasi partiler kanunumuz diyor ki şu maddelere aykırı amaç güdemezsin. Peki bunu yapamazsa ne yapacak? Düzeni savunacak.
   <br/>
   <br/>
   Bu konuda Türkiye'yi bir eşiğin önünde görüyorum. Bu eşiği yakın zamanda aşacağına da inanıyorum. Cumhuriyetin getirdiği pekçok kanun daha sonra halkın değerleriyle çatışmaya başlamıştır. Siyaset adamlarının hepsi kendi programını kabul ettirmeye çalışıyor. Bunların ortak noktasını nasıl bulacağımızı düşünen yok. Bin yıldır devlet var bu topraklar üzerinde. Devlet geleneği olan bir toplumuz yani.
   <br/>
   <br/>
   Yrd. Doç. Dr. İzzet Özgenç (S.Ü. Hukuk Fak. Öğr. Üyesi)
   <br/>
   <br/>
   İhtiyacımız sivil tepki
   <br/>
   <br/>
   Kanunlar, çok iyi olmayabilir ama iyi uygulayıcılar elinde iyi icraatlar ortaya koyabilir. İnsan unsurunun bu değerlendirmede dikkate alınması gerekir. Hukuk bilincinin yerleşmediği bir toplumda siz ne kadar mükemmel kanun metinleri hazırlarsanız hazırlayın birtakım hukuk ihmallerinin önüne geçemezsiniz. Kanunlarda açıklar bulunabilir.
   <br/>
   <br/>
   Hukuk bilincinin gelişmesi için önce mevcut hukuki düzenlemelerin, adaleti temine matuf düzenlemeler olduğu konusunda bir inancın hakim olması lazım.
   <br/>
   <br/>
   Ahlak kurallarıyla hukuk kurallarını birbirinden ayırmak son derece zararlıdır. Ahlakla hukuku birbirinden ayırırsanız hukuka duyulan saygınlık ortadan kalkar. Ahlaki olan davranışların hukuken koruma altına alınması lazım. Hukukla ahlak, müşterek zemini olan ve aynı kökene dayanan ama çapları farklı iki daire gibidir. Toplumun değerlerine aykırı olan hukuk düzenlemeleri geçersizdir.
   <br/>
   <br/>
   Toplum, haksızlıklar karşısında ilgisiz kalmamalıdır. Sivil toplum örgütleri, kendileriyle alakalı olsun veya olmasın haksızlığa tepki göstermelidir. Fakat bu tepkiyi gösterirken hukuki zeminin dışına da çıkılmamalıdır.
   <br/>
   <br/>
   Bugün hukuk ihlali olarak ortaya çıkan insan hakları ihlalleri hukuki zeminden kaydırılarak siyasi bir tartışma konusu yapılmaktadır. Siyasi emeller doğrultusunda kullanılan insan hakları, birçok ilim adamının da bu konudaki girişimlerine sekte vuruyor.
   <br/>
   <br/>
   İçinde yaşadığımız sıkıntıların yegane sebebi toplumda hukuk bilincinin zayıflatılmış olmasıdır. Ahlakın hukuktan ayrı düşünülmesi sonucunda kişiler sorumsuzca davranışlar içine girebilmektedirler. Bunu sağlamak için toplumun önünde bir icraat gerçekleştirirken herkesin açık seçik hareket etmesi lazım.
   <br/>
   <br/>
   Kamu görevlisi görevinin sorumluluğunu da üstlenir. Kamu görevlilerine verilen maaşların maişetini temine matuf bir amaç taşıması gerekir. Toplumda adil bir gelir dağılımının gerçekleşmesi lazım.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2247-hukukunu-arayan-turkiye.html), [web.archive.org (arşiv bağlantısı)](http://web.archive.org/web/20121229214038/http://www.aksiyon.com.tr:80/aksiyon/haber-2247-hukukunu-arayan-turkiye.html)
