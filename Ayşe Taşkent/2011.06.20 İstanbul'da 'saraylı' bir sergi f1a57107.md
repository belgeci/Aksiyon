# İstanbul’da ‘saraylı’ bir sergi

*Ayşe Taşkent 2011.06.20*

<font class="agenda2NewsSpot">
 <span>
  Bu yıl ilk kez düzenlenen İstanbul Yaz Sergisi, aslında, İngiliz Kraliyet Akademisi’nin katkıları ile 243 yıldır Londra’da düzenlenen ‘Summer Exhibition’ın uyarlanmışı.
 </span>
</font>
<font class="newsDetail">
 <p>
  <p class="BasicParagraph">
   <span>
    2010 Avrupa Kültür Başkenti etkinlik mekânlarından biri olarak ‘Sanat Limanı’ adıyla görünür hâle gelen Antrepo 5 binası, yaza henüz merhaba demişken, yeni bir sergiyi sanatseverlerle buluşturuyor. Antreponun devasa alanını dolduran eserler, kişisel imge belleğine yeni kayıtlar eklemek isteyenler için görsel bir şölen havası yaşatıyor. Sonbaharla canlanan sergi sezonunun temposunun düştüğü yaz aylarında sanat ortamının nabzını tutmak isteyen sanatseverler, uzun soluklu olarak planlanan İstanbul Yaz Sergisi’ni 31 Temmuz’a kadar ziyaret edebilir.
   </span>
  </p>
  <p class="2011yenimetin">
   <span>
    Time Out İstanbul ve Beyaz Art’ın organize ettiği, 200’ü aşkın sanatçıya ait 500’e yakın resim, heykel ve fotoğrafın bir araya getirildiği serginin, genç ve tanınmamış sanatçılarla yaşayan ünlü ustaları, hiyerarşiye prim vermeksizin eşdüzlemli bir platformda buluşturmuş olması gibi demokratik bir özelliği var. Bubi, Adnan Çoker, Burhan Doğançay, Devrim Erbil, Seydi Murat Koç gibi ustaların yanında pek çok genç ve az sayıda yabancı sanatçının ağırlıklı olarak yakın zamanda ürettiği eserler, yan yana sergileniyor ve satışa sunuluyor.
   </span>
  </p>
  <p class="2011yenimetin">
   <span>
    Sergi alanının hatırı sayılır bir kısmı, çok da alışık olmadığımız biçimde, güzel sanatlar ile tasarımın temas noktası olan mimariye ayrılmış. Mimarların ‘sanatçı’ yönüne vurgu yapan projelerin maketlerinin yanısıra tasarım, eskiz ve üretim aşamalarını görmek oldukça etkileyici. Kerem Erginoğlu’nun yıllar içerisinde biriktirdiği 15’e yakın defteri de bu kapsamda izleyicinin keşfine sunulmuş. İstanbul haritalarıyla tanıdığımız Selva Gürdoğan’ın “Superpool Mimarlık” ofisinin maketler ve görsellerle desteklenmiş şaşırtıcı tasarımları, mimarlık sergisi içerisinde dikkat çeken ürünler arasında. Bunların yanı sıra Galeri Non’da sergilenen ‘Extra Mücadelenin’ ilginç yorumlara açık işi görülmesi gerekenler arasında.
   </span>
  </p>
  <p class="2011yenimetin">
   <span>
    Devrim Erbil’in ince işçilik ile İstanbul semtlerini işlediği yağlıboyalarını veya genç sanatçı İlke Meltem Kara’nın İstanbul temalı foto-gravürlerini görünce mekân-bağımsız bir sergide bulunmadığımızı anlıyoruz.
    <span>
    </span>
    Müzayedelerde en çok prim yapan eserlerin sahibi Ahmet Güneştekin’in ‘Adem’in Kaburgaları’ adlı ahşap çalışmasına bakınca köken-bağımsız bir varoluşun mümkün olamayacağını hatırlıyoruz.
   </span>
  </p>
  <p class="2011yenimetin">
   <span>
    İstanbul Yaz Sergisi (İYS) aslında, İngiliz Kraliyet Akademisi’nin katkıları ile 243 yıldır yaz aylarında Londra’da düzenlenen “Summer Exhibition”ın İstanbul’a uyarlanmış bir türevi. Gelenekselleşerek kurumsallaşmış bu serginin temel yaklaşımı; yaşayan, tanınmış ve yetkin sanatçılar ile gelecek vadeden genç yetenekleri bir çatı altında buluşturarak görünür kılmak olarak özetlenebilir.
   </span>
  </p>
  <p class="2011yenimetin">
   <span>
    Her yıl düzenlenmesi planlanan İstanbul Yaz Sergisi’nin çerçevesi geniş tutulan bu ilk etkinliği, farklı disiplinlerdeki çok sayıda sanatçının farklı temalarda ürettiği eserleri bir araya getirmesi nedeniyle ortak ve tek bir temadan yoksun. Bu yoksunluğu ile izleyicisine bir yandan sürprizlere açık bir sergi deneyimi yaşatırken, öte yandan, zihinsel ve görsel sıçramalardan doğan belli bir yorgunluğu da yüklüyor.
   </span>
  </p>
  <p class="2011yenimetin">
   <span>
    Sergi girişinde “sanat yollarda” sloganı ile seyirciyi karşılayan “otomobil” de anılmaya değer bir “iş”. On sanatçının, Zürih’in ana tren istasyonunda beş gün boyunca sprey boya ile şekillendirdikleri otomobilde, kreatif deneyimin izini sürmek mümkün. Öte yandan, tüm bu imgelerin uçuşup yitmesini engellemek adına, tüm yapıtların özenli bir baskı ile derlendiği Sergi kataloğunun edinilmesini öneririm. Şehirde sanatın etkisinin az hissedildiği yaz aylarında, kuşkusuz “İstanbul Yaz Sergisi”, izleyicisini serüven dolu bir keşfe davet eden başlıca etkinliklerden biri…
   </span>
  </p>
  <p class="2011yenimetin">
   <span>
    * Dr. (Sanat Felsefesi)
   </span>
   <span>
   </span>
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29758-istanbulda-sarayli-bir-sergi.html), [web.archive.org (arşiv bağlantısı)](http://web.archive.org/web/20110811111415/http://www.aksiyon.com.tr:80/aksiyon/haber-29758-istanbulda-sarayli-bir-sergi.html)
