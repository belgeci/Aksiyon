# Çok bilinmeyenli bir suikast

*Murat Demircan 1999.08.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk İş Genel Sekreteri ve Genel Maden İş Sendikası Genel Başkanı Şemsi Denizer'in evinin önünde bir suikastle öldürülmesi akıllarda birçok soru işaretlerinin oluşmasına neden olsa da
  </font>
 </div>
 <div id="newsText">
  <font class="detail-text">
   henüz bu şüphelerin hiçbirinin cevabına ulaşılmış değil. Denizer'in katil Cengiz Balık'a, "Beni kaça sattın?" şeklinde seslendiği görgü tanıklarının iddiası. Eğer bu gerçek ise sorulacak soru şu; Denizer'i öldürmesi için Balık'ı kimler kiraladı? Balık'ın üzerinde 100 milyar gibi yüklü miktarda bir çek çıkması, saldırı öncesinde sadece bir kişi ile 25'ten fazla görüşme yapması ve üstüne üstlük kaçmayıp teslim olması bu soruları daha da çetrefilli bir hale getiriyor.
   <br/>
   <br/>
   Türkiye Taş Kömürü İşletmeleri'nin çalıştırdığı maden ocaklarının özelleştirilmesi için "rödövans" olarak nitelendirilen maden işletmecileri ile Denizer'in tartışmalı olduğunu Zonguldak'ta sokaktaki vatandaş bile biliyor ve suikasti buna bağlıyorlar. İzmir Emniyet Müdürü iken açığa alınan ve sonrasında polislikten atılan Ahmet Demir'in amcaoğlu olan Salih Demir ile Denizer'in özelleştirme nedeniyle arasının açık olduğu da biliniyor. Ancak Salih Demir, yaptığı açıklamada bunun doğru olmadığını, Denizer'in de rödövans'a karşı olmadığını iddia ediyor. Cengiz Balık'ın cinayeti işlemesi ile ilgili olarak da kendisinin geçmiş toplantıların aksine en son yapılan Genel Kurul Toplantısına ve yemeğe davet edilmemiş olmasına alınmış olabileceğini söylüyor.
   <br/>
   <br/>
   Türkİş Genel Başkanı Bayram Meral ise, olayın arkasındaki nedenlerin yalnızca Zonguldak ile sınırlı kalmaması gerektiğini, soruşturmanın daha kapsamlı bir biçimde sürdürülmesinde ve derinleştirilmesinde büyük yarar bulunduğunu belirterek, başka bir imada bulunuyor. Meral, konu ile ilgili soruları, "Telefon görüşmeleri hadisenin Zonguldak dışına taşma ihtimalini gündeme getiriyor" şeklinde cevaplıyor. Türkİş Genel Eğitim Sekreteri Salih Kılıç'ın, "Stresli insan bazı teknik hatalar yapar. Bu açıklamamdan çok şey çıkarabilirsiniz" beyanatı ise olayın basit bir cinayet olmadığı ihtimalini güçlendiriyor.
   <br/>
   <br/>
   Sosyal güvenlik reformu, özelleştirme, tahkim gibi sendikaların rahatsız olduğu konular Türkiye'nin gündemini meşgul ederken, Denizer'e böyle bir ortamda suikast olması zamanlama açısından da birçok soruyu akıllara getiriyor. Sosyal güvenlik reformu ile birlikte çok güçleneceği belirtilen özel sigorta kuruluşlarının, Denizer'in son dönemdeki çıkışlarından rahatsız olduğu kamuoyunca dillendirilen iddialardan bir diğeri.
   <br/>
   <br/>
   Türkİş'in aralık ayında yapılacak olan Genel Kurulu'nda aday olması beklenen Denizer, en güçlü başkan adaylarından birisiydi. Türkİş'in sosyal demokrat kanadının desteğini tamamen alması beklenen Denizer'in ölümü, sendika içerisinde dengeleri değiştirdi. Adeta Türkİş Genel Kurulu için yapılan kulis çalışmalarını "Şemsi Denizer öncesi ve sonrası" şeklinde değerlendirmek gerekiyor. Kamuoyu ilgisini Türkİş Genel Kurulu'na yoğunlaştırırken, Denizer'in yokluğunda bir koltuk kavgası da Genel Madenİş Sendikası'nda yaşanacak. Sendikacılar, Denizer'i vuran Cengiz Balık'ın ve yetkililerin yaptıkları açıklamalardan şu ana kadar tatmin olmuş değiller. Genel Madenİş Sendikası Genel Başkan Yardımcısı Rahmi Yaman, suikastin başka istikamete sürüklenmek istendiğini iddia ediyor ve "Bu basit bir cinayet değil. Olayın en ince ayrıntısına kadar ve kapsamlı bir şekilde soruşturulmasını istiyoruz" diyerek madencilerin tepkisini dile getiriyor.
   <br/>
   <br/>
   Nitekim, Denizer'i 6'sı kafasına isabet eden 13 kurşunla öldüren Cengiz Balık'la birlikte, Engin Girgin isimli ikinci bir şahsın daha yakalanarak hapse atılması da bu ihtimali güçlendiriyor. Girgin, suikast anında olay mahallinde bulunduğunu polise verdiği ifadelerde kabullenmiş durumda. Bu durum olayın "adi" bir cinayet mi yoksa planlı bir suikast mi olduğu sorusunun cevabını daha da zor bir hale sokuyor.
   <br/>
   <br/>
   Yerli Walesa mı, Jaguarcı Şemsi mi?
   <br/>
   <br/>
   Peki Şemsi Denizer'i bu kadar önemli kılan ne idi? Türkiye'de insanların hafızalarına, iki olay ile kazınan bir isimdi Denizer. İlki, 4 Ocak 1991 tarihinde dondurucu soğuğun olduğu günlerde binlerce maden işçisini aileleri ile birlikte Ankara yoluna döken ve 5 günlük bir yolculuk sonrasında Zonguldak'tan, Bolu'ya kadar yürüten Şemsi Denizer, dönemin başbakanı Yıldırım Akbulut'u dize getirerek taleplerini yerine getirtmişti. Denizer'in ismi o tarihlerde 'Yerli Walesa' olarak anılır olmuştu.
   <br/>
   <br/>
   Denizer'in sendikacılık hayatında 1991 yılındaki büyük eylem ne kadar yankı uyandırdı ise Genel Madenİş Sendikası'na aldırdığı Jaguar marka makam otomobili de o derece tepki topladı. 'Yerli Walesa' lâkabına gölge düşüren bu olaydan sonra Denizer, kamuoyunda 'Jaguarcı Şemsi' olarak anılır oldu. Denizer, ayrıca Edremit'teki lüks yazlığı ve gece hayatına düşkünlüğü nedeniyle ağır eleştirilere uğradı. 1991 seçimlerinde Bülent Ecevit'in karşısına, Zonguldak SHP milletvekili adayı olarak çıktı, ancak yarışı kaybetti.
   <br/>
   <br/>
   Başarılı bir sendikacı ve başarısız bir siyasetçi portresi çizen Şemsi Denizer, bir ara Zonguldakspor Başkanlığı yaparak ismini spor kamuoyunda da duyurdu. Zonguldakspor Başkanı iken TKİ'nin Toplu Sözleşmeleri'ne, Zonguldakspor'a maddi yardım yapılması maddesini koyduran Denizer, bu makamdan ayrıldıktan sonra da, aynı maddeyi yine kendisinin kurduğu Zonguldak Gençlik ve Spor Vakfı'na yardım yapılması şeklinde değiştirdi.
   <br/>
   <br/>
   Maden işçilerinin büyük eylemi ile Genel Madenİş Sendikası Genel Başkanlığı'nda rakipsiz hale gelen Denizer, bu rüzgar ile Türkİş Genel Kurulları'nın en etkili isimlerinden birisi haline geldi ve 1991 yılında Türkİş Genel Sekreteri olarak yönetimde yerini aldı. Denizer'in, 1995'teki Türkİş kongresinde, Bayram Meral ile yolları ayrıldı. Tesİş Sendikası eski Genel Başkanı Faruk Barut'un listesinden seçime giren Denizer, Bayram Meral'in listesini delerek tekrar yönetime seçildi. Denizer, kongrede üstüne yürüyüp kavga ettiği Meral ile anlaşarak Türkİş Genel Sekreterliği koltuğuna yeniden oturdu. Meral ile zaman zaman sürtüşen ve aralarında sürekli bir mesafe bulunan Denizer, Sosyal Güvenlik Reformu ile ilgili Türkİş ile hükümet arasındaki uzlaşmaya "Türkİş ile hükümet arasında değil, hükümetle Bayram Meral arasındaki anlaşma" diyerek karşı çıktı ve Meral'in geri adım atmasını sağladı.
   <br/>
   <br/>
   Denizer, Sosyal Güvenlik Yasa Tasarısı'na karşı oluşturulan Emek Platformu'na katılan sendikalar arasındaki bağlantıyı kurmuş, dağılmalarını önlemişti. Bu son hadise ile birlikte Denizer ile Meral'in arasının biraz daha açıldığı fısıldanır oldu sendika camiasında. Türkİş Genel Başkanı Bayram Meral'in, Şemsi Denizer'in tek başkan adayı olarak girdiği Genel Madenİş Sendikası'na katılmaması kamuoyunca bu sürtüşmeye bağlanmıştı. "Yorgunum, Ayvalık'a dinlenmeye gideceğim" diyerek Denizer'in ısrarlı davetini reddeten Meral, Denizer'in öldürülmesi üzerine zorunlu olarak Zonguldak'a gitti. Tabii bu defa taziyeleri kabul etmek ve Denizer'in cenazesine katılması. Denizer, kalabalık bir madenci, sendikacı ve halk katılımı ile memleketi Çukurcuma'da aile mezarlığına gömülürken, yakın dönem sendikal hayatımıza ait bir çok sırrını da beraberinde götürüyordu.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2014D3AAAC527EDB657C38F9296224AE?newsId=5271), [web.archive.org (arşiv bağlantısı)](http://web.archive.org/web/20141028001458/http://www.aksiyon.com.tr:80/aksiyon/newsDetail_getNewsById.action;jsessionid=2014D3AAAC527EDB657C38F9296224AE?newsId=5271)
