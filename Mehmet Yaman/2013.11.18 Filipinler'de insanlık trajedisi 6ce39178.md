# Filipinler’de insanlık trajedisi

*Mehmet Yaman 2013.11.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Saatteki hızı zaman zaman 380 kilometreye çıkan Haiyan tayfununun vurduğu Filipinler’de bir insanlık dramı yaşanıyor. Evsiz barksız, aç susuz halk, ceset kokuları arasında çaresizce yardım bekliyor.
  </font>
 </div>
 <div id="newsText">
  <font class="detail-text">
   <p>
    7 Kasım Perşembe… Haiyan (Süper Tayfun), birçok adadan oluşan Pasifik ülkesi Filipinler’in karasularına girmeye başlıyor. Gittikçe hızlanan ve yer yer saatte 380 kilometreye ulaşan tayfun, bir gün sonra başta Leyte ve Samar Adası olmak üzere ülkenin doğusunu etkisi altına alıyor. Çoğu Leyte’deki Tacloban şehrinde olmak üzere 10 binden fazla kişi hayatını kaybediyor. Hükümet dünyaya yardım çağrısında bulunuyor.
   </p>
   <p>
    <img alt="" src="http://web.archive.org/web/20131121064817im_/http://medya.aksiyon.com.tr/aksiyon/2013/11/18/filipinler-01.jpg"/>
   </p>
   <p>
    Tarihteki en ölümcül 5 kasırgadan biri olan Katrina’dan daha kuvvetli tayfunda yaşananları ve ortaya çıkan acı tabloyu görüntülemek için biz de Filipinler’in yolunu tutuyoruz. 13 Kasım’da tayfunun etkisi iyice azaldıktan sonra aktarmalı olarak ilk önce başkent Manila’ya ulaşıyoruz. Havaalanında bir süre bekledikten sonra bir grup yabancı gazeteciyle birlikte askerî kargo uçağına biniyoruz. Ulaşım için diğer alternatif tekne ama tayfun sonrası hiç kimse denize açılmayı aklının ucundan bile geçirmiyor.
   </p>
   <p>
    <img alt="" height="387" src="http://web.archive.org/web/20131121064817im_/http://medya.aksiyon.com.tr/aksiyon/2013/11/18/filipinler-02.jpg"/>
   </p>
   <p>
    Zira meteoroloji yetkilileri yeni bir şiddetli yağmur ve tayfun uyarısında bulunuyor. Hınca hınç gıda malzemesiyle dolu kargo uçağında çok sayıda yardım ve kurtarma kuruluşunun çalışanları da bize eşlik ediyor. Havaalanına indiğimizde binlerce insanın sıraya geçtiğine ve şehirden kaçmaya çalıştığına şahit oluyoruz.
   </p>
   <p>
    <img alt="" height="387" src="http://web.archive.org/web/20131121064817im_/http://medya.aksiyon.com.tr/aksiyon/2013/11/18/filipinler-03.jpg"/>
   </p>
   <p>
    Bunlardan biri de kolundaki serumla annesinin kucağında etrafa şaşkın gözlerle bakan 4 yaşındaki Erick. Felaket sırasında çatıda olduklarını belirten anne, çocuğunun ayak ve elinden yaralandığını anlatıyor. Harabe hâline gelen havaalanında sadece askerî kargo uçakları ile helikopterlerin trafiği göze çarpıyor.
   </p>
   <p>
    Şehre doğru hareket ettiğimizde yol boyunca sıralanmış ceset torbaları dikkat çekiyor. Şehrin kıyı kesimlerinde ise şişmiş ve kokmaya başlamış cesetler göze çarpıyor. Kilise ve evlerin birçoğunda da cesetler görüyoruz. Biraz daha dolaşınca Haiyan tayfununun yerle bir ettiği Tacloban’ın âdeta hayalet şehre döndüğüne şahit oluyoruz. Uluslararası yardımların henüz şehirdeki mevcut durumu değiştirmeye yetmediğini gözlemliyoruz.
   </p>
   <p>
    <img alt="" height="387" src="http://web.archive.org/web/20131121064817im_/http://medya.aksiyon.com.tr/aksiyon/2013/11/18/filipinler-04.jpg"/>
   </p>
   <p>
    Yaşanan felaketi daha iyi anlayabilmek için insanlarla konuşuyoruz. Tayfunun tanıklarından Hospicio Doldolea, bazı kırsal bölgelerde köpek eti yendiğini, gıda yardımları yetersiz kalırsa bu durumun Tacloban’da da görüleceğini söylüyor. Daha önce böyle bir afet görmediğini ifade eden 62 yaşındaki Doldolea, yaşadıklarını şöyle dile getiriyor: “Suların yükselmeye başlamasıyla birlikte komşularımı da yanıma alarak evimin üst katına çıktım. Bu şekilde hayatta kaldık. Bazı insanlar ise yükselen sulardan kurtulmak için yüzmeye çalışıyordu. Ama şiddetli rüzgâr ve dalgalardan sağ çıkmak imkânsız gibiydi. Çoğu zaten hayatını kaybetti.”
   </p>
   <p>
    <img alt="" height="387" src="http://web.archive.org/web/20131121064817im_/http://medya.aksiyon.com.tr/aksiyon/2013/11/18/filipinler-05.jpg"/>
   </p>
   <p>
    Şehrin farklı bölgelerinde dolaştıkça, afetin korkunçluğuna defalarca şahitlik ediyoruz. Yıkılmış evlerin üzerinden yürüyerek sahil şeridine geliyoruz. Tayfundan önce denizde demirleyen bazı yük gemilerinin tayfunun etkisiyle kıyıdan yaklaşık 200 metre içeriye kadar sürüklendiğini, büyük gemilerin şehrin varoş mahallelerine kadar girdiğini görüyoruz.
   </p>
   <p>
    Tayfunun en fazla vurduğu Leyte Adası’ndaki 220 bin nüfuslu Tacloban’da en büyük sıkıntılardan ikisi de açlık ve susuzluk. Şehirde gıdaya ve temiz suya ulaşmak neredeyse imkânsız. Bu sıkıntıdan biz de nasibimizi alıyoruz. İnsanlar gıdaya ve suya ulaştığında ise bunu en ekonomik biçimde tüketmeye çalışıyor.
   </p>
   <p>
    <img alt="" height="387" src="http://web.archive.org/web/20131121064817im_/http://medya.aksiyon.com.tr/aksiyon/2013/11/18/filipinler-06.jpg"/>
   </p>
   <p>
    Yetkililerden de bilgi alıyoruz. Bir yetkili, “Birçok kasaba ve köyle, sadece ulaşım değil, iletişim de sağlanamıyor. Bu bölgelere yardım görevlileri henüz ulaşmış değil. Birçok bölgeye elektrik de verilemiyor. Felaketin bilançosu daha da artabilir.” diyor.
   </p>
   <p>
    Tacloban’daki üçüncü ve dördüncü günlerimizde de manzara pek değişmiyor. Kaçmaya çalışanlar, kaldırılmayı bekleyen cesetler, sadece bardaktan boşanırcasına yağan yağmurda kesilen ceset kokuları, kilise ve okul binalarını yaşam alanı olarak kullanan çaresizler, bir lokma ekmek ve bir yudum su için yalvaran insanlar…
   </p>
   <p>
    Yabancı olduğumuzu gören Taclobanlılar, yanımıza gelerek yiyecek ve su istiyorlar. İşin gerçeği, bölgede bulunan gazeteciler ve yardım ekipleri de aynı şartlarda yaşamak zorunda. Bizler de açlık ve susuzlukla mücadele ederek görevlerimizi yapmaya çalışıyoruz. Valilik binasının bahçesinde diğer yardım kuruluşlarının çalışanlarıyla çadırlarda kalıyoruz. Fırtınada çadırlarımız uçuyor. Birkaç kilise hariç üstü örtülü yapı neredeyse kalmamış şehirde. Ayakta olanların içleri ise okyanus ve yağmur sularıyla dolmuş durumda.
   </p>
   <p>
    <img alt="" height="387" src="http://web.archive.org/web/20131121064817im_/http://medya.aksiyon.com.tr/aksiyon/2013/11/18/filipinler-07.jpg"/>
   </p>
   <p>
    Kaldığımız valilik bahçesinin on metre ötesinde ceset toplama merkezi var. Yaklaşık 200 ceset üç gündür gömülmeyi bekliyor. Cesetlerin konulacağı bir soğuk hava deposu yok. Olsa bile bu sefer de elektrik yok. Hastaneler hizmet veremiyor. Şehrin en büyük kilisesinde eşi ve çocuğuyla barınmaya çalışan 34 yaşındaki Cristine adlı kadın, tayfun sırasında evlerinin çatısının uçup gittiğini, kendisinin gözünden yaralandığını ve küçük oğluyla birlikte kiliseye sığındığını söylüyor: “Eşim yardım bulmak için Ormoc şehrine gitti. Temiz su ve yiyeceğe ihtiyacımız var. Doğup büyüdüğüm şehirden ayrılmak istemiyorum. Ancak her şeyimizi kaybettik. Bir yardım alabilirsek 5 saat uzaklıktaki Cebu’da yaşayan akrabalarımın yanına gitmek istiyorum.”
   </p>
   <p>
    Felaketten bir hafta sonra Tacloban’daki halkın yüzde 75’i bölgeden tahliye ediliyor. Kalanlar ise fakirlerden oluşuyor. Onlar da kendilerini götürecek bir gemi veya kargo uçağı bekliyor. Kalanlar için en büyük sorun güvenlik. Dikkati çeken bir başka nokta, bunca felaket yaşanmasına rağmen feryat eden, ağlayan yok. “Biz böyleyiz, başımıza en kötü şeyler bile gelse gülümsememiz eksik olmaz.” diyorlar.
   </p>
   <h3>
    <span>
     Türk yardım kuruluşları Filipinli afetzedeler için seferber oldu
    </span>
   </h3>
   <p>
    Filipinler’e dünyanın değişik yerlerinden yardımlar gelmeye başlarken Türkiye de felakete sessiz kalmadı. Başta Kimse Yok mu Derneği olmak üzere Kızılay, İHH ve Deniz Fener’i yardım için seferber oldu. Türkiye’den Filipinler’e ulaşan ilk yardım kuruluşu olan Kimse Yok mu Derneği, 8 Kasım’da acil yardım ve arama kurtarma çalışmalarına başladı. Bölgede ilk etapta 6 bin 500 kişinin istifade edeceği 25 tonluk acil gıda paketi hazırlandı ve afetzedelere ulaştırıldı. Dernek, tıbbi yardımda bulunmak için de 14 doktoru ve çok sayıda sağlık malzemesini Filipinler’e gönderdi. Valilik bahçesine kurduğu karargâhla çalışmalarını hız kesmeden 12 kişilik ekiple devam ettiren Kimse Yok mu Derneği yetkililerden takdir toplarken, yerli ve yabancı basının da ilgi odağı oldu. Kimse Yok mu, bölgede 400 çadır dağıtma ve yetimhane yapılması çalışması da yapıyor. Dernek, çok yakında günlük 2 bin kişilik sıcak yemek de çıkaracak.    Kızılay da 550 çadır, 550 mutfak seti ve 5125 battaniyeden oluşan yardımları bölgeye ulaştırdı. Bölgede yapılan koordinasyon toplantısının ardından Kızılay ekibi yardım dağıtımlarına başladı. Ayrıca, Kızılay ekibinin oldukça zor koşullarda ulaştığı köylerde yapılan ihtiyaç tespit çalışmalarının ardından pirinç ve temiz içme suyundan oluşan yardım malzemeleri de ihtiyaç sahiplerine dağıtıldı. Gıda malzemeleri, bölge halkının öncelikli ihtiyaçları göz önünde bulundurularak yerelden temin edildi.   Deniz Feneri yetkilileri de Filipinler’de yaşananları yerinde görmek ve felaketten zarar görenlere yardım ulaştırmak için afet bölgesine gitti. Deniz Feneri bölgede ilk etapta temiz içme suyu ve temel gıda maddeleri dağıtma çalışması başlattı. Deniz Feneri bölgeye, ihtiyaçlar doğrultusunda acil insani yardım malzemeleri ulaştırmaya devam edecek.   Bir diğer Türk yardım kuruluşu İHH ise Cebu Adası’ndan 20 ton pirinç, bir kamyon su ve binlerce kutu konserve alımı yaparak bunları afetzedelere dağıttı. İHH, yardımların devam edeceğini duyurdu.  Diyanet İşleri Başkanlığı da geçen cuma günü tüm camilerde yardım topladı. Toplanan yardımlar en kısa sürede Filipinli afetzedelere ulaştırılacak.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-37106-filipinlerde-insanlik-trajedisi.html), [web.archive.org (arşiv bağlantısı)](http://web.archive.org/web/20131121064817/http://www.aksiyon.com.tr:80/aksiyon/haber-37106-filipinlerde-insanlik-trajedisi.html)
