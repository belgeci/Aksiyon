# Tarihteki yerini avro belirleyecek

*Süleyman Bağ 2010.12.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Beş yılını geride bırakan Almanya Başbakanı Angela Merkel’in siyasi başarısı ölçülebilmiş değil. Tarih kitaplarında “Avroyu kurtaran lider” sıfatıyla mı, yoksa WikiLeaks’den miras “teflon” nitelemesiyle mi yer alacak? Merkel’le ilgili bütün soruların cevabını 2013’teki federal seçimler verecek.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     ABD’li diplomatların İsveç Merkezli WikiLeaks sitesi tarafından yayımlanan yazışmalarında devlet liderleriyle ilgili ‘dedikodu’lar tüm dünyada yankılandı. İran Cumhurbaşkanı Mahmud Ahmedinejad için ‘Hitler’, Fransa Cumhurbaşkanı Nicolas Sarkozy için ‘Çıplak İmparator’ ve Almanya Başbakanı Angela Merkel için ‘Teflon’ benzetmesi yapılıyor. Bu lakaplara kimi liderler gülüp geçti, kimileri de sert karşılık verdi.
    </p>
    <p class="MsoNormal">
     Almanya’nın ‘doğulu ve ilk kadın başbakanı’ sıfatını haiz Angela Merkel, geride bıraktığı 5 yıllık görevi sırasında birçok tartışmaya imza attı. Sıra dışı kişiliği ve söylemleriyle yaşlı Almanları siyaset alanına çektiğini iddia edenler de oldu. Türkiye’nin AB üyeliğine karşı duran, ancak ‘Pakta Sunt Servanda’ (ahde vefa) ilkesinden dolayı sürecin devam etmesini isteyen Merkel, tarih kitaplarında “Avroyu kurtaran lider” olarak mı yoksa WikiLeaks’ten miras “teflon” nitelemesiyle mi yer alacak henüz bilinmiyor. Ancak Merkel’in siyasi karnesinin 2013’teki federal seçimlerden sonra netleşeceğini söylemek pek yanlış olmaz.
    </p>
    <p class="MsoNormal">
     Angela Dorothea Kasner (Merkel), ‘Doğu Almanyalı’ olarak tanınsa da 17 Haziran 1954’te üç kardeşin en büyüğü olarak Batı Almanya’da dünyaya gelir. Teolog babası Horst Kasner ile öğretmen annesi Herlind Jentzsch’in ilk kızları olarak liman şehri Hamburg’daki Protestan Elim Hastanesi’nde doğar. Henüz birkaç haftalık iken ailesi Doğu Almanya’ya ‘göçer’.
    </p>
    <p class="MsoNormal">
     Protestan bir papaz olan Kasner, din karşıtlığının devlet politikası hâline geldiği ve herkesin ‘işçi ve çiftçi’ devleti komünist Doğu Almanya’yı terk ettiği günlerde Berlin-Brandenburg Kilisesi’nde göreve başlar. Kasner’in Doğu Almanya’ya gönüllü göç ettiği 1954’te 180 bin kişi doğudan batıya kaçar. İlk görev yeri Perleberg’e bağlı Quitzow, bugün nüfusu 365 olan küçük bir köy. Asıl görevi köy papazlığı değildi. Heidelberg’de başladığı teoloji eğitimini Hamburg’da tamamlayan Kasner’e o günler sorulduğunda; “Kilise beni nereye gönderirse oraya giderim. Bu Afrika da olsa.” diyor. Kasner’in amacı dine savaş açan bir devlette şartların el verdiği ölçüde din için mücadele etmekti. Daha doğrusu yok edilmesini engellemekti. Angela’nın İngilizce ve Latince öğretmeni annesi Herlind Jentzsch ise aslen Polonya Danzig doğumlu. Horst Kasner’le Hamburg’da tanışıp evlenir. Üç çocukları olur: Angela, Marcus (erkek –doğum 1957), İrene (kız- 1964).
    </p>
    <p class="MsoNormal">
     ‘Papazın kızı’ sıfatı Angela’ya silik ama başarılı bir öğrencilik yaşatır. Kasner ailesi, 1957’de Angela’nın çocukluk ve gençlik yıllarını geçireceği Templin şehrine taşınır. Babası papaz kolejinde din adamı yetiştirir, öğretmen annesi de ev işleri dışında kalan bütün vaktini üç çocuğuna harcar. Papazla evlendiği için çok sevdiği öğretmenlik mesleğini yapması yasaklanmıştır zira. Papaz Horst Kasner, bu yıllarda sosyalist sisteme görünürde uyum sağlar. Demokratik Almanya Cumhuriyeti (DDR) gizli servisi STASİ’nin ‘Kızıl Kasner’i ‘DDR iktidarına ve devletin kilise politikasına karşı olmayan, kilisenin ilerici kanadından’ diye fişlediği ortaya çıkacaktır. Bu arada Merkel’in istihbarattan gelen teklifi ‘Ben geveze biriyim, fazla sır saklayamam” gerekçesiyle reddettiği bilinir.
     <span>
     </span>
    </p>
    <p class="MsoNormal">
     Angela, sekizinci sınıfa kadar, yaşadığı eve bir saat yürüme mesafesindeki Goethe okulunda okur. Her gün gidiş-dönüş iki saati yolda geçen Angela’nın tabiata karşı ilgisi o günlerde oluşur. Tabiat bilimci Merkel o günleri, “Gök gürlediğinde, şimşek çaktığında veya yağmur bardaktan boşanırcasına yağdığında tabiatın güçleri karşısında acizliğimi anladım.” diye hatırlıyor.
    </p>
    <p class="MsoNormal">
     Çocukluk yıllarından hatırladığı diğer bir olay da Almanya’yı ikiye bölen duvarın örülmesi. Yıkılışıyla Merkel’e başbakanlığın yolunu açan Berlin Duvarı’nın 1961’de başlayan inşasına yedi yaşındayken şahit olmuştu. 1973’te ‘pekiyi’ derecesi ile liseyi bitirir. Ardından Leipzig Üniversitesi’nde fizik eğitimi almaya başlar. Fiziğe ilgisini, sonraki yıllar, “Bilimsel çalışma gerçeğe yakınlık vadediyordu. Fiziğin kanunları bütün ideolojilerden daha güçlüydü.” diye açıklar. Leipzig Üniversitesi’nde eğitim gördüğü sıralarda soy ismini hâlen taşıdığı ilk kocası Ulrich Merkel ile tanışır. 3 Eylül 1977’de evlenirler. Merkel’in 1982’de sona eren bu ilk evliliğinden çocuğu olmaz.
    </p>
    <p class="MsoNormal">
     Sovyetler Birliği’nin çöktüğü ve iki Almanya’nın birleştiği günlere denk gelen Aralık 1989’a kadar Bilimler Akademisi’nde siyasete hiç ilgi duymayan, kendi hâlinde bir bilim kadını olarak çalışır. 1984’te doktorasını yaparken kimya profesörü Joachim Sauer ile tanışır ve 1998’de evlenirler. Berlin’deki Bergama Müzesi’nin karşısındaki bir dairede yaşayan çiftin çocukları olmaz. Sauer’in ilk evliliğinden olan oğlu da Merkel ile nadiren görüntülenir. Bütün günü siyasetle geçen Merkel fırsat buldukça eşi ve yakın tanıdıkları için yemek yapmaktan keyif alıyor. Aşçılığı konusunda, “Benim evimde bugüne kadar ikramdan hoşnut kalmayan olmadı.” diyor. Merkel’in döner ve Türk kahvesini sevdiği biliniyor. Çoğu siyasetçinin aile hayatını siyasi kariyerinin bir parçası olarak gündeme getirmesine karşılık Merkel, özel hayatını siyaseten ayrı tutmaya özen gösteriyor.
     <span>
     </span>
    </p>
    <p class="MsoNormal">
     1989-1990 Merkel’in ‘yeniden doğduğu’ yıllardır. 35 yaşına kadar siyasete ve siyasi konulara hiç ilgi duymayan Merkel, Doğu Almanya’nın çöküş sürecinde kurulan, temelde sol bir hareket olan Demokratik Çıkış (Demokratische Aufbruch) hareketinde önce memur (1990) ve daha sonra da
     <span>
     </span>
     basın sözcüsü olarak çalışmaya başlar. Bu sivil toplum hareketi daha sonra ‘Almanya İçin Birlik’ çatısı altında tabandan gelen başka hareketlerle beraber yer alır, nihayetinde genel başkanlığını Helmut Kohl’un yaptığı Hıristiyan Demokrat Parti (CDU) ile birlikte çalışır.
    </p>
    <p class="MsoNormal">
     Merkel’i tanıyanlar, siyasete girmesinden çok seçtiği partiye şaşırır. Çok sayıda ‘Doğu Alman’ın bir şekilde yeni hayata başladığı 1989-1990 yıllarında Merkel’in de farklı bir alana girmesi doğaldı. Ancak Protestan biri olarak tercihini Katoliklerin egemen olduğu CDU’dan yana kullanması sıra dışıydı.
     <span>
     </span>
    </p>
    <p class="MsoNormal">
     Bundan sonra her şey çok hızlı gelişir. Merkel Nisan 1990’da DDR’in ilk ve son serbest seçimlerinde başbakan seçilen Lothar de Maizière kabinesinin hükümet sözcüsü görevini üstelenerek kamuoyunun dikkatini çeker. Takvim yapraklarının 3 Ekim 1990’ı gösterdiği günlerde sadece iki Almanya birleşmez, Merkel önce CDU’ya üye olur, sonra da ‘Kohl’un kızı’ olarak siyasette önü açılır. 2 Aralık 1990’daki ilk genel seçimlerde bölgesinden oyların yüzde 48,5’ini alıp Federal Milletvekili olarak Helmut Kohl’un güvenini de kazanır. Kohl’un 1991’de göreve başlayan kabinesine Kadın ve Gençlik Bakanı olarak girer. Kimsenin beklemediği bu görevi üstlendiğinde 36 yaşında genç bir siyasetçiydi.
    </p>
    <p class="MsoNormal">
     Aralık 1991’de Dresden’de yapılan kurultayda Genel Başkan Yardımcısı, 1993’te de CDU Mecklenburg Vorpommern Eyalet Teşkilat Başkanı olarak parti içindeki konumunu güçlendirir. 1994’teki federal seçimlerde tekrar milletvekili olan Merkel, yeni Kohl kabinesinde Çevre, Tabiatı Koruma ve Reaktör Güvenliği Bakanı olarak görev alır. Merkel siyaseti 1990’larda öğrenir. Örnek aldığı isim CDU Başkanı Kohl’dur.
    </p>
    <p class="MsoNormal">
     Önce Merkel’i daha sonra da partisini Almanya’nın zirvesine taşıyan gelişmeler 1998-2000 arasında yaşanır. 1998 seçimlerinde Kohl, CDU’ya tarihinin en büyük yenilgisini yaşatır. Kurulduğu günden beri ‘iktidar partisi’ olma iddiasındaki CDU oyların sadece yüzde 35,2’sini alarak 16 yıl sonra muhalefete geçmek zorunda kalır. Artık partinin başına Kohl’un ‘şehzadesi’ Wolfgang Schaeuble geçer. Schaeuble’nin Parti Genel Sekreterliği için tercihi kendisi için tehlikeli görmediğinden dolayı Merkel olur. Bu Merkel’in zirveye yürüyüşünde başvurduğu en önemli taktiklerinden biriydi. Gerçek gücünü göstermeyerek rakipleri tarafından zayıf bilinmek. Merkel’in diğer bir özelliği gündemdeki konularla ilgili kesin görüş bildirmemesi.
    </p>
    <p class="MsoNormal">
     Muhalefetteki CDU, tarihinin en büyük skandalı içinde bulur kendini. Kohl yaklaşık 20 yılı bulan genel başkanlığı döneminde yasa dışı kara kasalar oluşturmuştur. 1990’ların ortalarından beri Kohl’un A takımında yer alan ‘şehzade’ Schaeuble kara para kasalarından haberi olduğunu itiraf etmek zorunda kalır. Bu süreçte yaşanan Schaeuble-Kohl mücadelesinden kârlı çıkan Merkel olur. Merkel’in Aralık 1999’da Almanya’nın en önemli gazetelerinden Frankfurter Allgemeine Zeitung’da yayımladığı bir makalesi bomba etkisi yapar. Makalede bir dönem hamisi olan Kohl’a cephe alır, partisine ‘kendi ayakları üzerinde durma’ çağrısı yapar. Merkel, skandallarla yıpranmış eski kadroda yer almayan ‘yeni ve temiz’ yüz olarak, Şubat 2000’de hem parti başkanlığından hem de meclis grup başkanlığından istifa etmek zorunda kalan Schaeuble’nin yerine partinin başına geçer. Essen’de Nisan 2000’de yapılan parti kurultayında 935 delegeden 897’sinin oyunu alarak genel başkan seçilen Merkel, ilk önemli siyasi hedefine ulaştığında henüz 44 yaşındadır.
    </p>
    <p class="MsoNormal">
     Merkel’e herkes ‘geçici isim’ gözüyle bakar. Şimdi cumhurbaşkanı olan Christian Wulff ve siyasete veda eden Hessen eyaletinin eski başbakanı Roland Koch gibi, potansiyel lider adayları zaman kazanmak için Merkel’i öne sürer. Ancak Merkel kendini küçümseyen isimleri tek tek eleyerek 2000’den beri CDU’ya, 2005 yılından beri de Almanya’ya yön vermekte. Bu zaman diliminde iktidarda koalisyon ortağını değiştirme başarısı gösterdiği gibi farklı yönetim tarzı ile de dikkat çekiyor. Merkel, işleri geriden takip edip gerektiği zaman devreye giren bir lider profiline sahip. Bu tavır ilk bakışta onu zayıf gibi gösterse de Merkel’in gücü burada yatıyor. Merkel’in en önemli avantajı başkaları paniklerken soğukkanlı kalabilmesi. Dostları ile hasımlarını cüretli adımlar atmaya zorlarken kendisi ılımlı çözümlerde ısrar edebiliyor.
    </p>
    <p class="MsoNormal">
     2005-2009 arasında Merkel Sosyal Demokratlar’la beraber kurduğu büyük koalisyonun başbakanı oldu. Bu dönemde çok ciddi siyasi bir projeye imza attığı söylenemez. 2009’da Almanya’yı da etkisi altına alan küresel mali ve ekonomik krizin aşılmasında Merkel’den çok SPD’li Maliye Bakanı Peer Steinbrück belirleyici oldu. Merkel’in Liberal Parti (FDP) ile iktidarı paylaşması onun politik çizgisini de etkiledi. Son bir yıldır Merkel’in daha çok sermayenin yanında duruşu da bundan. Kamuoyundan gelen bütün tepkilere rağmen 2021-2022’de son bulması kararlaştırılan nükleer enerji üretiminin süresini uzatması bu duruşunun bir parçası.
    </p>
    <p class="MsoNormal">
     Karlsruhe’de yapılan son kurultayda parti içi tüm rakiplerinden kurtulan Merkel, delegelerin yüzde 90’ının oyunu alarak başkanlığa tekrar seçildi. Yakın tarihte en önemli siyasi sınavını 2011’de yapılacak 7 eyalet seçimlerinde verecek. Merkel’in kendini ispat etmesi gereken diğer önemli alan Avrupa Birliği (AB). İlki Yunanistan’da, ikincisi İrlanda’da patlak veren avro krizinde ‘itfaiye memurluğu’ ile ‘kötü polis’ rolünü birlikte oynadı Merkel. Ancak bu, krize geç müdahale etmekle suçlanmasını engellemedi. İrlanda krizinden sonra ise Almanya’nın önemli aydınlarından eski Başbakan Helmut Schmit dünyanın güçlü kadın liderleri arasında gösterilen Merkel’i ‘gerçek Avrupalı olmamak’la suçlasa da şansölyenin bu eleştirilere kulak astığı söylenemez.
     <span>
     </span>
    </p>
    <p class="MsoNormal">
     Siyasi görüşlerindeki esneklikle tanınan Merkel, ‘İsrail’e sadakat’ ve ‘ABD ile iyi geçinme’ konularında şaka kabul etmiyor. Siyasi gelgitlerine rağmen bu iki konudaki tavrı sabit.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28222-tarihteki-yerini-avro-belirleyecek.html), [web.archive.org (arşiv bağlantısı)](http://web.archive.org/web/20140329063645/http://www.aksiyon.com.tr:80/aksiyon/haber-28222-tarihteki-yerini-avro-belirleyecek.html)
