# POLYP: Willy Brandt’ın övündüğü gizli operasyon

*Süleyman Bağ 2011.10.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Almanya, Willy Brandt’ın başbakanlığı döneminde siyasi partiler ve vakıflar aracılığıyla İspanya ile Portekiz’e örtülü veya açık para transferi yapmış, faşist rejim karşıtı partileri desteklemişti.
  </font>
 </div>
 <div id="newsText">
  <font class="detail-text">
   <p class="MsoNormal">
    Son dönemde Türkiye’de tartışmalara konu olan Alman siyasi vakıflarının Türkiye’ye yaptığı yardımlar konusuna Almanya pek de yabancı değil. Alman Başbakanlığından yıllarca hem nakit olarak hem de kamufle edilmiş banka hesap numaraları üzerinden yurtdışına para aktı. 1970’lerde dönemin başbakanı ve daha sonra Sosyalist Enternasyonal başkanı olan Willy Brandt’ın da içinde bulunduğu Polyp isimli gizli operasyonun diğer aktörleri Federal İstihbarat Servisi BND, mecliste temsil edilen tüm siyasi partiler ve onlara yakın siyasi vakıflar. 1974-1982 yılları arasında 50 milyon markı aşkın paranın gittiği adresler ise İspanya ve Portekiz’deki kardeş partiler.
   </p>
   <p class="MsoNormal">
    Willy Brandt, İkinci Dünya Savaşından sonra Federal Almanya’da başbakanlık koltuğuna oturan ilk sosyal demokrat siyasetçi. Ama bunun için 1969’a kadar bekledi. Hitler’in iktidarda olduğu 1933-45 yılları arasında Norveç’te sürgün hayatı yaşayan Brandt’ın yolu bu yıllarda İspanya’ya uğrar. İspanya iç savaşında General Franco safındaki faşistlere karşı sosyalistlerin yanında mücadele eden Brandt’ın gerçek ismi Herbert Ernst Karl Frahm’dır. Almanya’da faşizmin egemen olduğu yıllarda hayatı tehlikede olan Frahm yakalanmamak için Willy Brandt ismini kullanır ve savaştan sonra bölünmüş şehir Berlin’de siyasete atıldığında da bu ismi kullanmaya devam eder. Brandt, savaşta karşı cephelerde yer alan Polonya ile Batı Almanya arasındaki sınır tartışmalarına son veren Varşova Anlaşmasını imzalamak için Aralık 1970’te Polonya’nın başkentini ziyaret eder. Yahudi gettosunun kahramanları adına dikilen anıta bir çelenk koyan Brandt, burada diz çökerek kendisinin de mağduru olduğu Hitler faşizminin zulmüne uğrayan Polonyalı Yahudilerden özür dilediğinde takvimler 7 Aralık 1970 tarihini gösteriyordu. Tam bir yıl sonra, 10 Aralık 1971’de Brandt, diz çöktüğü fotoğrafla simgelenen doğu politikasından dolayı Nobel Barış Ödülü’ne layık görülür. Brandt dışında İkinci Dünya Savaşı’ndan bugüne kadar geçen 66 yılda Nobel Barış Ödülü’nü alan ikinci bir Alman devlet adamı olmadı. Hakkında sayısız dedikodular çıkartılan Brandt 1974 yılında koltuğunu seçimlerle değil bir ajan skandalından dolayı terk etmek zorunda kalır. Özel danışmanlarından Günter Guillaume’nın Doğu Alman gizli servisine çalıştığı ortaya çıkınca, henüz 61 yaşındayken koltuğunu Helmut Schmid’e devretmek zorunda kalır.
   </p>
   <p class="MsoNormal">
    İspanya ve Portekiz 1970’li yılların başında hâlen generaller tarafından antidemokratik yöntemlerle yönetiliyordu. İspanya’da faşist General Francisco Franco’nun 1975 yılında ölmesi ile değişim süreci başlar. Portekiz’de de durum pek farklı değildir. On yıllarca iktidarda kalan diktatör António de Oliveira Salazar’ın 1970 yılında ölmesinden sonra iktidara gelen Marcelo Alves Caetan başarılı olamaz. Yetmişli yılların ortasına gelindiğinde Portekiz’de değişimin adı Karanfil Devrimi, İspanya’da ise Transición - Geçiş’ olur. Ancak aynı yıllar Sovyetler Birliği ile ABD arasında ülkeleri safına çekme yarışının yaşandığı yıllardır. Kendisini Doğu Almanya ile de rekabet içinde gören ABD safındaki Batı Almanya, tam burada devreye girer ve İber yarımadasında on yıllarca devam eden faşizm diktatörlüğünden sonra komünist diktatörlüğün gelmemesi için gizli bir operasyonu yürürlüğe koyar: Operasyon Polyp.
   </p>
   <p class="MsoNormal">
    Almanya için sıradan bir olay
   </p>
   <p class="MsoNormal">
    Polyp Operasyonu’nun başarılı olması için federal mecliste temsil edilen siyasi partiler dışında onlara yakın siyasi vakıflar da görev alır. Bu gizli operasyona 2000 yılının altıncı sayısında sayfalarında yer veren Almanya’nın en önemli haftalık siyasi dergisi Spiegel şu notu düşer: “Helmut Schmid’in başbakan olduğu 70’li yıllarda başbakanlığa SPD adına çoğu kez Hans Matthöfer, CDU için Walther Leisler Kiep ve CSU adına Reinhold Kreile geliyordu. Liberaller önce partinin Federal Genel Müdürü Harald Hofmann, daha sonra ise onun halefi Günter Verheugen’i gönderiyordu.” Parti adına gelen bu şahıslar Alman İstihbarat Servisi BND’nin merkezi Pullach’dan başbakanlığa akan paraları alıyor ve kendilerine yakın siyasi vakıflar aracılığı ile İspanya ve Portekiz’deki kardeş partilere aktarıyordu. Willy Brandt’ın biyografi yazarı Peter Merseburger ‘Willy Brandt – Vizyon Sahibi ve Gerçekçi’ isimli eserinde, kısmen nakit kısmen de kamufle edilmiş banka hesap numaraları üzerinden 1975-82 yılları arasında aktarılan 50 milyon marktan fazla yardımdan söz ediyor: “Alman Sosyal Demokratların yardımı sadece iyi fikir vermekle sınırlı kalmıyor. Bununla beraber teşkilatlanma konularında da yardımcı olunuyordu. Willy Brandt Alman vergi paralarından yüz binlerce markın Ebert Vakfı aracılığı ile Mario Soares önderliğindeki demokratik güçlere aktarılmasını ‘hem arzu edilen hem de takdiri hak eden’ bir iş olarak değerlendiriyordu. Nihayetinde tüm demokratik partilerin katıldığı Polyp Operasyonu Willy Brandt’ın da önerisi üzerine Federal İstihbarat Servisi tarafından organize edildi. Bavullar dolusu para Pullach’dan başbakanlığa getirildi ve dağıtıldı.”
   </p>
   <p class="MsoNormal">
    Almanya’da fazla tartışılmayan bu operasyonun Avrupa’nın güneybatısında bulunan İber yarımadasındaki iki ülke üzerinde kalıcı etkisi olur. SPD’nin güçlü yardımı ile Portekiz’de Partido Socialista orduyu bölmeyi başarır ve güçlü bir demokratik muhalefete öncülük eder. Nisan 1976 yılında yapılan ilk meclis seçimlerinden Portekizli sosyalistler en güçlü parti olarak çıkar ve partinin kurucu lideri Mário Soares azınlık hükümeti altında başbakan olur. Zaten NATO üyesi olan Portekiz 1986 yılında İspanya ile birlikte AB’ye de üye olur. İspanya’da ise Kral Juan Carlos yönetiminde demokrasiye geçiş gerçekleşir. Almanya’nın yardımı ile faşizmden sonra komünist tehlikeye düşmeyen İspanya, 30 Mayıs 1982’de NATO üyesi olur. Aynı yıl İspanya’da Felipe González yönetimindeki Sosyal Demokrat Parti iktidar olur. Fransız yazar Andre Malraux’un Alman yardımı ile İber yarımadasında yaşanan değişim hakkındaki yorumu ilginçtir: “Bu olayla ilk defa Menşevistler Bolşevikleri yenmeyi başardı.”
   </p>
   <p class="MsoNormal">
    Polyp operasyonu için Alman vatandaşlarından toplanan vergi paralarından en az 50 milyon mark harcanmasına rağmen olay ciddi bir tartışmaya veya siyasi bir krize sebep olmaz. Öldüğü yıl 1992’ye kadar Sosyalist Enternasyonal’in başında kalan Willy Brandt ölümünden üç yıl önce kendi yönetimindeki SPD’nin İber yarımadasındaki Sosyal Demokratlara yaptıkları yardımla ayağa kalkmalarından iftiharla söz eder. Brandt ‘20. yüzyılda Avrupalılar arasında dayanışma örneklerinin çok da fazla olmadığından’ söz eder. Spiegel dergisi ve Brandt’ın biyografi yazarı Peter Merseburger dışında konuyu ele alan isimlerden biri de Almanya’nın istihbarat konularında en önemli uzman gazeteci yazarlarından biri olan Erich Schmidt-Eenbomm. Schmid-Eenboom’un iki arkadaşı ile birlikte yazdığı kitabın başlığı ‘Dosta ve Düşmana Karşı’, alt başlığı ise ‘BND: Gizli Siyaset ve Kirli İşleri’.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-30884-polyp-willy-brandtin-ovundugu-gizli-operasyon.html), [web.archive.org (arşiv bağlantısı)](http://web.archive.org/web/20140926114939/http://aksiyon.com.tr/aksiyon/haber-30884-polyp-willy-brandtin-ovundugu-gizli-operasyon.html)
