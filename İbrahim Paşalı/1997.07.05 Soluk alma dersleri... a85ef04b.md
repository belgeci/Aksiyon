# Soluk alma dersleri...

*İbrahim Paşalı 1997.07.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Bir şeye değerinden fazla değer verdiğinde, kendinden verirsin, hayal kırıklığına uğrarsın!" Ortaokul ya da lise yıllarında dilime pelesenk olmuş bir sözdü bu.
  </font>
 </div>
 <div id="newsText">
  <font class="detail-text">
   (Bu söz o yıllarda aşk acılarının panzehiriydi.) Yıllar geçti.. ben de her 'fani' gibi büyüdüm (ciddi sözlerim oldu), hedeflerime yürüdüm, düştüm, kendime sığınaklar aradım durdum: meslek, unvan, mekan vs. Hiçbir sığınak tatmin etmedi; hayal kırıklıklarıyla yeni sığınaklar aradım... Yıllar sonra gafletlerden bir dünya kurduğumda kendime, mazimde umut ararken bu sözü yeniden hatırladım; bu  sözle birlikte çok şeyi hatırladım.
   <br/>
   <br/>
   Çok şeyi de unutmaya karar verdim: Çünkü okumuşundan cahiline, gencinden yaşlısına, Japon'undan Kamboçyalı'sına kadar kimse elindekinin kıymetini bilmiyor! İnsanlar kendilerini ayakta tutacak bu temelden yoksunlar. Tüm çözülmelerin, ani yıkılışların, ayakta duramamanın, her rüzgarda eğilmenin biricik nedeni bu değil mi? İnsanları yaşamaya çağıran sayısız filozofun, yazarın oturmaktan ayaklarının uyuşmuş olmasını başka neyle izah edebiliriz. Bunca kitabın, bunca gökdelenin, Ay'a insan göndermenin, ayrıntılarda sorular ve formüller çoğaltmanın bu cahilliği "perdelemek" (örtmek) için tezgahlandığını düşünenlerdenim. Örneğin: Bugüne kadar suyun 100 derecede kaynadığının bilgisi(!), hararetle su içerken aldığım hazzı ve bu hazla birlikte öğrenebileceklerimi "perde"ledi, engelledi. Hava hakkında formüle edilenlerin bilgisi(!), her nefes alışımın bir mucize oluşunu, ne kadar muhteşem bir şey olduğunu "perde"ledi. Veya Güneş hakkında okul sayesinde bildiklerim(!), bugün apartmanlarda hamam böcekleri misali güneşsiz yaşayan milyonlarca insan gibi benim de güneşe olan ihtiyacımı bastırmış, unutturmuş durumda.
   <br/>
   <br/>
   İnsan neye, ne kadar değer vereceğinin bilgisine sahip olamayınca şeylerin (eşyanın) altında eziliyor. (Yaşamak, "perdeler" arasında bir tiyatro: bir trajedi!) Nefes alabilmek için "perdeler"i açmak gerekiyor. (Sizler de, nadiren de olsa, bu "perdeler"in farkına varıyor musunuz?) Narzis ve Goldmund adını taşıyan romanının bir yerinde Hermann Hesse, romanın baş kahramanlarından Goldmund aracılığıyla herşeyin önünde kaldırılmayı bekleyen bir "perde" olduğundan bahseder. Bu perde bir kaldırılsa, hayatta karşı karşıya bulunduğumuz tüm tezatlar, problemler cevaplanacak gibidir Hesse'ye göre. Bu "perde(ler)" kaldırılmadan soru(n)larını çözmede aciz kalacaktır insan...
   <br/>
   <br/>
   Amerikalı yazar Anne Tysen'a Pulitzer Ödülü kazandıran, Soluk Alma Dersleri adını taşıyan romanın baş kahramanları orta yaşlı Maggie ve İra da evliliklerindeki problemlerden hareketle "perdeler"i aralamanın gerekliliğini geç de olsa farkeden insanlardan. Maggie ve İra da "aciz" insan; "perdeler"in ve anıların altında nefes almaya çalışan, orta yaşlı bir çift. Maggie; insanlarla çok rahat ilişki kurabilen, insanların sorunlarını çözmede üstüne düşenden daha fazlasını yapacak ve sonuçta tek suçlu kendisi olacak kadar iyi niyetli, huzurevinde çalışmaktan dahi memnun olan duygusal bir insan. Kocası İra ise; çerçeveci dükkanı olan babasının kalp rahatsızlığı geçirmesi üzerine hayallerinden vazgeçip işlerin başına geçen, yıllardır sokağa çıkmayan ablasının da sorumluluğunu üstüne alan, boş vakit buldukça cebinde taşıdığı iskambil kağıtlarıyla fal açıp geleceğini görmeye çalışan, konuşmak yerine çoğunlukla şarkıları ıslıkla çalıp sözlerini çağrıştırarak cevap vermekle yetinen sabırlı bir insan "...bir yaz günü Maggie'nin en yakın arkadaşının kocasının cenaze törenine gitmek için çıktıkları yolculuk, aynı zamanda geçmişe bir yolculuğa dönüşüyor. Maggie; eski dostlarının, çocuklarının, bütün bir geçmişin anılarını birer birer yeniden yaşarken ister istemez kendi evliliğini de gözden geçiriyor. Her evliliğin temelinde yatan beklentiler, düş kırıklıkları, çocuklardan kaynaklanan fırtınalar, aile içi çalkantılar ve bir karı kocanın aşkının yeniden tazelenebileceği, hem iç sızlatıcı, hem ironik bir anlatımla verilmiş. Bu kitabı okurken, kahramanlarıyla ne çok şeyi paylaştığını görmesi okuru şaşırtıyor." (Arka kapaktan)
   <br/>
   <br/>
   Soluk Alma Dersleri'nde çözüm arama hatasına düşmeyin, bu kitap bir hatırlatma:
   <br/>
   <br/>
   "İnsanlara arasıra bazı şeyleri anımsatmak gerekiyordu, o kadar"(sayfa 24).
   <br/>
   <br/>
   Kadın yazarın kitabına feminist bir kitap gözüyle bakmak hatasına sakın düşmeyin;
   <br/>
   <br/>
   "Aman ne modern bir dünya, erkekler hâlâ (doğumu kocaların görmesi gibi) gerçekten önemli şeylerden dışlanıyor" (sayfa 222).
   <br/>
   <br/>
   Evlendikten sonra çok şeyin kolayca değişeceğine inananlar Amerika'da da varmış:
   <br/>
   <br/>
   "Evlendiğinde, bütün eski sorunlarının geride kalacağını düşünmüştü, hani tatile gidip yarıda bıraktığın bir sürü işi sanki geri dönüp bitirmen gerekmeyecekmiş gibi. Ve yanılmıştı tabii" (sayfa 216).
   <br/>
   <br/>
   Bütün hayal kırıklıklarının üstüne, sorgulanması gereken çok şey var:
   <br/>
   <br/>
   "Piyano çalmaktan daktiloya kadar bir dolu önemsiz şey için insana diploma veriyorlar. Bir toplamaçıkarma yapmak için yıllarca ders çalışıyorsun da gerçek yaşamda ne işine yarıyor tüm o öğrendiklerin, Tanrı bilir. Ama ya annelik? Hatta evlilik! Araba kullanmadan önce, devletin onayladığı bir sürücü belgesi alıyorsun, ama araba kullanmak, her gün bir kocayla yaşayıp bir insan yetiştirmenin yanında hiçbir şey, hiçbir şey anlıyor musun!" (sayfa 161).
   <br/>
   <br/>
   Çoğu insana sorgulayıp çözüm üretmek ve bu çözümleri pratize etmek zor geliyor. 2000 yılına geldiğimiz şu zamanda, kendilerini tarihteki en akıllı ve en üstün kişiler olarak gören insanların yaşamaya cevabı, bunca bilimsel keşfe ve kitaba rağmen alay ettikleri ciddiye dahi almadıkları cahillerle aynı oluyor:
   <br/>
   <br/>
   *"Ama ben boşvermek istemiyorum," dedi Maggie. "Ne biçim konuşuyorsun sen böyle?"
   <br/>
   <br/>
   "Başka şansın yok," dedi (Maggie'nin en yakın arkadaşı) Serena. Yerdeki bir ağaç dalının üzerinden geçti. "Sonunda başına gelen bu: elde var sıfır" (Sayfa 75).
   <br/>
   <br/>
   Modern bir evlilik gerekçesi:
   <br/>
   <br/>
   "Eminim, çünkü artık treni kaçırmak üzereyim," dedi Serena yeniden aynaya dönerek. Sesi normal tonuna dönmüştü. Çenesine, yanaklarına ve alnına fondöten sürüyordu ustalıkla. "Evlenme zamanı geldi de ondan," dedi. "Erkeklerle flört etmekten o kadar sıkıldım ki! Güzel görünmeye çalışmaktan sıkıldım! Oturma odamda oturup normal bir kocayla bin yıl televizyon seyretmek istiyorum artık. Bu karmaşadan kurtarmış olacağım kendimi" (Sayfa 100).
   <br/>
   <br/>
   Gelgitlerin ortasında modern bir aşk tanımı:
   <br/>
   <br/>
   "Evet, kocasına yeniden aşık olmuştu! 'Ne hoş, hem de ne büyük kolaylık,' diye düşündü, yeni yemek tarifi için gerekli malzemelerin hepsini dolapta hazır bulmak gibi bir şey!" (Sayfa 108).
   <br/>
   <br/>
   Modern dünyada çocuğun yeri?
   <br/>
   <br/>
   (Maggie ile İra'nın torunu) "Leroy'a gelince, zavallı küçük Leroy, ikisinin evcil hayvanından başka bir şey değildi, bir karnavalda kazandıkları tüylü bir oyuncak gibiydi" (Sayfa 139).
   <br/>
   <br/>
   Hayat cevap bekliyor, modern kaderciler çoğalıyor:
   <br/>
   <br/>
   "...on sekiz yaşında hayal ettiği gibi bir yaşam sürmüyordu, ama zaten kiminki öyleydi ki? Hep böyle oluyordu sonunda"(Sayfa 143).
   <br/>
   <br/>
   *   *   *
   <br/>
   <br/>
   Kâinat hâlâ "perdeler"inin açılmasını bekliyor...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2745-soluk-alma-dersleri.html), [web.archive.org (arşiv bağlantısı)](http://web.archive.org/web/20120131004731/http://www.aksiyon.com.tr:80/aksiyon/haber-2745-soluk-alma-dersleri.html)
