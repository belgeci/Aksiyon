# Bu bayram insanlığa kurban

*İbrahim Doğan - Sedat Gülmez 2006.12.25*

<font class="agenda2NewsSpot">
 Türk halkı her yıl ortalama 200 bin kurbanını bağışlıyor. Bunun yarıdan fazlası Latin Amerika'dan Afrika'ya 100'den fazla ülkeye ulaşıyor.
</font>
<font class="newsDetail">
 Gelecek hafta dünyanın dört bir yanındaki müminler Kurban Bayramı'nı idrak edecek. İmkanı olanlar Allah rızası için kurban kesecek, muhtaçlara ellerini uzatacak. Son yıllarda kurbanlarını tamamıyla ihtiyaç sahiplerine bağışlama anlayışında büyük artış var. Özellikle yardım kuruluşlarının ve derneklerin organize ettiği kampanyalar 'sınır' tanımıyor. Binlerce kilometre mesafedeki ülkelere bu bağışlarla ulaşılıyor. Geçtiğimiz yıl en az 200 bin kurban vekâleten kesilip dağıtıldı. Bu sene hedefte sel yarasının sarılmasını bekleyen Güneydoğu da var.
 <br/>
 <br/>
 Kurban etleri Afrika'nın en fakir ülkeleri Etiyopya ve Nijer'den Ortadoğu'da Filistin'e, oradan Çeçenistan ve Keşmir'e kadar uzanıyor. Türkiye merkezli dernek ve vakıflar onlarca ülkede kesim yapıyor. Pek çok ülke de "Buralarda da kurban kesin" daveti gönderiyor. Bu yıl Latin Amerika'ya da uzanacak bu eller. Dernekler sayesinde, on binlerce insan yılda bir defa da olsa et yiyebiliyor.
 <br/>
 <br/>
 Yurtdışına kurban bağışları 2004 sonunda Güneydoğu Asya'yı vuran tsunami sonrası daha organize hale geldi. 200 binden fazla insanın öldüğü felaketin ardından bayramda yüz binlerce kişi kurbanını bu bölgeye gönderdi. Bir yıl sonraki Pakistan depremiyle kampanyalar biraz daha düzenli hale geldi. Pakistan halkına adeta sel gibi aktı yardımlar. Kızılay 138 yıllık tarihinde ilk defa Kurban organizasyonuna dâhil oldu.  "Kurbanlarımız Pakistan için" sloganıyla başlatılan kampanyada Türkiye'den Muzafferabad ve Bagh şehirlerine 77 bin kurban hissesi gitti. İslamabad Müftülüğü'nün bayram namazı vaazında övgüsünü alan Türk Kızılay'ı ulaşılamayan yerlere bile katır sırtında poşetlerde taşıdı etleri.
 <br/>
 <br/>
 BU YIL HEDEFTE GÜNEYDOĞU VAR
 <br/>
 <br/>
 Pakistan'a ulaşan kuruluşlardan biri de Kimse Yok mu Derneği. "Kurban, yardımının ötesinde duygusal yoğunluğun yaşanmasına, kardeşliğin ve dayanışmanın temeli oldu." diyor, Dernek Başkanı Mehmet Özkara. Geçen yıl Pakistan'da 10 bin hisse dağıtan dernek, bu sene önceliği sel afetiyle sarsılan Güneydoğu Anadolu'ya veriyor. Ayrıca Ortadoğu, Afganistan, Orta Asya ve Afrika'daki 30 ülke de dâhil bu bayram kurban seferberliğine.
 <br/>
 <br/>
 İnsanî Yardım Vakfı (İHH), Türkiye'deki yardımseverlerin kurbanlarını 15 yıldır ihtiyaç bölgelerine taşıyor. Vakıf, geçtiğimiz sene 80 ülkede vekâleten 30 binin üzerinde kurban kesti. Bu yılki ülke sayısı ise 100. Afrika, Ortadoğu, Uzakdoğu, Orta Asya, Balkanlardan sonra kurban kervanına 1 milyon civarında Müslüman'ın yaşadığı Arjantin'in yanı sıra Bolivya, Brezilya ve Surinam gibi Latin Amerika ülkeleri de dâhil edildi. "Türkiye'de düzenlenen toplantılara katılan Müslüman liderler ülkelerinde kurban kesmemizi istiyor. Biz de taleplere cevap vermeye çalışıyoruz." diyen İHH Basın Sözcüsü Osman Atalay, ilk kurban kampanyalarını kriz, savaş ve afetlerin yaşandığı bölgeler için organize ettiklerini belirtiyor. İHH da bu bayram Güneydoğu ve Doğu Anadolu'ya yöneldi. 25 ilde kurban kesmeyi planlıyor.
 <br/>
 <br/>
 Deniz Feneri Derneği de 5 yıldır kurbanları yurtdışında ve yurtiçinde muhtaçlara ulaştırıyor. Geçen yıl yurtdışında 10 binin üzerinde kurban kesen dernek bu sene Balkanlar, Kafkasya, Uzakdoğu ve Afrika bünyesindeki 30 ülkede çalışacak. Bu kampanyalar, Türkiye hakkındaki bazı önyargıların kırılmasında büyük rol oynuyor. Mehmet Özkara, "Yardım yapılan devletler nazarında Türkiye'nin itibarı artıyor." diyor.
 <br/>
 <br/>
 Kurban kesimine geçen yıl başlayan Cansuyu Derneği ilk seferde 10 binden fazla hisse dağıtmış yurtdışında. Bu sene 35 farklı ülkede en az 20 bin kurban kesmeyi hedefliyor. Derneğin Genel Sekreteri Muhammed Polat, "Hasmımız, rakibimiz yoksulluk. Müslüman, Hıristiyan ayrımı yapmıyoruz." diyor. Dernek, bu yıl kurbanların yüzde 40'ını sel mağduru Güneydoğu'da kesecek.
 <br/>
 <br/>
 Türkiye Diyanet Vakfı (TDV) geçtiğimiz yıl 30 bin rakamına ulaşmış. Yurtdışından gelen taleplere göre hareket eden vakıf, bu sene 7 bini Pakistan, bini Afganistan, bini de diğer ülkelere, toplam 10 bin kurbanı Türkiye dışına bağışlıyor. TDV'den Nurettin Uzuner, felaket dönemlerinde yurtdışında, diğer zamanlarda Türkiye'de kurbanın kesildiğine işaret ediyor. Uzuner, Beyaz Rusya'daki Hıristiyan Tatarların dahi kurban etinden faydalandığını söylüyor.
 <br/>
 <br/>
 Türkiye'de ya da yurtdışında yoksullukla boğuşan insanlara el uzatan dernek ve vakıfların yanı sıra 1996'dan bu yana vekâleten kurban kesen Türk Silahlı Kuvvetleri Mehmetçik Vakfı da şehit ve gazi ailelerine yardım ediyor. Kurban etlerinin bir bölümünü satan Mehmetçik Vakfı, buradan elde edilen gelirle 14 binin üzerinde şehit ve gazi yakınlarına her ay 1,5 milyon YTL katkı sağlıyor. Bu konuyla ilgili hazırlanan bilgi notundaki açıklamalar şu şekilde: "Bu faaliyetten elde edilen gelir hayatını kaybeden Mehmetçiklerin yakınları ile gazi ve engelli Mehmetçiklere sosyal ve ekonomik destek sağlamak ve çocuklarını üniversite seviyesi dâhil okutmak amacıyla kullanılmaktadır." Mehmetçik Vakfı'nın yaptığı açıklamaya göre 2004'te 55 bin seviyesindeki kurban bağışı 2005'te 63 bine, geçtiğimiz yıl ise 77 bine çıkmış. Her yıl yüzde 20'lik artış yaşanıyor.
 <br/>
 <br/>
 1600 İMAM KURBAN NÖBETİNDE
 <br/>
 <br/>
 Kurban'da ikinci yıla girecek Kızılay, Et-Balık Kurumu ile anlaştı. Tüm kurbanlar bu kurum tarafından satın alınıp 6 merkezde kesilecek. Etlerin bir kısmı dağıtılacak, geriye kalanı ise Ankara Sincan'daki tesislerde kavurma haline getirilecek. İki buçuk kiloluk kutulara konulup askerin etlerinin saklandığı soğuk hava depolarına kaldırılacak. 650 civarında şubeye sahip Türkiye Kızılay Derneği'nin Başdanışmanı Fecri Alpaslan, bu etleri bir yıl içinde yoksullara dağıtmayı planlıyor: "Sene boyunca ihtiyaç görülen yerde dağıtmayı esas aldık. Allah korusun fevkalade bir durum zuhur ederse etler hazır yardım malzemesi olacak."
 <br/>
 <br/>
 Diyanet İşleri Başkanlığı (DİB) her Kurban Bayramında yaşanan nahoş kesim görüntülerini önlemek amacıyla bu sene işi sıkı tutuyor. Bu çerçevede kesim alanlarında vazifeli bini aşkın din görevlisi usulüne uygun kesim nöbeti tutacak. Hükümet 2001'de Bakanlar Kurulu kararıyla sekreterliğini Diyanet İşleri Başkanlığı'nın yürüttüğü bir Kurban Hizmetleri Komisyonu kurdu. Kurban kesimleri sırasında dinî hükümlerin, sağlık şartlarının ve çevre temizliğinin muhafazasını sağlama amaçlı komisyon her yıl kurban satış ve kesim alanı projeleri hazırlayıp valiliklere gönderiyor. Halk Eğitim Merkezleri'nde açılan 'Kasap Geliştirme ve Yetiştirme Kursları' ile kesimlerin bilinçli yapılmasını tasarlıyor. Kurslarda, komisyon üyesi bakanlık temsilcileri eğitim veriyor. Hayvanlarla ilgili Tarım Bakanlığı, hijyenik ortam muhafazası hususunda Sağlık Bakanlığı temsilcisi ders verirken DİB adına müftüler kurbanın dinî yönünü anlatıyor. Bu yolla şimdiye kadar 12 bin 633 kişiye belge verilmiş.
 <br/>
 <br/>
 Komisyonun hizmeti eğitimle sınırlı değil. Özellikle AB sürecinde, her yıl basına yansıyan çirkin sahnelerin tekrarlanmaması adına kurban satış ve kesim yerleri düzenlendi. Diyanet ve belediyeler işbirliğinde hazırlanan kurban satış ve kesim yerlerinin sayısında bu yıl büyük artış söz konusu. 2005'te 159, bu sene bin 692 satış yeri kuruldu. Buralardaki sayısı ise 229'dan 2 bin 698'e ulaştı. Kesim yerlerindeki din görevlileri isteyen vatandaşlara dinî hassasiyetler hususunda bilgi verecek.
 <br/>
 <br/>
 "İbadetler insanı Allah'a (CC) yaklaştırır. Kurban da bu ibadetlerin en önemlilerindendir' diyen Diyanet İşleri Başkanlığı Din Hizmetleri Dairesi Başkanı Mehmet Bekaroğlu, kurban kesiminin çevreyi kirletmeden, hayvana eziyet vermeden, görüntü kirliliği oluşturmadan dinî kurallara ve sağlık şartlarına uygun tamamlanması gerektiğini vurguluyor.
 <br/>
 <br/>
 İSTANBUL KURBAN TEYAKKUZUNDA
 <br/>
 <br/>
 Diyanet İşleri Başkanlığı (DİB) öncülüğünde hazırlanan kurban komisyonlarının İstanbul'daki izdüşümü valilik bünyesinde kuruldu. Müftülük, Büyükşehir Belediyesi, Tarım, Sağlık, Çevre ve Orman Müdürlüğü temsilcilerinin yer aldığı komisyon önlemleri uygulamaya başladı. İlki geçen yıl gerçekleştirilen sistematik çalışmanın faydasını gördüklerini belirten İstanbul Müftü Yardımcısı İsmail İpek, "Yoğun bir tempoyla çalışılıyor. Buna göre bayram öncesi ve sonrasında tertiplenen toplantılarla eksikler tespit ediliyor ve yapılması gerekenler gözden geçiriliyor." diyor.
 <br/>
 <br/>
 İstanbul adına alınan tedbirlerin ilki, 18 Aralık'tan önce şehre kurbanlık hayvan sevkıyatı yapılmamasına yönelik. Bu sayede aylar öncesinden şehri saran çirkin görüntüler ve kokuların önüne geçiliyor. 21 Aralık itibariyle İstanbul'a getirilen kurbanlık sayısı şöyle: Büyükbaş 80 bin, küçükbaş 25 bin. Bayram sonuna kadar rakamın büyükbaşta 100 bini, küçükbaşta 70 bini geçeceği tahmin ediliyor. Geçen yıl ise 140 bin büyükbaş, 100 bine yakın da küçükbaş gelmişti.
 <br/>
 <br/>
 Kurban satış noktalarının kontrol altında tutulması ise ikinci tedbir. Buna göre ilçe ve belde belediyelerinin tespit ettiği satış yerleri Büyükşehir Belediyesi adına Zabıta Daire Başkanlığı'nca onaylanarak faaliyete geçiyor. Hâlihazırda beldeler dâhil 136 satış noktasına izin verildiğini kaydeden Zabıta Daire Başkanı Mustafa Tahmaz, 18'e yakın yeri ise onaylamadıklarını belirtiyor. Dere yatağı, ana arter, yol kenarı, meskûn mahalli kokutacak alanlara izin yok. Zabıta ve ilçe belediyelerine bağlı 4'ünde çevre mühendisi ve veteriner bulunan 25 ekip her an satış alanlarını denetliyor. Altyapıyı ve hijyenik şartları kontrol edip fotoğraflıyor.
 <br/>
 <br/>
 Bayramın 1'inci ve 2'nci günü Zabıta Daire Başkanlığı'na bağlı 700 kişilik 125 ekip kesim yerlerini denetleyecek. Ayrıca büyükbaş için 100 bin, küçükbaş adına ise 50 bin takım atık poşeti bastırıldı. Her biri 9 poşetten oluşan takımlarda temiz et, kelle, sakatat ve muhtemel hastalıklı hayvanlar ayrı ayrı gruplanacak. Özellikle hastalıklı et konusuna dikkat eden zabıta, Anadolu ve Avrupa yakasındaki merkezlerde görevlendireceği birer ekiple bu işi ayrıca takip edecek. Hastalıklı etler Kemerburgaz'daki atık tesisinde imha edilecek.
 <br/>
 <br/>
 Vatandaşların en çok şikâyet ettiği kesim yerlerinde uzun süre bekleme hususunda ise Büyükşehir Belediyesi'ne ait ilk kez geçen sene kullanılan seyyar mezbahalar devreye girecek. Şimdilik Bağcılar, Bahçelievler, Eyüp, Fatih, Üsküdar, Ümraniye ve Maltepe ile sınırlı mezbahalarda 2-2,5 dakikada bir kesim, 40-60 dakika içinde de poşetlenmiş et teslimi yapılıyor. Geçen sene 2 bin civarında büyükbaş, 500'e yakın da küçükbaş kesimi yapılan mezbahaların önümüzdeki yıllarda sayısını artırmak ana hedef. Kurban kesiminin ilk günle sınırlı kalmadığına vurgu yapan Zabıta Daire Başkanı Tahmaz, "Randevu sistemi uygulanırsa problem tamamen sonlanmasa da azalır." diyor. Kaçak kurbanlıkları yakalamaya yönelik 'boğa timleri' ise bu yıl yok. Vatandaşın bu konuda bilinçlendiğine dikkat çeken yetkililer, birçoklarının bu tür kurbanlıkları satın aldıkları yerde kestirdiğine işaret ediyor.
 <br/>
 <br/>
 Belirtilen kurallara aykırı durumlarda uyarı, ardından para cezası söz konusu. Mesela Kabahatler Kanunu'nun ilgili hayvan atıkları maddesine aykırı davranışın cezası 54 YTL. Şehre erken hayvan girişinde mülkî amirin yasağına uymamaktan 109 YTL, hayvan koruma kanunu uyarınca 1376 YTL, çevre kanununa göre de 600 YTL'ye kadar ceza kesmek mümkün.
 <br/>
 <br/>
 KURBANLIK FİYATLARI
 <br/>
 Kimse Yok mu Derneği: 250 YTL (Hisse)
 <br/>
 İ.H.H: 200 YTL (Hisse)
 <br/>
 T.D.V: 240 YTL (Hisse)
 <br/>
 Cansuyu Derneği: 200 YTL (Hisse)
 <br/>
 Deniz Feneri Derneği: 210 YTL (Hisse)
 <br/>
 Kurban satış noktaları:
 <br/>
 Küçükbaş 250-500, Büyükbaş 1500-4000 YTL arası
 <br/>
 <br/>
 <br/>
 PROF. DR. FARUK BEŞER*: KURBAN ETİNİ SATMAK HOŞ DEĞİL
 <br/>
 <br/>
 Emir ve yasaklarda birtakım dereceler vardır. Kurban, Allah rızası için kesilmişse kurban olur. Sonrasında etinin çoğunu dağıtmak ve bir kısmını kendine ayırmak güzel olandır. Peygamber Efendimiz'in 'Kim kurbanının derisini satarsa sevabı gider.' şeklindeki hadisi ışığında değerlendirirsek etini satmak anladığım kadarıyla hoş değil. Hoş olmamanın karşılığı da mekruhtur. Dolayısıyla bir kerahet var. Kurbanın esas gayesi Allah rızası için kan akıtmak ama hikmetlerinden biri de fukaranın et yemesi. Etinin satılması işi mecrasından çıkarır. Ama mekruh tamamen yasak demek de değil. Yine de kaçınılması gerek. Amaç maddî yardımsa fitre, zekat ve zorunlu olmayan sadakalar var.
 <br/>
 *(Sakarya Üniversitesi İlahiyat Fakültesi Öğretim Üyesi)
 <br/>
 <br/>
 <br/>
 (Katkıda bulunan: Rıdvan Öztürk)
 <br/>
</font>

Kaynak: [www.aksiyon.com.tr](http://aksiyon.com.tr/aksiyon/haber-19338-34-bu-bayram-insanliga-kurban.html), [web.archive.org (arşiv bağlantısı)](http://web.archive.org/web/20101210205827/http://aksiyon.com.tr/aksiyon/haber-19338-34-bu-bayram-insanliga-kurban.html)
