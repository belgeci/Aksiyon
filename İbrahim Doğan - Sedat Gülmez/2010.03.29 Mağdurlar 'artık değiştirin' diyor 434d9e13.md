# Mağdurlar, ‘artık değiştirin’ diyor

*İbrahim Doğan - Sedat Gülmez 2010.03.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Anayasa değişikliğinin gündeme gelmesi ile ortalık toz duman oldu. Oysa arada kaynayan önemli bir kesim var: Aynı zamanda darbe anayasasının mağduru olan paketin muhatapları. Söz onlarda...
  </font>
 </div>
 <div id="newsText">
  <font class="detail-text">
   <p class="MsoNormal">
    Anayasa değişikliği paketi gündeme geldikten sonra konunun tarafları tavırlarını açıkça dile getirdi. Destek veren de karşı olan da ne düşündüğünü günlerdir dile getiriyor. AK Parti ile CHP+YARGI arasında bir kutuplaşma rüzgârı esiyor. Hâlbuki değişiklikler her dönemin değişmeyen mağdurlarını yakından ilgilendiriyor. Onların sesi bu gürültü arasında cılız kaldı, görüşleri siyasi gerilim arenasında kayboldu. Paketteki değişikliklerin doğrudan ilgilendirdiği kesimlere yeni düzenlemeyi nasıl bulduklarını sorduk.
   </p>
   <p class="MsoNormal">
    Paketteki önemli başlıklardan biri, parti kapatmanın zorlaştırılması. Öyle ki, kulislerde CHP’nin bu maddeyi kabul etmesi durumunda AK Parti’nin Anayasa Mahkemesi ve HSYK’ya ilişkin tekliflerde geri adım atabileceği konuşuluyor. Pakete göre, siyasi partilere Meclis izniyle kapatma davası açılabilecek. Kararı, Meclis’te grubu bulunan partilerin eşit temsiliyle oluşturulan kurul verecek. Barış ve Demokrasi Partisi, AK Parti ve Saadet Partisi bu riskle yıllardır karşı karşıya.
   </p>
   <p class="MsoNormal">
    Son 50 yılda 25 parti kapatıldı; bunların 19’unun kapısına 12 Eylül darbesinden sonra kilit vuruldu. Bu çizgideki partilerden BDP kısa süre önce bir partisini daha kurban verirken, AK Parti, isminin ‘kapatılanlar listesine’ eklenmesinden son anda kurtuldu. Yargıtay Cumhuriyet Başsavcısı Abdurrahman Yalçınkaya’nın iddianamesinde Erdoğan ve Arınç ile birlikte ‘baş şüphelilerden’ biri Hüseyin Çelik’ti.
   </p>
   <p class="MsoNormal">
   </p>
   <p class="MsoNormal">
    AK PARTİ GENEL BAŞKAN YARDIMCISI HÜSEYİN ÇELİK: PARTİLERİ HÂLÂ İDAM EDİYORUZ!
   </p>
   <p class="MsoNormal">
    “Türkiye’de bugüne kadar 25 parti kapatıldı. 50 Avrupa ülkesinde kapatılan parti belki 5 tanedir. İdamı kaldırdık; ama partileri idam etmeye devam ediyoruz. Bizde kapanmamak istisnadır. Böyle bir ayıbın gündemden çıkmasını istiyoruz. İktidar partisine kapatma davası açılınca imtiyaz sahibi mi olunuyor? Yürütme, yargı denetimine tabidir. Parlamenter demokrasi ise anayasal denetime tabidir. Bir kanun çıkarırsınız, Anayasa Mahkemesi’ne gider. İktidar partisi iki denetime de tabi olmasına rağmen, bir kapatma davası nasıl açılabilir? Ama maalesef bu garipliği de yaşadık. AK Parti, yüzde 47 oy aldıktan sonra kapatma davasıyla karşılaştı. Çok büyük zararlar verdi, milyar dolarlarla ölçemezsiniz. DTP kapatılacağı zaman bana sordular, ‘Tüzel kişilik suç işlemez, tabelalar suç işlemiyor. Suçu insanlar işliyor.’ dedim. Bir partiye ceza vermek mantıklı değil. Suçu şahıslar işliyor. DTP ile ilgili ironik cevap verdim. Alfabede harf mi yok? Bu parti kapatılır, başkası kurulur! Aynı kadro devam eder. Toplum mühendisliği ters tepiyor. Bir savcı bütün Türkiye’nin kaderine hükmedemez. Araya bir mekanizma koymak gerekiyor. Grubu olan her partiden beş kişinin oluşturacağı komisyon Meclis başkanının başkanlığında toplansın. Oradan karar çıkarsa dava açılsın; ama bu da tartışılabilir.”
   </p>
   <p class="MsoNormal">
    AK Parti’nin kendini kurtarmak için böyle bir değişikliğe gittiği yorumlarına ilişkin de şunları söylüyor Çelik: “Böyle bir dava var mı yok mu samimi olarak bilmiyorum. Depreme karşı önlem almak ne kadar tabii ise böyle bir tedbiri de garipsememek gerekiyor. Var sayalım ki tedbir. Anayasa Mahkemesi Başkanı, ‘Bu işi bize bırakmayın!’ demedi mi? Biz de bunu yapmaya çalışıyoruz. Bir iktidar partisinin, ‘Aman sayın başsavcı bizi kapat’ diye teşvik mi etmesi lazım?”
   </p>
   <p class="MsoNormal">
    Hüseyin Çelik’in de üyesi olduğu AK Parti, Refah Partisi çizgisinden ayrılıp kurulan bir parti. Refah çizgisi 1971’den bu yana üç partisinin kapısına kilit vurdu. Bugün aynı çizgi Saadet Partisi ile sürüyor. Lütfü Esengün bu çizgide 30 yıldır siyaset yapıyor.
   </p>
   <p class="MsoNormal">
   </p>
   <p class="MsoNormal">
    SAADET PARTİSİ GENEL BAŞKAN YARDIMCISI LÜTFÜ ESENGÜN: ANAYASA MAHKEMESİ REJİMİ KORUMA KURULU
   </p>
   <p class="MsoNormal">
    “Parti kapatma sadece teröre ve şiddete bulaşmış partiler için olmalıdır. Terörü kendisine yöntem olarak seçen, terör ve şiddet kullanan örgütlerle ilgisi tespit edilen partiler kapatılmalıdır. Hiçbir parti düşünce, program, propagandadan dolayı kapatılamaz. Demokrasi ve hukuk devletinin gereği budur. Partilerin sistemin dışına itilmesi zorbalığın eseridir. Anayasa Mahkemesi siyasi bir mahkemedir. 12 Mart muhtırasından sonra Millî Nizam Partisi’ni, 28 Şubat’tan sonra ise Refah ve Fazilet partilerini kapattı. Hiçbiri hukuka sığmaz. Konjonktürün, ara rejimin uygulamalarıdır. Keyfî olarak, haksız yere kapatılmıştır. Anayasa Mahkemesi, bu tür baskılara aracı yapılmıştır, alet edilmiştir. Bunlar hukuken talihsizliktir. Bu geç kalmış bir değişikliktir. Ama ihmal edildi, ‘ortam gerilmesin’ dendi. Yedi yıl kaybedildi, sekizinci yılda bu değişiklik yapılmaya gayret ediliyor. Bunun tamire muhtaç yönleri var ama bu hâliyle de geçerse milletin hayrına olur. Anayasa Mahkemesi’nin yetkileri yeniden düzenlenmeli, yapısı değiştirilmeli. Bugünkü değişiklik bile belki yeterli değil. 1982 Anayasası’nı yapanlar mahkeme vasfı vermek suretiyle, rejimi koruma kurulu kurmuştur aslında. İdeolojik, siyasi bir yaklaşımı var. Baskıların gereği verilmiş birçok kararı var. 367, başörtüsü, partilerin kapatılmasına ilişkin verdiği kararlar siyasidir.”
   </p>
   <p class="MsoNormal">
    Son 20 yılda siyasi çizgi olarak kapatılmayla en fazla karşı karşıya bugünkü Barış ve Demokrasi Partisi (BDP) kaldı. Anayasa Mahkemesi kısa süre önce DTP’yi kapatarak tarihin tozlu yapraklarına terk etti. Böylece bu çizginin kapatılan parti sayısı 5’e ulaştı. BDP Tunceli Milletvekili Şerafettin Halis, 17 yıldır bu çizgide görev alıyor.
   </p>
   <p class="MsoNormal">
   </p>
   <p class="MsoNormal">
    BDP EŞ BAŞKAN YARDIMCISI ŞERAFETTİN HALİS: ŞİDDET VARSA PARTİ
    <span>
    </span>
    KAPATILMALI
   </p>
   <p class="MsoNormal">
    “Parti kapatmayla hiçbir yere varılmıyor, demokrasinin hiçbir noktası tekamül etmiyor. Beş sefer kapattılar, ama 20 milletvekilini Meclis’e taşıyacak gücümüz var. DEHAP hâlâ kapatılmadı, davası dört buçuk yıldır devam ediyor. Siyasi partiler demokrasinin vazgeçilmez unsurudur. Bir halk iradesini temsil ettiğinden söylüyoruz. Madem demokrasinin vazgeçilmez unsuru, halkın temsil unsuru; niye kapatılıyor? Bir parti şiddet boyutuna gelmişse kapatılabilir. Bizim dışımızdaki gruplardan dolayı şiddet eylemi oldu, biz bunu tasvip etmiyoruz. Siz ondan dolayı partiyi yargılayamazsınız. Bir eylemde bir grup polise taş attı, molotofkokteyli attı; ‘partinin mitingi’ diyerek şiddet eksenli göstermek yanlıştır. Hiçbir söylemimizde şiddetten bahsetmiyoruz. Bizim özerklik temelinde bir yaklaşımımız var. Bu hiçbir zaman şiddet içermiyor. Anayasa’nın kesin olarak değiştirilmesini istiyoruz. Ama paket içinde değil, kendi özgünlüğü içinde değerlendirilerek. Her gelen teklifi reddetmek bize ne kazandırır? Öncelikle incelemek gerekiyor.”
   </p>
   <p class="MsoNormal">
    Siyasi partiler kadar memur ve kamu görevlilerini ilgilendiren hayati bir konu var pakette: toplu sözleşme hakkı. Bugüne kadar 2,5 milyona yakın memur hükûmetlerin verdiği zamlara razı oluyordu. Hükûmetlerin masada verdiği zam sözlerinin hukuki olarak bağlayıcılığı yoktu. Hükûmet anayasa değişikliğiyle işçilerin sahip olduğu toplu sözleşme hakkını memurlara da vermeye hazırlanıyor.
   </p>
   <p class="MsoNormal">
   </p>
   <p class="MsoNormal">
    MEMUR-SEN BAŞKANI AHMET GÜNDOĞDU: GREV HAKKI DA İSTİYORUZ
   </p>
   <p class="MsoNormal">
    “Sendika hakkının üç aşaması var. Olmazsa olmazı örgütlenme hakkı. Bu hak bazı sorunları içerse de verilmiş bir hak. İkinci aşaması toplu sözleşme. Biz bu hakkımız olmadığı için 15 Ağustos’larda hükûmetlerle bir araya geliriz, görüşmeleri yaparız ancak görüşme sonrasında mali ve sosyal haklar konusunda mutabakat ararız. 2008’de Murat Başesgioğlu ile sağladık, 2009’da Hayati Yazıcı ile mutabakat imzalayamadık. 2008’deki mali konular yapıldı. Sosyal haklarla ilgili 41 başlık belirledik, iki sene geçti, dokunulmadı. Masada mutabakat imzaladığınızda bile, Bakanlar Kurulu’nun icazetine bağlı olması gibi bir şey var. Bu sene uzlaşamadık. Yasa gereği uzlaştırma kuruluna başvurduk. Yüzde 2,5 hükûmet öneriyor, bu enflasyonun altında kalıyor. Uzlaştırma kurulu, yüzde 4+4 dedi, Bakanlar Kurulu kabul etmedi. Masa değil yasa sorunlu. 2010’da masaya oturmayacağız dedik. Hayati Yazıcı başkanlığında üç günlük çalıştay yaptık, maalesef toplu sözleşme isteyen diğer sendikalar buna katılmadı. Toplu sözleşme hakkı veriliyor, uzlaştırma kurulu yolu açılıyor. Bunlar memnun edici; ancak grev hakkı da istiyoruz. Ayrıca siyaset yasağı kaldırılmalı.”
   </p>
   <p class="MsoNormal">
    Zaman zaman toplumda ‘öteki’ olarak kabul edilen kesimler var. Kadınlar, çocuklar, engelliler bunlardan bazısı. Erdoğan, Baykal ve Bahçeli’yi 2007 seçimleri öncesinde el ele gösteren fotoğraflar ile gündeme gelen Kadın Adayları Destekleme ve Eğitme Derneği (KA-DER), milletvekili aday listelerinde daha fazla kadına yer verilmesini istemişti. Dernek, değişiklikleri olumlu fakat eksik buluyor.
    <span>
    </span>
   </p>
   <p class="MsoNormal">
   </p>
   <p class="MsoNormal">
    KA-DER BAŞKANI ÇİĞDEM AYDIN: FİİLÎ EŞİTLİK SAĞLANSIN
   </p>
   <p class="MsoNormal">
    “Siyasi temelde kriz var. Anayasaya ‘fiilî eşitliği sağlamakla yükümlüdür’ ifadesi konulmalı. Özel önlemler almanın önü açılıyor. İyi niyeti güçlendirmek istiyoruz. Adım olumlu; ama eksik. Bütün karar alma mekanizmalarında kadınlara kota ayrılmalı. Norveç, İsveç, Finlandiya, İngiltere’de var. Engelliler için istihdam kotası var, şiddete uğrayan kadınlar için bir kota istiyoruz. Kota istiyorsa şu anki değişiklik yeterli değil. Eğer ‘fiilî eşitliği sağlamakla yükümlü’ derse, hem eğitim, hem sağlık, hem istihdamda özel önlemleri devreye sokacaktır. Şu hâliyle yetersiz, buradaki iyi niyeti görüyoruz. Bu arzu ettiğimiz, 2004’te eklenmesini istediğimiz bir değişiklikti. Ama hedefin de gösterilmesi gerektiğini düşünüyorum. Kamu denetçiliği kurumunun kadın-erkek eşitliğini denetlemesini istiyoruz.”
   </p>
   <p class="MsoNormal">
   </p>
   <p class="MsoNormal">
    İHD YÖNETİCİSİ GÜLSEREN YOLERİ: POZİTİF AYRIMCILIK NETLEŞTİRİLMELİ
   </p>
   <p class="MsoNormal">
    “Anayasanın tamamen değiştirilme gereği var. Tamamını yapamıyorsa birtakım değişiklikleri reddetmiyoruz. Hak ve özgürlüklerin teminat altına alınması şart. Kadınlar ve çocuklar için ‘pozitif ayrımcılık’ yapılmalı deniyor; ama net çizgiler yok. Kadınların ‘cinsellikten korunması’ diye bir şey var, ‘cinsel istismar’dan korunması önemli. Kadın haklarıyla, çocuklarla veya özürlülerle ilgili ‘eşittir’ demekle eşit olunmuyor. Mutlaka birtakım pozitif ayrımcılık uygulamalarına ihtiyaç var. Anayasanın bu kadar yuvarlak, muğlâk ifadelerle yazılıyor olması, uygulamaların nasıl olacağı konusundaki kaygıları diri tutuyor. Mesela çocuklar suç olduğunu bilmedikleri fiillerden tutuklandı, cezalara çarptırıldı. Kadınlar uygun olmayan koşullarda gözaltına alındı. Daha net, daha somut, kimse tarafından o yana bu yana çekilemeyecek netlikte, somutlukta tanımlara ihtiyaç var.”
   </p>
   <p class="MsoNormal">
    Türkiye’de her dalgalanma iş dünyasını yakından ilgilendiriyor, her kriz onların planlarını altüst ediyor. İşte krizlerin ekonomiye verdiği zararları anlatan başkanlar.
   </p>
   <p class="MsoNormal">
   </p>
   <p class="MsoNormal">
    HÜRSİAD BAŞKANI RAHMİ BIYIK: KAVGA KÖRFEZ YATIRIMCISINI KAÇIRDI
   </p>
   <p class="MsoNormal">
    “Ülke içindeki karmaşa iş adamlarını ister istemez huzursuz ediyor. Yurt dışından gelecek yatırımları etkiliyor. Kurumlar arasında ne kadar uyum olursa iş adamlarının önü o kadar açık olur. Birçok iş görüşmesi için ekibimizi toplayıp yurt dışına gidiyoruz, huzurumuz olmazsa bunu rahat yapamıyoruz. Yargının verdiği kararlardan dolayı Körfez ülkelerinden yatırım yapmak isteyenler geriye çekilme, risk almama eğiliminde. Yabancı yatırımcı ürküyor. Mesela üyelerimiz İstanbul’da Körfez ülkelerinden yatırımcılarla alışveriş merkezi yapacaktı. Bahsettiğim sıkıntılar, imar planlarıyla ilgili davalar, mahkemelerin verdiği kararlar onları ürküttü, yatırımlar kaldı. Bunların Avrupa normlarında düzene girmesi lazım.”
   </p>
   <p class="MsoNormal">
   </p>
   <p class="MsoNormal">
    TOBB YÖNETİM KURUL ÜYESİ HÜSEYİN ÜZÜLMEZ: “KALİTELİ DEMOKRASİ= KALİTELİ EKONOMİ”
   </p>
   <p class="MsoNormal">
    “Kaliteli demokrasi kaliteli ekonomiyi getirir. İş adamları olarak beklentimiz güven, istikrar ve geleceği görebilme ortamının sağlanmasıdır. Kurumlar arası çatışmalar ekonomimize büyük darbe vurur. Bu açıdan Türkiye, demokrasinin tam olarak sağlandığı şeffaf, denetlenebilir bir yönetim anlayışına sahip olmalıdır. Bu yöndeki gelişmeyi sağlayacak yeni bir anayasa değişikliğini destekliyoruz. Ekonominin tam olarak güçlenmediği bir ülkede demokrasi ve insan haklarının güçlenmesi beklenemez. Her vatandaşımızın çağdaş standartlarda yaşama hakkını, sosyal refahını artırmayı ekonomimizi daha güçlü seviyeye getirerek sağlayabiliriz. Bunun için eski anlayışı bir an önce değiştirmemiz gereklidir. Bu düzenlemelerin ardından devlet, özel sektör, sivil toplum kuruluşları birlikte ekonominin tüm dinamiklerinin krizden çıkış ve daha güçlü bir Türkiye için yoğunlaşması gerekmektedir.”
   </p>
   <p class="MsoNormal">
   </p>
   <p class="MsoNormal">
    AYM’ye 1 üye atama yetkisi doğrudan barolara verilsin
   </p>
   <p class="MsoNormal">
   </p>
   <p class="MsoNormal">
    Taslağıa ‘Niyet yargıyı ele geçirmek.’ diyenler arasında başta İstanbul bazı barolar da yer alıyor. Ancak AYM’ye üye seçiminde barolara tanınan hak eleştirileri güçsüzleştiriyor. Tabii Diyarbakır Barosu Başkanı Mehmet Emin Aktar kısmîden ziyade yeni anayasa şart diyenler de var. “Bazı eleştirilerimiz var ama Diyarbakır Barosu olarak taslağı destekliyoruz. AYM seçiminde hak verilmesi, olumlu. Fakat demokratik meşrutiyet açısından üyelerin 19’undan 16’sını cumhurbaşkanının seçmesini doğru bulmuyorum. Önemli kısmının mesela 8’inin Meclis’ce atanmasında yarar var. Evet barolara hak tanınmış; ancak belirledikleri 3 üye içinden parlamento atıyor. Yetki doğrudan baro başkanlarına verilmeli. Yine HSYK hâkimler ve savcılar şeklinde ikiye ayrılmalı. Yargının seçeceği üye sayısının artırılması lazım. Bağımsızlığını zedeleyen çok başlılık bitirilmeli. Askerî mahkemeler disiplin mahkemelerine dönüştürülmeli. Askerin idarî sıkıntılarına diğer vatandaşlarınki gibi idarî, ceza davalarına adlî yargı bakmalı. Geçici 15. maddenin kaldırılması muazzam ama eğitimle ilgili 42. ve vatandaşlığa dair 66. madde de taslağa eklenmeli.”
   </p>
   <p class="MsoNormal">
   </p>
   <p class="MsoNormal">
    Mağdurlara mahkeme yolu açılmıyor
   </p>
   <p class="MsoNormal">
   </p>
   <p class="MsoNormal">
    YAŞ kararıyla ordudan atılanlara hitap eden değişiklik 125. maddede. Taslakta kararlara yargı yolu açılıyor ancak geriye işlemediğinden mağdurlara mahkeme yolu açılmıyor. Emekli Tuğgeneral Adnan Tanrıverdi’ye göre bunun yolu 926 sayılı TSK Personel Kanunu’nun 50. ve 94. maddelerinin değiştirilmesi ve YAŞ’a sevkin mahkeme kararına bağlanması ilgisinin de yasanın kabul tarihi 1983’e götürülmesi. Geçici bir madde ile sağlanabilirdi ama yok. Ya da tümden af getirilsin. Tanrıverdi’nin diğer tespitleri şöyle: “Taslak arzu edilen tüm meseleleri düzenlemiyor. Ama Meclis’in anayasal kurumlara hâkim olamaması halini değiştiriyor. Bu bir adım. Yine yargı yolunun açılması şûranın ileride tasfiye mekanizması gibi kullanılmasını engelleyecek.
    <span>
    </span>
    Nihayet yargı birliğini temin adına Askerî Yüksek İdare Mahkemesi ve Askerî Yargıtay’ın Danıştay ve Yargıtay’la bağlanacak şekilde düzenlemeye gidilmeli.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=18B723B60704907B5EB1DD68577FC72C?newsId=26420), [web.archive.org (arşiv bağlantısı)](http://web.archive.org/web/20131107033546/http://aksiyon.com.tr:80/aksiyon/newsDetail_getNewsById.action;jsessionid=18B723B60704907B5EB1DD68577FC72C?newsId=26420)
