# Hepsi iyi çocukmuş!

*Sevinç Özarslan 2004.07.19*

<div>
 <p>
  <font>
   İsyanlarıyla gündeme gelen Bayrampaşa Cezaevi’ni içeriden tanımak istemez miydiniz? Bayrampaşa’da 12 yıl başgardiyanlık yapan İsmail Oğuz’un anıları, perde arkasını vermese de bir gardiyanın uzun yıllar içinde geliştirdiği bakış açısını ve ilişkiler bütününü öğrenme imkanı  sağlıyor.
   <br/>
   <br/>
   Bayrampaşa Cezaevi kimleri misafir etmedik ki koğuşlarında. Siyasetçisi, yazarı, gazetecisi, sanatçısı, tiyatrocusundan tutun da kabadayısına, hukukçusuna kadar... Adı sanı olan olmayan birçok tutukluya ve onların hayat hikâyesine tanıklık etti, Bayrampaşa’nın taş duvarları, soğuk ve kirli koridorları. Zaman zaman isyanlarla gündeme geldi. Zaman zaman da ilginç firarları ile... Cezaevi o kadar meşhur oldu ki, bazen içeride neler olup bittiğini tam olarak öğrenmek mümkün olmadı. Bir kısmı medyaya yansımış olsa da, kapalı kapılar ardında yaşananların çoğu gizli kaldı...
   <br>
    <br>
     İsmail Oğuz, Türkiye’nin en büyük cezaevinde 12 yıl başgardiyanlık yapmış biri. 1973 yılında memur olarak girdiği Bayrampaşa Cezaevi’nden 2002 yılında emekli baş gardiyan olarak çıktı. Henüz 30 yaşında (1980) iken en genç başgardiyan unvanını aldı. Uzun yıllar görev yaptığı hapishanede yaşadığı olayları, anıları bir kitapta topladı. Yakında piyasa çıkacak kitabında İsmail Oğuz, hem başından geçenleri anlatıyor, hem de ‘misafir’ ettikleri ünlülerin Bayrampaşa hatıralarına yer veriyor.
     <br>
      <br>
       Başgardiyan olarak göreve başladığında, “Türkiye’de neden bu kadar suç işleniyor?” düşüncesinden yola çıkararak anılarını yazmaya başladığını söyleyen İsmail Oğuz, her şeyi samimi biçimde anlattığı iddiasında. Bayrampaşa’da bu kadar çok isyan çıkmasını, zaman zaman baş gösteren otorite boşluğuna bağlıyor. Herhangi bir sorun çıktığında cezaevi yönetiminin tüm sorumluluğu gardiyanlara yüklemesine çok üzdüğünü söylüyor.
       <br>
        <br>
         Güvercinle uyuşturucu nakliyatı
         <br/>
         <br/>
         Yönetim boşluğunun yaşandığı dönemler, cezaevine uyuşturucunun, silahon, kesici vb. maddelerin rahatlıkla sokulduğu zamanlara denk geliyor. 1980’li yıllarda tutuklu bulunan Ömer Arberk isimli genç, cezaevinin bahçesinde güvercin besler. Bir gün, bahçede beslediği güvercinlerden birini ziyaretine gelen birine hediye eder. Güvercin bir süre sonra boynuna bağlanan uyuşturucu paketleri ile cezaevine geri döner. Böylece, uyuşturucu paketleri cezaevine bahçeden girişmeye başlar.
         <br/>
         <br/>
         Otorite boşluğu, kilolarca uyuşturucunun cezaevine rahatlıkla girmesine imkan sağlamıştır o dönemde. Bayrampaşa Cezaevi’nde su işlerinde çalışan tutuklu Hüseyin, yönetimin verdiği bir kararla cezaevi içinde serbestçe dolaşma hakkı kazanır. O da bu hakkı, iş kıyafetlerinin içinde yüklü miktarda uyuşturucuyu sokarak istismar eder.
         <br/>
         <br/>
         Şüphesiz, Bayrampaşa Cezaevi’ni her zaman gündemde tutanlar, genelde “yeraltı dünyası babaları” olarak bilinen isimler olur. İsmail Oğuz bu durumu “medyada onlar daha çok yer alabiliyor. Sıradan hükümlülere ise bakan yok” sözleri ile açıklıyor. Kendisinin bu tip insanlarla seviyeli bir ilişkisi olduğunu anlatan Oğuz’a göre, onlar da başkaları kadar suçlu ya da suçsuz: “Bu insanlara sorsanız yeraltı dünyasından olduklarını kabul etmezlerdi. Kabadayılık kelimesini de... ‘Biz sıradan ama itibarlı insanlarız. Tek suçumuz cezaevine çok gelmemizdir’ derlerdi. Sonra da cezaevine sadece kendilerinin gelmediğini, başbakanın, gazetecinin, sanatçının da geldiğini söyleyerek teselli bulurlardı.”
         <br/>
         <br/>
         “İçeride çok güzel dostluklarım oldu. Cezaevi kurallarına uyan, tanınan tanınmayan herkesle sivil hayatımda görüşüyorum. Ruhsatlı silah taşıma hakkım olmasına rağmen yanımda taşımıyorum. Bu kitaptan dolayı kimseden bir tepki beklemiyorum” diyor.
         <br/>
         <br/>
         Kabadayılar hakkındaki gözlemleri
         <br/>
         <br/>
         İsmail Oğuz, kabadayıların gerek uyuşturucu maddelerine, gerekse dışarıdan sokulan kesici ve yırtıcı aletlere karşı her zaman belli bir tutum sergilediklerini söylüyor. Ona göre, bu maddeler cezaevinde isyanlara sebep  oluyor, kabadayıların da can güvenliğini tehdit ediyor. Cezaevinde girip çıkan suçluları, basına yansıyan, yönleriyle değil de değişik bir bakışla anlatmaya çalışan Oğuz, yazdığı anılarda, “Onların hepsi iyi çocuklardı” demeye getiriyor.
         <br/>
         <br/>
         Saygı ve sevgi çerçevesinde...
         <br/>
         <br/>
         Hüseyin Heybetli, Dündar Kılıç ve
         <br/>
         <br/>
         İdris Özbir (1973-1974)
         <br/>
         <br/>
         Bu kabadayılar Bayrampaşa Cezaevi’nde yattıkları dönemde 30-35 yaşlarındaydı. Diğer mahkumlar tarafından tanınır ve büyük saygı görürlerdi. Kendilerine iletilen sıkıntıları dikkate alır, ihtiyaçlarını gidermeye çalışırlardı. Bizler de onlarla beraber diğer tutukluların can güvenliklerini sağlamaya, ihtiyaçlarını karşılamaya çalışıyorduk. Bu kabadayıların kaldıkları koğuşlar isim ve temizlik bakımından diğerlerinden farklıydı. Koğuşlarının ismi “hasımlılar” koğuşuydu. Çok temiz ve huzurlu bir ortamları vardı. Kabadayılar birbirlerine karşı da saygılıydı. Kapıdan çıkarken bile birbirlerine yol verirlerdi.
         <br/>
         <br/>
         Cinayet Koğuşu ve Kemal-Cengiz Sönmez
         <br/>
         <br/>
         Kardeşler (1980’li yıllar)
         <br/>
         <br/>
         Cinayet koğuşu olan C12’de o dönemde boksör lakaplı Kemal Cengiz ve Sönmez kardeşler yatıyordu. Koğuşun mümessili Cengiz Sönmez’di. Yani koğuşta yatan tutukluların ihtiyaçlarını, şikayetlerini idareye bildiren, koğuşun düzenini sağlayan sorumlu kişiydi. Koğuşa hap sokmaya çalışan bir tutukluyu gören Kemal Sönmez, bu hapların çok tehlikeli olduğunu kardeşine anlatmaya çalışır bir gün. Kendisine inanmayan Cengiz Sönmez haplardan iki tane içip kavga çıkartır. Koğuşta isyan başlar. İsyan, cezaevi yönetimi haberdar oluncaya kadar Kemal Sönmez’in müdahaleleriyle durdurulur.
         <br/>
         <br/>
         Murat Sincar (1990’lı yıllar)
         <br/>
         <br/>
         Murat Sincar, idareye saygılı, personelle iyi geçinen, hapishanedeki kimliğinin bilincinde olan bir tutukluydu. Bizler de onların can güvenliğini sağlamakla yükümlü kişiler olarak, ihtiyaçlarına cevap vermeye, onlarla olan ilişkilerimizde seviyeyi korumaya çalışıyorduk.
         <br/>
         <br/>
         Sedat Şahin (1990’lı yıllar)
         <br/>
         <br/>
         Cezaevinin perişanları oynadığı bir dönemde Sedat Şahin’e cezaevinin durumu hakkında ne düşündüğünü sordum. “Tutukluların birbirini öldürmesi; eroin, uyuşturucu gibi maddelerin böyle elden ele dolaşması beni çileden çıkartıyor” cevabını verdi. İnsanları böyle karmaşık bir ortamda başıboş bırakmanın, insan vicdanına yakışır bir davranış olmadığına inandığını söyledi.
         <br/>
         <br/>
         Mehmet Göymen
         <br/>
         <br/>
         Mehmet Göymen cezaevinin duvarlarını boyatmamızı istemişti, masrafını kendisinin karşılayacağını teklif ederek. Kabadayıların, cezaevinin eksikliklerini gidermeleri bir kural haline gelmişti.
         <br/>
         <br/>
         İbrahim Cici
         <br/>
         <br/>
         İbrahim Cici de Bayrampaşa’da yatmış kabadayılardan biridir. Bayrampaşa Cezaevi’nde kaldığı süre içerisinde hiçbir olaya karışmamış, idareye ve bizlere saygılı bir tutum sergilemişti. Cezaevinden ayrıldığı zaman da hepimize teşekkür etmişti.
         <br/>
         <br/>
         Hüseyin Karatay
         <br/>
         <br/>
         C5 koğuşunda cinayet ve yaralama suçundan yatıyordu. O dönemlerde çıkarılan bir af yasasından faydalanarak tahliye oldu. Birkaç sene sonra yine cinayet suçundan hüküm giyerek Bayrampaşa’ya geri geldi. 11 sene yatıp tekrar çıktı. Tahliye olduktan sonra kendisiyle dışarıda karşılaştık. Bu karşılaşmamızda söylediği sözler beni çok etkiledi. Düzenli aile hayatından bahsederek, hapishanede heba ettiği gençliğine ne kadar çok yandığını dile getirdi. Çocuklarını okuttuğunu ve şimdi onlara imrenerek baktığını, bir daha dünyaya gelebilme şansı olsa, geçmişteki hatalara asla düşmeyecek kadar pişman olduğunu anlattı.
         <br/>
         <br/>
         Sedat Peker
         <br/>
         <br/>
         Sedat Peker koğuştan pek çıkmaz, genellikle havalandırma bahçesinde spor yapardı. Bazen de başına şapkasını geçirip, tek başına volta atardı. Diğer tutukluların isteklerini hiç kırmaz, ihtiyaçlarını karşılamak için elinden geleni yapardı. Cezaevine çamaşır makinesi, buzdolabı, müzik seti temin etmişti. Tabii bütün bunlar gazetelerde yazılanın aksine, o dönemin cezaevi müdürünün onayıyla getirilmişti.
         <br/>
         <br/>
         Bir gün Sedat Peker, “Son zamanlarda gazetelerde aleyhimde yazılar yazmaya başlanmış. Hapishanede düzeni bozuyormuşum, personele karşı olumsuz tavırlarım varmış, idareyi tanımıyormuşum... Sen uzun zamandır bu hapishanedesin. Söyle bakalım, bu tip davranışlarıma hiç şahit oldun mu?” dedi. Ben de, “Vallahi cezaevini hiç dolaşmazsın, ziyaretçi getirmezsin, idareye çıkmazsın. Üstelik tutukluların isteklerine de duyarlısın. Gazeteler bu tip haberleri nereden uyduruyorlar, ben de şaşırıyorum” diye cevap verdim.
         <br/>
         <br/>
         Cezaevi magazin raporu
         <br/>
         <br/>
         İsmail Oğuz’un cezaevi anıları sadece kabadayıların dünyası ile sınırlı değil elbette. Bugünkü magazin basınına taş çıkartacak anılar da var onun kitabında... Musa Bey olarak tanıttığı bir hapishane görevlisi, sinema sanatçısı Fatma Girik’e âşık olur. Onun resimlerini taşıyacak kadar sevdalanan Musa Bey’in imdadına Türk sinemasının kötü adamı Erol Taş yetişir. Hapishanedeki bir arkadaşını ziyarete gelen Erol Taş, Musa Bey’in aşkını öğrenir ve yardımcı olmaya karar verir. Fatma Girik’i arayarak, Karagümrük’te işlettiği kahvehanesine gelmesini, hapishane görevlisi Musa Bey’le tanışmasını rica eder. Fatma Girik, Erol Taş’ı kırmaz ve belirlenen günde kahvehaneye gelir. Musa Bey’e resmini imzalayan ve selamlaşmak için elini uzatan Fatma Girik, kendisine âşık olan Musa Bey’in şu sözleriyle şaşkına döner: “Biz kadına el vermeyiz.”
         <br/>
         <br/>
         Kaset çıkartan cezaevi müdürleri
         <br/>
         <br/>
         1980’li yıllarda cezaevinde görev yapan müdürlerden Osman Çetinay ve Sedat Erdoğdu, doldurdukları kasetlerle o dönemlerde sanat dünyasında da boy gösterir. Bayrampaşa Cezaevi C Blok ikinci müdürlerinden Çetinay’ın doldurduğu kaset “Bana Şans Dile” adını taşırken, Sedat Sayın takma ismini kullanan Erdoğdu’nun kasetinin ismi ise ‘Acı Biberim Gibisin’dir. İsmail Oğuz, bu kasetlerin bazı tutukluların maddi destekleriyle çıktığını iddia ediyor.
         <br/>
         <br/>
         Nazlı Ilıcak gizlice fotoğraf makinesi soktu
         <br/>
         <br/>
         Yazdığı bir yazıdan dolayı hüküm giyen Nazlı Ilıcak’ın bir gün cezaevine gizlice fotoğraf makinesi soktuğuna dair ihbar gelir. Giriş çıkışlarda sıkı biçimde aranmaya başlar. Nedenini soran Ilıcak, yakasına astığı kalem şeklindeki fotoğraf makinesini içeriye aldığını itiraf eder. “Benim tek yaptığım yazar olmam münasebetiyle kalemimle içeri girmek oldu. Kalem de yasak değil ya?” şeklindeki açıklamasını yapmayı da ihmal etmez.
         <br/>
         <br/>
         Mehmet Karamehmet çıkmak istemedi
         <br/>
         <br/>
         1980’li yıllarda Bayrampaşa’da tutuklu bulunan Mehmet Emin Karamehmet, kendisine tahliye kararını bildiren İsmail Oğuz’a, “Gitmiyorum kardeşim, beni buraya niye getirdiniz” diye cevap vererek sitemde bulunur.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 10322 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12629), [web.archive.org (arşiv bağlantısı)](http://web.archive.org/web/20051227225326/http://www.aksiyon.com.tr:80/yazdir.php?id=12629)
