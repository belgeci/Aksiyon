# Paylaşılamayan Kenya Hatıraları

*Sevinç Özarslan Bilinmeyen-tarih*

<div>
 <p>
  <font>
   Alaba adlı kitabında Kenya Hatıralarını yazan Gülay Yenilmez ile dokuz yıldır Kenya’da yaşayan Filiz Taşel arasında geçen olaylar, akıllara durgunluk veren bir yaşam süren Kenya yerlilerini paylaşılmaz kıldı.
   <br/>
   <br/>
   Filiz Taşel, 9 yıldır Kenya’da yaşayan ve yerli halk Maasailere hizmet eden bir Türk... Kardeşi ve kızını görmek için Temmuz başında Türkiye’ye geldi. Dokuz yıldır kimseyle görüşmüyordu. Doğduğu topraklara ve hayata karşı küskünlüğünü, Maasailerin yanında yaşayarak bozmuştu. Aslında, Filiz Taşel’in adı, Türkiye’ye gelmeden önce, Kenya’da yaptıklarıyla çoktan duyulmuştu.
   <br>
    <br>
     Şubat 2004’te yayımlanan bir kitapta kendisinden isim verilmeden bahsediliyordu. Timaş Yayınları’ndan çıkan ve Gülay Yenilmez’in yazdığı “Alaba” adlı bu kitap, hem Kenya’da yaşayan bir Türk kadınından haber veriyor hem de arkadaşını ziyarete giden Gülay Yenilmez’in orada yaşadıklarını ve kendi deyimiyle “tasavvufi ve içsel” yolculuğunu anlatıyordu. Ama, uzun yıllardır iyi dost olan Filiz Taşel ve Gülay Yenilmez’in arası bu kitabın yayımlanma sürecinde açılıyordu.
     <br>
      <br>
       Hasbelkader bir arkadaş
       <br>
        <br>
         Yıllar önce Boğaziçi Üniversitesi’nde açılan özel bir kursta tanışan Taşel ve Yenilmez, dostluklarını Türkiye ve Kenya arasında mektuplaşarak sürdürür. Filiz Taşel, çok sevdiği ve yurt dışına hiç çıkmayan arkadaşını iki sene önce Kenya’ya davet eder. Gülay Yenilmez, orada bir ay kaldıktan sonra Türkiye’ye döner. Kenya’da yaşadıklarını anlatan Alaba adını verdiği bir kitap yazar, bir yandan da Kenya’dan döndükten sonra öğrendiği göğüs kanseri hastalığıyla mücadele eder. Kitapta önce Filiz Taşel’den ve orada yaptıklarından bahseden Gülay Yenilmez, kitap baskı aşamasındayken Filiz Taşel’den aldığı bir elektronik posta üzerine, kitapta onun adının geçtiği her satırı çıkarır. Çünkü Taşel, kitapta kendisinden bahsedilmesini istememektedir. “Hasbelkader bir arkadaş” olarak adı anılır.
         <br/>
         <br/>
         Filiz Taşel, bu köyde bir ay kalınarak Maasaileri anlatan bir kitabın yazılamayacağını, bu nedenle kitabın yayımlanmasının doğru olmadığını söyler arkadaşına. Gülay Yenilmez ise yazdıklarının bir kadının tasavvufi ve içsel yolculuğunu anlattığını, Kenya’nın bahane olduğunu söyleyerek kitabını yeniden düzenleyip baskıya gönderir. Ve kitap Şubat 2004’te yayımlanır.
         <br/>
         <br/>
         Yine iki sene önce Filiz Taşel, albay emeklisi bir gezginle tanışır. Faruk Budak adlı bu kişi, 2002’de Asya ve Afrika’da 14 ay süren ve 22 ülkeyi kapsayan bir yolculuğa çıkmıştır. Tesadüfen Masai Mara’da bir Türk kadınının yaşadığını öğrenen Budak, Filiz Taşel’i ziyarete gider ve arkadaş olurlar. Bu tarihten sonra Filiz Taşel, hayatı hakkında bilgi, resim, yazı yayımlayabilme hakkını Faruk Budak’a verir. Budak, bu amaçla Haftalık dergisine hem kendi gezisini hem de Taşel’i anlatan yazılar yazar. Haftalık dergisinin 50. sayısında da, yani Alaba kitabının çıkmasından bir ay sonra Faruk Budak imzasıyla “Gerçek Kenya kahramanını açıklıyoruz” başlıklı bir haber yayımlanır.
         <br/>
         <br/>
         Bana yapılanları hak etmiyorum
         <br/>
         <br/>
         Bugüne kadar suçsuz olduğunu düşündüğü için konuşmayan Gülay Yenilmez, Filiz Taşel’in kendisinden neden böyle bir istekte bulunduğunu, “Kitap baskı aşamasındayken Filiz’den bir elektronik posta aldım. İsteğine saygı duyarak, onunla ilgili bölümleri kitaptan çıkarttım. Belki kendisi bir kitap yazacaktı, bu yüzden böyle bir istekte bulunmuş olabilir” sözleriyle açıklıyor. Faruk Budak’ın kendisine ‘kitabında Filiz’den bahsettiğin için bu kitabı toplattıracağız’ diye mesajlar gönderdiğini dile getiren Yenilmez, kitap yayımlandıktan sonra çıktığı tüm programlarda Filiz’den kendisine izin vermediği için “hasbelkader bir arkadaşım” şeklinde bahsettiğini söylüyor.
         <br/>
         <br/>
         “Siz beni bırakın, asıl bir Türk kadını geliyor, 9 yıldır orada yaşıyor. Asıl kitabı o yazıyor,” diye onu anlatıp önünü açmak istediğini öne süren Yenilmez’e göre, Filiz Taşel, Faruk Budak’ın da etkisiyle, elinden bir şeyi alınmış gibi bir hava estiriyor. “Kitapta arkadaşımın adını açıklamamamı başka yöne çektiler.” diyen Yenilmez, şöyle konuşuyor: “Filiz’e kitabımı gönderdim. Yazdıklarımı bilmesini istedim. Ama Faruk Budak Haftalık dergisine, duyduğum saygıdan ötürü, arkadaşımın onun adını saklamamı, başka şekilde ifade eden bir yazı yazdı. Bu yazıyı hak eden bir şey yapmadım.”
         <br/>
         <br/>
         Gülay’ı affediyorum
         <br/>
         <br/>
         “Gülay Yenilmez halen çok sevdiğim biridir. Akıllı ve zeki bir kadındır” diyen Filiz Taşel, ise arkadaşının yanında 31 gün kaldığını, kitabında neden 52 gün kaldığını yazdığını bir türlü anlamadığını söylüyor. “Biletlerini hâlâ saklıyorum. Kaldığı sürenin en fazla 3 haftası Maasailerle geçti. Diğer günleri başka yerlerde geçirdi.” diyen Taşel, kendisine buralara gelip, iki hafta kalıp kitap yazamayacağını, bu insanlardan izin almadığını söylediğini aktarıyor.
         <br/>
         <br/>
         Filiz Taşel’e göre, Maasaileri tanımadan, aç kalmadan, kan içmeden böyle kitaplar yazılamaz. İnsan, onlar gibi her gün orada ölmeli ki kitap yazabilsin. Orada yaşamak ve yaşatmak için önce ölmek gerekiyor. Gülay Yenilmez’e, “Yazmak isteyeni engelleyemem. Allah sana kolaylık versin, beni bu işe karıştırma.” dediğini aktaran Taşel, “Gülay da güzel bir şeyler yapmak istedi belki. Bence dünyada herkes güzel bir şeyler yapmak istiyor. Bazen yanlış bazen doğru. Ama herkes hep doğru yaptığına inanıyor. Hasta olduğunu biliyorum. Allah ona sağlık sıhhat versin, ben kendisini affediyorum.” diye konuşuyor.
         <br/>
         <br/>
         Gülay Yenilmez, Kenya’da 31 gün kaldığını kabul ediyor; ancak kalınan gün sayısının çok da önemli olmadığını vurguluyor. Ticari hiçbir amacının olmadığını söyleyen Yenilmez’e arkadaşlık duygusu ve bağı adına bu kitabı yazmaktan hiç vazgeçmeyi düşünüp düşünmediğini sorduğumuzda, verdiği cevap Faruk Budak ve Filiz Taşel’le ilgili bazı iddialar içeriyordu. Yenilmez, Kenya’ya gittiğinde Taşel’in takdire şayan birtakım projeleri olduğunu ve bunları yapabilmek için kendisini dünyaya anlatacak birine ihtiyaç duyduğunu bizzat gördüğünü belirterek, Filiz’in kendisine şunları söylediğini iddia ediyor: “Sana güveniyorum. Medeniyetle benim aramda köprü kuracaksın. Sen, beni tanıtacaksın. Kampanyalar düzenleyeceğiz.”
         <br/>
         <br/>
         Faruk Budak’ın görevleri aslında benimdi
         <br/>
         <br/>
         Bu coşkuyla Türkiye’ye geldiğini ve basınla görüşmelerinin bu yönde olduğunu dile getiren Yenilmez, “Ayşe Arman’la görüştüm. Durumu, NTV’den sponsorluk alma noktasına getirdim. Orada Türk kadının yaşadıklarını çekecektik ve bu duyurulacaktı. Ve hiçbir ticari beklenti olmadan yapıldı tüm bunlar.” diye konuşuyor. Sonra birdenbire Filiz Taşel’in “Sana verdiğim bütün vazifeleri kesiyorum. Dur. Hiçbir şey yapma. Her şeyin bir zamanı var.” dediğini söyleyen Yenilmez, önünün kesildiğini düşünüyor.
         <br/>
         <br/>
         “Faruk Budak’ın yaptığı görevler aslında benim vazifemdi. Halbuki Filiz bana, ‘Ben böyle bir insanla tanıştım. Bu işler büyük işler. Sen belki beceremeyebilirsin’ diyebilirdi. Benim bunları becerebileceğimi düşünmedi” diyen Gülay Yenilmez, Filiz Taşel’in yüreğini bildiğini, parayla pulla işinin olmadığını dile getirerek şu soruyu soruyor: “Filiz’in önceki hayatını biliyorum. Tüm zenginliğini kendi isteği ile bırakıp gitmiş bir insan. Dolayısıyla hiçbir ticari, dünyevi beklentisi yok. E ben de öyleyim. O zaman aramız niye bozuldu?”
         <br/>
         <br/>
         Gülay Yenilmez, arkadaşının hakkını hiçbir zaman ödeyemeyeceğini, aralarındaki yanlış anlaşılmadan kaynaklanan sorunları baş başa konuşarak düzeltmek istediğini de söylüyor: “Filiz benim burnumda tütüyor. Ben kolay kolay bir insanı silmem. Türkiye’ye geldiğini duyunca çok etkilendim. Kimseye yanlış yapmadım. Vicdanım rahat. Yüreğimin bir köşesinde arkadaşım var. Keşke size anlattıklarımı ona anlatabilsem. Filiz’den Allah razı olsun. Hakkını hiçbir zaman ödeyemem.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1367 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=13575), [web.archive.org (arşiv bağlantısı)](http://web.archive.org/web/20050217132311/http://www.aksiyon.com.tr:80/yazdir.php?id=13575)
