# Mekik değil gönül dokur belediyi

*Şöhret Sarıgöl 1998.08.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İnsanımızı anlatır,  kültürel mirasımızın herbir ögesi. Coşkusu, tarihi, yaşayışı, geleceğe dönük yüzüyle bizi anlatır en ince detayına varana dek.
  </font>
 </div>
 <div id="newsText">
  <font class="detail-text">
   İzmir'in Tire ilçesinin meşhur Beledi dokumaları da; Ege insanının dinginliğinde barındırdığı sabrını, renkli tarih mozaiğinin ilmeklerdeki izlerini, motifleriyle coğrafyasını, atalarının alışkanlıklarını ve bütünüyle yarınlara canlı bir mesajı taşır.
   <br/>
   <br/>
   Beledi dokumalarının Tire'deki son ustası Saim Bayrı, Ekinhisar mahallesindeki mavi badanalı, geniş avlulu evine bizi buyur ettiğinde; sanki temmuzun sıcağını davranışlarına, sohbetine giydirdi. Sanatındaki ve anılarındaki coşkusunu da bir bardak soğuk kuyu suyu gibi ikram etti.
   <br/>
   <br/>
   "Esas pirimiz Veledi Emin'dir" diyor, Saim Usta. "Beledi ismi de oradan geliyor olsa gerek." Tarihi Osmanlı dönemine dayanan Beledi dokumalarının serüveni Tire'de, Işıklı Mahallesi'nde başlamış. Yunanlının giderken tahrip ettiği Işıklı'dan sonra Ekinhisar'da bugünlere gelinmiş. Zamanında 200'e yakın tezgahta üretilen Beledi dokumaları, tezgah sayısının giderek düşmesiyle bugün bir tek Saim Bayrı'nın tezgahı ve sanatı ile yarınlara taşınma savaşı veriyor.
   <br/>
   <br/>
   Dokunmak nefes olmuş dokumaya
   <br/>
   <br/>
   Bilgisayar 'cheap'lerini andıran Beledi dokuma tezgahlarında ayak sayısı 13'e kadar çıkar. Bu da, ustanın kabiliyetini, yörenin özgün Ege havasını daha fazla desen ve renk olarak yansıtır tezgaha. Desen farklılığı için renkler değişir, mekikler değişir. Boynuzdan yapılan mekikler uzun süre insan eli değmezse güvelenirmiş. İnsan ilişkilerini güçlendiren konuşmak, dokunmak, paylaşmak sanki bu yöresel el sanatında biçim bulmuş, tahtaya, ipliğe, dokumaya nefes olmuştur.
   <br/>
   <br/>
   Bademli, süleyman, kelebek en gözde desenlerden. Hepsinin kendine özgü kalıbı var. Hepsi sanatını icra eden ustanın kabiliyetini, hafızasını, gönül vermişliğini yansıtıyor. Saim Usta gözleri ışıl ışıl parlayarak ekliyor: "Bana, bunca deseni, rengi nasıl aklında tutup dokuyorsun  diye sorduklarında; Cenabı Allah'ın lütfu ve kabiliyeti diyorum.."
   <br/>
   <br/>
   Dokumanın özü iplikler ise; orlon, yünlü, pamuklu, simli çeşit çeşit. Boyamak, sarıp kalem haline getirmek derken bir kaç kez geçer ustanın elinden. Ege'nin kokusunu, lezzetini, doğasını bulursunuz bu yöresel el sanatının her bir safhasında. Çözgülerin geçip kumaşın sıkıştırıldığı tezgah kayısı ağacından, diğer ayaklar ise gürgen ağacından yapılmadır. Kainattaki her şey gibi hepsinin ayrı bir hikmeti ve görevi vardır.
   <br/>
   <br/>
   Atadan, babadan aldığı bu sanatı bugünlere getiren Saim Usta'nın en yakın yardımcısı hanımı ve 3 kızı olmuş. Çünkü zordur, emek ister Beledi dokumaları. Kimi zaman 3 kişi oturur tezgahın başına bir motifi çıkartmak için.
   <br/>
   <br/>
   Kelamıyla ve sanatıyla Rabbini tesbih eden Saim Usta'nın; maddimanevi mirası, geçim kaynağı, evinin içine kurduğu tezgahıyla adeta yaşamının ve ailesinin bir parçasıdır bu el sanatı. Gönlünden ve dilinden dökülenlerde ise, kendisiyle yitip gitmek üzere olan bu sanatı öğretmek, el vermek isteği var.
   <br/>
   <br/>
   Beledi dokumalarının yarınlara taşınması için 1997'de Ege Halı İhracatçıları Birliği ile birlikte Tire Belediyesi bünyesinde yürütülen "Tire Çıraklık Eğitim Merkezi"nin çalışmalarının canlandırılması, yapıcı bir ivme kazandırılması gerekiyor. Tire Belediye Başkanı Nazım Çulcu desteğini dile getirirken, Saim Bayrı Beledi dokumalarını yaşatmayı kutsal bir görev bellemiş zaten ömrü boyunca...
   <br/>
   <br/>
   Bir renk armonisi ve kültür ezgisi gibi Ege'den çıkan Beledi dokumaları sesini duyurmayı bekliyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4024-mekik-degil-gonul-dokur-belediyi.html), [web.archive.org (arşiv bağlantısı)](http://web.archive.org/web/20120615220020/http://www.aksiyon.com.tr:80/aksiyon/haber-4024-mekik-degil-gonul-dokur-belediyi.html)
