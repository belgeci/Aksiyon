# Bir Türk ki, ABD'nin en iyisi

*Şöhret Sarıgöl 1998.09.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Ülkeye hizmet için, mutlaka ülkenizde yaşıyor olmanız gerekmiyor."
  </font>
 </div>
 <div id="newsText">
  <font class="detail-text">
   Bu sözler; oturmuş bir yaşam felsefesini, başarmayı ve hep daha iyisini başarıp, faydalı olmayı düstur edinmiş bir meslek anlayışını ifade ediyor. Sözlerin sahibi ise, Dr. Şükrü Emre.
   <br/>
   <br/>
   10 yıldır Amerika'da "karaciğer transplantasyonu" alanında çalışan ve dünyadaki en başarılı 10 doktor arasında kabul edilen Dr. Emre, geniş anlamlar sığdırdığı giriş cümlesindeki gibi düşünüyor. Bir doktor olarak  ırk, dil, din gözetmeden tüm insanlara, aynı zamanda "bir Türk doktoru" kimliği ile ülkesine hizmet veriyor.
   <br/>
   <br/>
   Kendisiyle tatil için geldiği Çeşme'de, Paşa Limanı'nda kayınpederinin yazlık evinde görüştüğümüz Dr. Şükrü Emre, 1953'te Konya/Ereğli'de dünyaya gelmiş. Çiftçilikle uğraşan babalarını çok küçük yaşta kaybetmişler. 4 çocukla dul kalan anneleri onları her zaman cesaretlendirmiş, eğitimlerine önem vermiş. Şükrü Emre'nin diğer 3 kardeşinden biri, İstanbul Üniversitesi Nöroloji Bölümünde profesör biri Haydarpaşa Göğüs Hastalıkları Hastanesi'nde kardiyolog doçent, bir kardeşi de petrol mühendisi. Aynı zamanda doktorası var. Gurur duyulacak Türk anasının gurur duyulan evlatları olmuşlar.
   <br/>
   <br/>
   İstanbul Tıp Fakültesi'ni bitirdikten sonra, ihtisas, askerlik, zorunlu hizmet derken 1988'de tekrar İstanbul Tıp Fakültesi'ne dönen Dr. Şükrü Emre, doçent olduktan sonra üzerinde çalıştığı "karaciğer transplantasyonu"nu daha iyi öğrenmek için Amerika'ya gitmiş. Bu konuda dünyadaki en iyi üç hastaneden biri olan New York'taki Mount Sınaı Hospital'da ( Diğer iki en iyi hastane de Amerika'da) Pediatrik Karaciğer Transplantasyonu Bölüm Direktörlüğü'nü yapıyor. Ayrıca eğitimden de sorumlu. 10 yıldır Amerika'da yaşıyor ama Türkiye gündeminden uzak değil. Kendi alanı dışını da gözleyen ve düşünen biri. Sohbetimiz de Amerika, Türkiye ve bu ülkelerin gerçekleri üzerine gerçekleşti.
   <br/>
   <br/>
   Amerika'da başaran yükselir
   <br/>
   <br/>
    Amerika gerçekten rüyalar ülkesi mi sizce? Kişilerin kariyerlerini geliştirip, olgunlaştırma noktasında nasıl bir zihniyet ve imkan sunumu var bu ülkede?
   <br/>
   <br/>
   Amerika hem rüyalar hem de kabuslar ülkesi. Çalışanlar için rüyalar ülkesi, çalışmayanlar için kabus. Orada yükselme başkalarını aşağıya çekmekten geçmiyor. İyiysen daha iyisini yap. Bürokrasi var ama bürokratik engeller yok. Bana göre Amerika'nın 2 önemli özelliği var; çalışırsanız önünüzde birtakım imkanlar açılıyor. İkincisi tıpta korkunç bir devinim var.
   <br/>
   <br/>
    Sanırım büyük anahtar özelleştirme..
   <br/>
   <br/>
   Evet, ekonomi çok önemli. Özelleştirme de ekonomi ile paralel. Asgari ücret ne kadar Türkiye'de? 4050 milyon lira; iyi bir lokantada ailece yiyeceğiniz yemek parası. Hekimlerin aldığı maaş ortalama 150 milyon lira olsa belki o da çocuğunuzun gideceği iyi bir okulun aylık taksidi. Anne babanın en büyük idealidir çocuklarına iyi bir eğitim vermek. Bunları yapamıyorsanız, iş yapmak çok zor. Bana göre bunların çözümü özelleştirmeden geçiyor.
   <br/>
   <br/>
    Amerika bir süper güç, aynı zamanda tam bir kozmopolit ülke. Zengin bir insankültür mozayiği var. En çok beyin göçünün yaşandığı bu ülkede liberal yaşam anlayışının yanında bu özellik de önemli bir faktör gibi görünüyor. Ne dersiniz?
   <br/>
   <br/>
   Kesinlikle doğru. Çok değişik ülkelerden değişik insanlar birbirlerinin kültürlerine açılıyorlar. Değişik ülkelerin etnik yapılarından kaynaklanan, daha kuvvetli olduğu alanlar var, insanlar bunlardan yararlanabiliyor. Kültür mozayiği insanları daha üretken hale getiren önemli bir unsur. Değişik kültürle karşılaştığınızda  kendinizi yeniden keşfediyorsunuz. Türkiye'den ciddi bir beyin göçü var, başta ABD olmak üzere diğer gelişmiş dünya ülkelerine. Ve biz de ülke olarak bundan muzdaribiz.
   <br/>
   <br/>
    Türkiye Amerika'dan bakınca nasıl görünüyor?
   <br/>
   <br/>
   Türkiye'ye senede en az bir ya da iki defa geliyorum. Bir tanesi tatil ve aile ziyareti, diğeri iş anlamında ziyaretler oluyor. Türkiye gündemini internet ve Türk basını aracılığı ile takip ediyorum. Ülkemle ilgili bazen çok umutlanıyorum. Bazen de ümitsizliğe kapılıyorum. Ümitlendiğim şeylerin başında özel şirketlerin başarısı, yeni iş alanları, teknolojik ilerlemeler hatta başka ülkelere hizmet transferleri geliyor. Hatta Amerika'da bile bir alay Türk şirketi var, çok da başarılılar. Bunları görebilmek bir  Türk olarak gurur verici. Ülkenin iyi idare edilmeyişi, birtakım yolsuzlukların olması üzücü. Türkiye daha iyi şeylere layık. İnşallah o günleri de göreceğiz.
   <br/>
   <br/>
   Çalıştığının karşılığını almalısın
   <br/>
   <br/>
    Türkiye'de neler sağlansaydı şimdi Amerika'da olmazdınız?
   <br/>
   <br/>
   Birincisi ekonomik rahatlık. Özel muayenehane açmadan üniversitede kalıp ekonomik rahatlığa ulaşmak son derece güç. İnsanların çalıştığı ölçüde para almaları ve ekonomik rahatlığa ermeleri bence doğru bir kavram. Türkiye'de bu kavramın geliştirilmesi lazım.
   <br/>
   <br/>
    Türkiye'den Amerika'ya sağlık problemleri için gelip tedavi olan insanlar var. Avrupa ve gelişmiş diğer dünya ülkelerinden de sadece en iyi teknolojik ekipman vs. için bu ülkeye gelip tedavi olanlar var mı?
   <br/>
   <br/>
   Benim çok değişik ülkelerden hastalarım var. İtalya'dan, Endonezya'dan, Japonya'dan, Arap ülkelerinden.. İngiltere, Almanya, Fransa'dan pek yok. Oralarda tıp sistemi kendi içlerinde yeterli. Batı Avrupa dışından gelenler var. Türkiye'den trafik yoğun.
   <br/>
   <br/>
    Gelen hastaların belli bir ekonomik potansiyele sahip olmaları gerek sanıyorum.
   <br/>
   <br/>
   Sanıldığı gibi değil. Devlet kanalıyla, Sigorta ve Emekli Sandığı kanalıyla gelen insanlar var. Tabii karaciğer transplantasyonu Türkiye'de yeteri kadar yapılamadığı için, çok hasta olanlar beklediklerinde hayatlarını kaybedeceklerinden devlet tarafından gönderiliyorlar. Kalp hastalıkları konusunda da Türkiye'den çok büyük bir akım var.
   <br/>
   <br/>
   Türkiye'de bakım yetersiz
   <br/>
   <br/>
    Türkiye'de yapılamadığı için mi, iyi yapılamadığı için mi?
   <br/>
   <br/>
   Türkiye'de cerrahi olarak iyi yapılmaması sözkonusu değil. Ama ameliyat sonrası bakım ameliyata eş oranda önemlidir. Bunların yapılmasında sanıyorum büyük sorunlar var. İkinci bir konu; Türk insanının Türk hekimine güveni ne kadar? Bu kafamda her zaman soru işareti. Ben Türk hastalarıma sorduğum zaman 'Bir hekime gittim birşey dedi, diğeri başka birşey. Kafam iyice karıştı. Bir de gelip burada sorayım' diyorlar.
   <br/>
   <br/>
    Başarı ölçüsü kişisel potansiyel midir, yoksa tam ekipmanlı bir hastane midir?
   <br/>
   <br/>
   İkisi de. Yeterli ekipman olmadığı yerde yeterli takip mümkün değil. Amerika'daki sistem kendi içindeki kötüleri kendi ayıklıyor.
   <br/>
   <br/>
    Eski Deniz Kuvvetleri Komutanımız Sn. Güven Erkaya da hastanız olmuştu. Neydi sayın Erkaya'nın rahatsızlığı?
   <br/>
   <br/>
   Söylemem doğru olur mu? Hekimle hasta arasındaki böyle şeyler özeldir. Bu yıl içinde hastam oldu Güven Paşa. Birtakım sorunları vardı karaciğeri ile ilgili. Hallettik. Herşey de yolunda gitti çok şükür.
   <br/>
   <br/>
    Kendisi transplantasyon geçirdi mi?
   <br/>
   <br/>
   Problemi transplant değildi. Ama herşey başarılı geçti. Çabucak toparladı. Bünyesi kuvvetli.
   <br/>
   <br/>
    Size gelen Türklerin nasıl bir hasta profili var?
   <br/>
   <br/>
   Her seviyede. Asgari ücretliden tutun da, mültimilyardere kadar her seviyeden hastamız var.
   <br/>
   <br/>
    Amerika'da yaşarken Türkiye'nin en çok nesini özlüyorsunuz?
   <br/>
   <br/>
   Eskiden çok şey vardı. Şimdi dünya küçüldü. Bizim metropolitan area dediğimiz; New York, New Jersey ve Connectıcut'ta 106 tane Türk lokantası varmış. İnsanın ülkesini özlememesi mümkün değil. İnsanını, sohbetini, Boğaz'da oturup çay içmeyi, eşini dostunu özlememek mümkün değil. Bunlar ana şeyler ama çalışma hayatı içinde bunlar ikinci plana itiliyor. Şimdi daha fazla Türk var. Sadece çalıştığım hastanede 78 Türk var. Size enteresan bir anımı anlatayım. Birgün bir arkadaşım "Gel dedi New Jersey'e hamsi yemeye gidelim." Günü birliğine hamsi getirtiyorlarmış Türkiye'den. Bu aslında Türk'ün ticari kafasını da gösteriyor.
   <br/>
   <br/>
    Türkiye'ye tatile geldiğinizde ilk neler batmaya başlıyor?
   <br/>
   <br/>
   Trafik. İstanbul'da trafikten çok tedirgin oldum. Kimse kural tanımıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4094-bir-turk-ki-abdnin-en-iyisi.html), [web.archive.org (arşiv bağlantısı)](http://web.archive.org/web/20140429131714/http://www.aksiyon.com.tr:80/aksiyon/haber-4094-bir-turk-ki-abdnin-en-iyisi.html)
