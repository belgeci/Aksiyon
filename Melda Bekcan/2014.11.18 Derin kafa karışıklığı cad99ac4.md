# Derin kafa karışıklığı

*Melda Bekcan 2014.11.18*

<div class="pNewsDetailMainContent" itemprop="articleBody">
 <p>
  Allı pullu süsler,
  <br/>
  Şekiller, desenler var üstünde.
  <br/>
  Testiyi bilirsiniz…
  <br/>
  Su içmeye yarıyor işte!
  <br/>
  Evet, insanları testiye benzetiyorum.
  <br/>
  Gerçekte sakladığı
  <br/>
  Ancak kırılınca,
  <br/>
  İçindekiler, ortaya saçılınca anlaşılıyor.
  <br/>
  Bu nedenle dış görünümüne aldanmamak,
  <br/>
  Yaptığı vazifeye kanmamak,
  <br/>
  Hakikati anlamak uğruna
  <br/>
  Kırılıncaya değin beklemek
  <br/>
  Biraz sabretmek gerekiyor.
  <br/>
  …
  <br/>
  Hayatı yapboz tahtasına benzetiyorum!
  <br/>
  Önceden belirlenmiş çizimler,
  <br/>
  Boş alanlar var üstünde.
  <br/>
  Her insan, kendi parçasını bulup
  <br/>
  Doldurmaya çalışıyor.
  <br/>
  Boşlukların içini ne denli özenli yerleştirirsen,
  <br/>
  Manzara o denli güzel,
  <br/>
  Özüyle o denli uyumlu oluyor.
  <br/>
  Şayet rastgele dağıtırsan parçaları,
  <br/>
  Doğruyu buluncaya değin sabretmezsen,
  <br/>
  Bir türlü anlaşılmayan,
  <br/>
  Olması gerektiğinden farklı bir resim çıkıyor.
  <br/>
  …
  <br/>
  İlişkileri mevsimlere benzetiyorum.
  <br/>
  Ama sadece dört mevsimden ibaret değil!
  <br/>
  Her kişinin yaşatabileceği farklı iklimler var,
  <br/>
  Bizzat tecrübe edilmesi gereken…
  <br/>
  Örneğin bilmediğiniz bir soğukla karşılaşabilirsiniz.
  <br/>
  Ya da daha önce görmediğiniz bir fırtına.
  <br/>
  Bazı insanlar öyle büyük değişimler yaratıyor ki!
  <br/>
  Çöl sıcaklığını yaşarken,
  <br/>
  Bir anda kendinizi kutupta hissediyor,
  <br/>
  Ortama bir türlü adapte olamıyorsunuz.
  <br/>
  Bazı insanlarda mevsim hep bahar!
  <br/>
  Onun yanında huzur buluyorsunuz.
  <br/>
  Bazı insanların konuşmaları ‘don’ etkisi yapıyor.
  <br/>
  Bazıları, bereketli yağmurlar gibi
  <br/>
  Yüreğinize su serpiyor.
  <br/>
  …
  <br/>
  Zamanı senaryoya benzetiyorum.
  <br/>
  Ortada oynanması gereken birçok rol var,
  <br/>
  Herkes kendine uygun rolü kapıyor.
  <br/>
  Yaşadığımız ‘an’ların her biri sahne,
  <br/>
  Yan yana eklenince ortaya film çıkıyor.
  <br/>
  Ve ‘büyük senarist’ önceden yazıp çizmiş,
  <br/>
  Levh-i mahfuz’da sahneler, belirlenmiş.
  <br/>
  Sırası gelen, film kadrajına girip,
  <br/>
  Performansını sergileyip,
  <br/>
  En sonunda kadrajdan çıkıp gidiyor.
  <br/>
  Lâkin herkesin ismi film sonunda yazılmaz,
  <br/>
  Ancak önemli karakterler, tarihe geçiyor.
  <br/>
  …
  <br/>
  Artık hayvanları insanlara benzetiyorum!
  <br/>
  Bir bakıyorum, yol kenarında durmuş,
  <br/>
  Yayalarla birlikte karşıya geçmeyi bekliyor.
  <br/>
  Bazıları yolunu şaşırmış,
  <br/>
  Alışveriş merkezlerinin içinde dolaşıyor.
  <br/>
  Üstelik evcil hayvanların aylık tüketimi,
  <br/>
  Asgari ücreti geçiyor.
  <br/>
  İnsanlar bile kuaföre gitmezken,
  <br/>
  Onlara manikür, pedikür yapılıyor.
  <br/>
  Bir giydiğini, bir daha giymeyen var!
  <br/>
  Sahibinin çantasında dünyayı dolaşan,
  <br/>
  Ve insandan daha fazla sevilip sayılan!
  <br/>
  …
  <br/>
  İşin garip tarafı!
  <br/>
  Bazı insanları da hayvanlara benzetiyorum.
  <br/>
  Avına odaklanmış bir akbaba emsali,
  <br/>
  Kilometrelerce öteden gözlem yapıyor,
  <br/>
  Sadece yiyeceği lokmanın derdinde,
  <br/>
  Avının ne acılar çektiğini hesap etmeden,
  <br/>
  Etinden parça koparıp çekip gidiyor…
  <br/>
  Evet, insanî hasletlerden uzak,
  <br/>
  Empati kurmadan bihaber,
  <br/>
  Hatta manevi duyarlılık söz konusu olunca,
  <br/>
  Hayvandan bile daha beter.
  <br/>
  Yani sevgili okur,
  <br/>
  Yazdıklarımı mazur görün,
  <br/>
  Dünyanın çivisi çıkınca,
  <br/>
  Böyle derin kafa karışıklığı olunca,
  <br/>
  Sahibinin sahipsizliğinde,
  <br/>
  Kalem de alıp başını gidiyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/yazarlar/derin-kafa-karisikligi_539986), [web.archive.org (arşiv bağlantısı)](http://web.archive.org/web/20141204183102/http://www.aksiyon.com.tr:80/yazarlar/derin-kafa-karisikligi_539986)
