# Atatürk döneminde hazırlanan kaynaklarda CİHAD

*Mehmet Aydın 2001.05.19*

<div>
 <p class="spot">
  Askere Din Kitabı'nda deniliyor ki: "Müslümanlığın altıncı bir şartı  daha vardır ki o da cihaddır. Bu,  namazdan, oruçtan, hacdan ve  zekattan bambaşka bir vazifedir. Bu vazife yapılmadıkça öbürleri de  dosdoğru yapılamaz. "
 </p>
 <p class="metin">
 </p>
 <p class="metin">
  /2001/337/resimler/Ata.jpg
 </p>
 <p class="metin">
  Cumhuriyetin ilk yıllarında Kur'an'ın Türkçe'ye tercüme edilmesine ve kısaca da olsa bir tefsirinin yapılmasına karar verilmişti. Tercüme görevi için, İstiklal Marşı şairimiz Mehmet Akif Ersoy seçilmişti. Tefsir için tercih edilen kişi Merhum Elmalılı Hamdi Yazır Efendi idi. Çalışmalar başladıktan kısa bir süre sonra Mısır'a Giden Mehmet Akif Ersoy, oradan yaptığı çalışmaların bir kısmını göndermiş, altına da bir not düşmüştü. Bu notta yaptığı tercümelerin kendisini tatmin etmediği, çok uğraşmasına rağmen bu işte muvaffak olabileceğine inanmadığı yazılı idi. Akif Bey daha sonra tercüme işinden kesinlikle vazgeçtiğini ilgililere bildirince, bu vazife de Hamdi Efendi'ye tevdi edildi.
 </p>
 <p class="metin">
  İki Türkçe kaynak
 </p>
 <p class="metin">
  Zamanın Diyanet İşleri Reisi Rıfat Börekçi ve yardımcısı merhum Ahmet Hamdi Akseki'nin ısrarlı gayretleriyle başlayan süreç sadece Kur'an'ın tefsir ve tercümesiyle sınırlı kalmamıştı. Yeni yetişen neslin, dinini kendi dilinden öğrenebilmesini gaye edinen çalışmanın Kur'an'la sınırlanması yeterli olmazdı. Bu nedenle dinin ikinci kaynağını oluşturan Efendimizin (s.a.v) mübarek söz, fiil ve takrirlerinden oluşan hadis küliyatının da dilimize kazandırılması düşünüldü. Bu konuda görev Babanzâde Ahmet Naim Efendi'ye verilmişti. Naim Efendi'nin ömrü vefa etmeyince çalışmayı üstad Kamil Miras devraldı. Miras Hoca çalışmasını bitirdiği zaman, İsmail el— Buharî tarafından üç yüz bin civarında hadisin içinden kılı kırk yararcasına seçilerek oluşturulan Sahih—i Buharî adlı muhteşem eserin muhtasarı Tecrid—i Sarih Türkçeye kazandırılmış oldu.
 </p>
 <p class="metin">
  Yapılan iş sadece hadislerin tercümesi değildi, aynı zamanda şerhini de ihtiva ediyordu. Eserin birinci cildinde yer alan yaklaşık 500 sayfalık usule dair bilgiler müstesna bir kıymete sahiptir.
 </p>
 <p class="metin">
  İsmet İnönü döneminden bir şaheser
 </p>
 <p class="metin">
  Bu arada, daha sonra Diyanet İşleri Başkanlığı görevini üstlenecek olan merhum Ömer Nasuhi Bilmen Efendi kendi halinde ciddi bir çalışma yürütüyordu. 1949 yılında "Hukuki İslamiyye ve Istılahat—ı Fıkhiyye Kamusu" adıyla neşredilen çalışma Hukuk Fakültesi Yayınları arasından çıkmıştı. Eserin basılmasında İstanbul Üniversitesi Rektörü Ordinaryüs Profesör Sıddık Sami Onar ve Hukuk Fakültesi'nin dekanlığını yapan Prof. Dr. Hüseyin Nail Kubalı ile aynı fakültenin dekanlığını yapmış olan Hıfzı Veldet Velidedeoğlu'nun manevi destekleri olmuştu. Bu üç değerli ilim adamının gönlü, bu derece kıymetli bir eserden insanların mahrum olmasına razı olmamış ve basılmasına yardımcı olmuşlardı.
 </p>
 <p class="metin">
  Böylece İslam'ın iki ana kaynağını oluşturan Kur'an ve Hadise dair iki temel eser Türkçe olarak Atatürk'ün hayatında halkın eline ulaşmış oldu. Ömer Nasuhi Bilmen'in çalışmasıyla fıkıh sahası da muhteşem bir esere kavuştu.
 </p>
 <p class="metin">
  "Askere Din Kitabı"
 </p>
 <p class="metin">
  Tefsir ve hadis çalışmalarının başlamasında ciddi bir yeri olan Ahmet Hamdi Akseki, "Askere Din Kitabı"nı yayınladı. Birinci baskısı tarihsiz olan eserin ikinci bakısı 1945 tarihini taşıyor. Sık sık "asker evlatlarım" hitabıyla başlayan paragrafların yer aldığı merhum Akseki'nin eserinde en geniş yeri cihad konusu tutmakta. Öyle olması da gerekirdi. Zira, cihad, tarihimizde öne çıkan manasıyla, askerleri direkt ilgilendiren bir kavramdır.
 </p>
 <p class="metin">
  Merhum Ahmet Hamdi Efendi'nin eserinde açıkça görülen bir nokta da şudur: Savaş manasıyla, askeri direkt ilgilendiren bir kavram olmakla beraber, savaşa meydan vermemenin yolu da cihaddan geçer. Yine merhum, ayetlerde geçen kelimelerden hareket ederek günümüz açısından cihada temas etmekte ve bir kelime ile nasıl geniş bir anlam dünyasının gözler önüne serildiğini sade bir dille ortaya koymaktadır.
 </p>
 <p class="metin">
  Atatürk ve İnönü dönemlerinde yayınlanan ve itibar gören bu eserlerde Kur'an ve sünnetin bütün meselelerine ilmi vukufiyetle temas edilmiştir. Günümüzün puslu ortamına, cumhuriyetin ilk dönemlerinde ortaya konulan şaheserlere baş vurarak cihad konusunu aktarmanın faydalı olacağını düşünüp, kısa bir araştırma yaptık. Karşılaştığımız bilgiler bir taraftan memnun ederken diğer taraftan acı bir burukluk yaşattı.
 </p>
 <p class="metin">
  O kitaplarda ne mi vardı? İşte onlardan bazıları:
 </p>
 <p class="metin">
  İslâmın altıncı şartı cihaddır
 </p>
 <p class="metin">
  Askere Din Kitabı'nda merhum Ahmet Hamdi Efendi diyor ki: "Müslümanlığın altıncı bir şartı daha vardır ki o da cihaddır, askerliktir. Bunu size yukarıda söylemiştim. Bu, namazdan, oruçtan, hacdan ve zekattan bambaşka bir vazifedir. Bu vazife yapılmadıkça öbürleri de dosdoğru yapılamaz. Bunun içindir ki Peygamberimiz Hazreti Muhammed (s.a.v) Efendimiz bize hem sivil, hem asker terbiyesi vermiştir. (...) Şu ciheti de bilmek gerekir ki: İslam milletleri içinde de Müslümanlığın farz kıldığı bu vazifeyi en iyi Türkler yapmışlardır. Onlar kadar bunu şanlı, şerefli yapmış bir millet daha yoktur." (Askere Din Kitabı, s. 195)
 </p>
 <p class="metin">
  Aksekili, cihadın altıncı farz olduğunu rahatlıkla söylüyordu. Çünkü o gün için Cihan Harbi görmüş, ardından Kurtuluş Savaşı'na girmiş, evlatlarından bir çoğunu cephelerde şehit vermiş yorgun bir millet olsa da, kültür seviyesi, cihadın devlet tarafından yerine getirilen bir vazife olduğunu idrake yetiyordu. Belki halk, cihadın savaş manasını ihtiva eden kısmının neden devlet tarafından yerine getirilmesi gerekli olduğunu ilmi açıklamalarıyla bilmiyordu. Kültür de zaten bu demek değil mi? Düşünerek ve araştırarak yapılan değil, kitaplardaki bilginin davranışlara sinerek farkında olmadan yapılması.. "Anadolu insanının ilmi yoktur ama irfanı vardır" derler.
 </p>
 <p class="metin">
  Cihadın kısımları
 </p>
 <p class="metin">
  Hac suresi yetmiş yedi ve yetmiş sekizinci ayetleri tefsir ederken Hamdi Efendi cihadı kısaca"Düşmana karşı müdafaada bütün kuvveti sarfetmek" olarak tarif ediyor. Ardından da cihadı üç kısma ayırıyor:
 </p>
 <p class="metin">
  a) Düşman ile mücadele
 </p>
 <p class="metin">
  b) Şeytan ile mücadele
 </p>
 <p class="metin">
  c) Nefs ile mücadele
 </p>
 <p class="metin">
  Cihad üç kısma ayrılmakla beraber, "mücahede" kelimesi bütün kısımları toplayıp fertlerde birleştirmektedir. Çünkü ordu askerini halktan alır. Müslüman kişiler savaşta da olsa nefsine hakim olup, şeytana uymamak zorundadır. Cihad zamanları dışında nefsi ve şeytanı ile mücadeleyi aralıksız sürdürerek belli bir olgunluğa ulaşmalı, savaşa çağrıldığı zaman derhal icabet etmelidir. Çünkü ordu düşmanla baş edemeyip, seferberlik ilan ederse, vatanı ve mukaddesatı korumak için cepheye koşmak herkese farz olur.
 </p>
 <p class="metin">
  Savaş manasında cihad devletin görevidir
 </p>
 <p class="metin">
  Kitap, sünnet ve Ümmet—i Muhammed'in icmaı ile cihadın farziyetinin sabit olduğunu ifade eden Ömer Nasuhi Bilmen, cihadın farz kılınmasının hikmetini şöyle açıklıyor: "Cihad, başka bir şekilde korunması ve müdafaası mümkün olmayan, âmmeye ait bir varlığı muhafaza ve himaye için meşru kılınmıştır."(Kamus, 3 / 357)
 </p>
 <p class="metin">
  Umuma ait bir hakkın müdafaası umumun yönetimini üstlenmiş merci tarafından yapılacağı için bu görev devletindir. Bunun için insanlar devlete vergi öder ve bunun için çağrıldığı zaman askere gider. Bunun karşılığında haklarının, hürriyetlerinin ve güvenliğinin sağlanmasını bekler.
 </p>
 <p class="metin">
  İman ile cihadın ilişkisi
 </p>
 <p class="metin">
  İmanın cihadla ilişkisi "Allaha ve Resulüne inanır mallarınız ve canlarınızla cihad edersiniz. Eğer bilirseniz bu sizin için daha hayırlıdır (Saf suresi, 61 / 11)" ayetinde ortaya konulmaktadır. Hamdi Efendi tefsirinde, "Allah ve Resulüne iman ettikten sonra, onlardan gelen haberlerin ve va'dlerin doğruluğuna inanırsınız. Bunu tabii sonucu olarak da mallarınız ve canlarınızla Allah yolunda cihad edersiniz. Yani iman ile cihadı birleştirirsiniz" diyor. Bu anlamı pekiştirmek üzere Peygamber Efendimizin "Cihad İslam'ın kubbesidir" hadis—i şeriflerini naklediyor. Buna göre "İslam binasının temeli iman, kubbesi ise cihaddır" diyor. (Elmalı, Tefsir, 7 / 4942)
 </p>
 <p class="metin">
  Hadisteki teşbihi dikkate alarak düşünmeye devam edersek, kubbesi ya da çatısı olmayan bina içindekileri yağmur ve soğuktan koruyamayacağı gibi, cihad ruhundan mahrum bir iman da koruyucu olamayabilir. İmanımızı ve dini hayatımızı koruma zorunluluğu, cihadı sürekli yapmak gibi bir mecburiyeti karşımıza çıkarmaktadır. Devlet sürekli düşmanla savaş halinde olmadığına göre, bu süreklilik ferdi planda, nefis ve şeytanla mücadeleyi ara vermeden sürdürmek anlamına gelmektedir.
 </p>
 <p class="metin">
  Muhammed Hamdi Efendi gibi pek çok kimsenin cihad konusunda yaptığı üçlü taksim günümüz açısından yeniden ele alınmaya müsaittir. Kaldı ki bu bir yorum değil, Enfal suresinin atmışıncı ayetinde yer almaktardır. Ayetin yorumunu Askere Din Kitabı'ndan takip edelim:
 </p>
 <p class="metin">
  "Kuvvet hazırlamak farzdır"
 </p>
 <p class="metin">
  "Düşmanlarınıza karşı gücünüz yettiği kadar kuvvet ve harp için beslenip terbiye edilmiş atlar hazırlayınız ki bununla Allah'ın düşmanlarını ve sizin düşmanlarınızı ve Allah'ın bilip de sizin bilmediğiniz diğer düşmanları korkutasınız. Siz Allah yolunda her ne verirseniz mükafatını tamamen görürsünüz, verdikleriniz zayi olup da zulüm olunmazsınız." (Enfal, 8/60)
 </p>
 <p class="metin">
  "Bakınız, Allah'ın bu emri ne kadar mühimdir. Allah bir taraftan kuvvet hazırlayın buyuruyor, diğer taraftan da hazırlanacak kuvvetin ne olduğunu bildirmiyor. (...) O kuvvetin derecesini, ne çeşit olduğunu, miktarını takatin müsaadesine, zamanın iktizasına, hücumundan korkulan düşmanın haline bırakıyor. "Düşman ne çeşit kuvvet hazırlıyorsa, zamanın son sistem harp kuvvetleri ne ise, mülkü muhafaza nasıl olacaksa siz de bütün takatinizi sarfedip o kuvveti hazırlayın, kuvvetli olmak için ne gibi sebepler varsa, maddi manevi her sebebe yapışın demek istiyor. Ayet—i kerimeden bu açıkça anlaşılmaktadır. Çünkü Allah, kuvvet hazırlamak emrediyor. İktiza edecek bir zaman için, hacet vakti için önceden iyi hazırlanınız diyor ve bunu bir kelime ile ifade ediyor. Gördünüz mü Allah kelamını?. İşte Allah sözü böyle manalı olur. İşte dünya durdukça hiç değişmeyen bir kanun, bir kanun—ı ilahi!"
 </p>
 <p class="metin">
  Öyle ise biz Müslümanlar için, Allah'ın bu emrini tamı tamına yerine getirmek farzdır.
 </p>
 <p class="metin">
  Satın almak değil bizzat yapmak
 </p>
 <p class="metin">
  Sözün kısası: Dinimiz, kitabımız kuvvet hazırlamamızı emrediyor. Binaenaleyh bu zamanda kuvvet ne ise onların hepsini hazırlamak, onları yapacak her çeşit fabrika vücuda getirmek, tersaneler yapmak ve onları idare edecek adamlar yetiştirmek üzerimize farzdır. Muhtaç olduğumuz kuvvetleri, lazım olan silahları her vakit yabancılardan almakla vazifemizi yapmış sayılmayız. Gemilerimizi, tayyarelerimizi, topumuzu, tüfeğimizi, tanklarımızı; elhasıl "kuvvet" mefhumunun şümulüne girebilen şeylerin hepsini kendimiz yapmadıkça emin olunuz ki hepimiz günahkârız. Yabancılara muhtaç olmamak için bütün kuvvet ve kudretimizi sarfedeceğiz, kuvvet kaynaklarımızdan faydalanmak için bütün varlığımızla çalışacağız, çabalayacağız, her şeyimizi kendimiz yapacağız. Coşkun bir dere gibi yabancı memleketlerden akıp gelmek istidadında olan her çeşit hücumlara başka suretle karşı duramayız. Bu hücumları olduğu yerde tatabilmek için kuvvetli olmak, ahlâklı, ilim ve hüner sahibi olmak lazımdır. (Askere Din Kitabı, s 280—281—282—283—284)
 </p>
 <p class="metin">
  Cihada her zaman hazır olmak lâzımdır
 </p>
 <p class="metin">
  Bilirsiniz ki: İnsanların tabiatlarında hırs denilen bir şey vardır. Bu hırs dolayısıyladır ki bazı insanlar kendi haklarına razı olmazlar. Başkalarının hakkına da göz dikerler. Karşılarındakini zayıf bulunca onların haklarına da tecavüz etmek isterler. Bu hırs ve tama, bazı milletleri komşusu bulunan diğer milletlerin memleketlerine hücum etmeye, mülkünü elinden almaya kadar sevkediyor. Kendisinden zayıf olan milletleri esarete sokmaya, topraklarını kendi memleketinin istifadesine atmaya teşvik ediyorlar. İşte insanların tabiatlarında böyle hakısızlıklar vardır. Bu tıynette olan insanlara göre yaşamak hakkı yalnız kuvvetli olanındır. O halde dışarıdan gelebilecek olan düşman tahriklerini ecnebi hücumlarını def'e her vakit hazır bulunmak üzerimize farzdır. (Askere Din Kitabı, s. 279)
 </p>
 <p class="metin">
  Atomdan öte ne
 </p>
 <p class="metin">
  varsa onu keşfetmek
 </p>
 <p class="metin">
  Peygamberimiz (s.a.v) Efendimize ashabı, ayetteki bu "kuvvetin" ne olduğunu sormuşlar. (...) Peygamber Efendimiz (s.a.v) şöyle cevap vermişler: "İyi biliniz, gözünüzü açınız ki: Kuvvet atmaktır, kuvvet atmaktır, kuvvet atmaktır." Ama neyi atmak? Ok mu, top mu, kurşun mu, atom kuvvet mi? Karadan mı, denizden mi, gökten mi? İşte onu tayin buyurmamışlar. Onu zamanın iktizasına bırakmışlar. Her zamanın kendine göre bir silahı vardır. Her zaman atılacak bir şey vardır. Kuvvet, o silahı hazırlamak ve onu kullanmak, o şeyi düşmana atmaktır.
 </p>
 <p class="metin">
  Nöbet tutan göze cehennem haramdır
 </p>
 <p class="metin">
  İslam dinine göre bir askerin talime çıkması Allah'ın sevdiği, Peygamberin hoşnut olduğu salih amellerdendir. Peygamber Efendimiz (s.a.v) buyuruyor ki: "İki göze ateş dokunmayacaktır. Biri Allah korkusundan ağlayan göz, diğeri Allah yolunda gece vakti karakol bekleyen, düşmanı gözleyen göz!" Peygamberimizin bu mübarek sözlerinden anlıyoruz ki: Gece vakti vazifesine dikkat ederek, uyumayarak karakol beklemek, pek büyük bir ibadettir.
 </p>
 <p class="metin">
  Seve seve, can ve gönülden, aşk ve şevkle bir gece nöbet beklemek, sevap niyetiyle bin gün nafile oruç tutmaktan ve bin gece namaz kılmaktan daha hayırlıdır, daha efdaldir. Sakın ha bunu ben kendiliğimden söylüyorum sanmayınız. Bunu da sevgili Peygamberimiz'in (s.a.v) sözlerinden alıyorum. İşte şu mübarek sözler Peygamber Efendimizindir:
 </p>
 <p class="metin">
  "Allah rızası için düşman karşısında bir gece nöbet beklemek, gecesi namaz, gündüzü oruçla geçen bin geceden daha hayırlıdır. Bir gün hudut boyunda Allah rızası için nöbet beklemek, bir ay oruç tutup namaz kılmaktan daha hayırlıdır. Eğer nöbette iken ölürse kıyamete kadar hudutta beklemiş gibi sevaba nail olur, şehitlere vadedilen rızık, kıyamete kadar kendisine de verilir, kabir azabından kurtulur, sorgu sorulmaz; kıyamet gününde kabirden şehit olarak kalkar.
 </p>
 <p class="metin">
  Kıyamet gününde her göz ağlayacaktır. Yalnız harama bakmayan, Allah yolunda nöbet bekleyerek uyumayan, bir de Allah korkusundan ötürü yaşlar döken göz ağlamayıp sevinecektir. Allah korkusundan ağlayan, Allah rızası için uyumayıp nöbet bekleyen, harama bakmayan ve Allah yolunda muharebe ederken sakatlanan veyahut çıkan göze ateş haramdır. Cehab—ı Hak bu gözlere cehennem ateşini göstermez." (Askere Din Kitabı, s. 294—296)
 </p>
 <p class="metin">
  Cihada memur kılınan diğer peygamberler
 </p>
 <p class="metin">
  "Korunun da size kıtal edenlerle fisebilillah çarpışın, fakat haksız taarruz etmeyin, çünkü, Allah haksız taarruz edenleri sevmez." (Bakara 2 / 190)
 </p>
 <p class="metin">
  Kendimizi, vatanımızı, ülke menfaatlerini korumak için gerktiğinde savaşmak bir realitedir. Tarih bu realitenin sayısız örnekleriyle doludur. Cihadla ilgili ayetler hüküm açısından ikiye ayrılmaktadır. Birincisi, cihada izin veren ayet; ikincisi de, cihadı bir vazife olarak emreden ayetler.
 </p>
 <p class="metin">
  Cihadla ilgili izin ve emir sadece Kur'an'da yer almış değildir. Hamdi Efendi'nin verdiği bilgilere göre Hz. Nuh, Hud, Salih, Musa, Davud ve Süleyman peygamberlere de cihad farz kılınmıştı. (Elmalı, Tefsir, 6 / 4367)
 </p>
 <p class="metin">
 </p>
 <p class="metin">
  Eğitim-öğretim en büyük mücahededir
 </p>
 <p class="metin">
  Cihad kelimesinin günümüzdeki kullanımı ile klasik dönemdeki kullanımı arasında farklar var. Bugün cihad kelimesini daha çok siyasal İslamcıların kullandığı dikkatten kaçmıyor. Batılılar da bazen kasten, bazen bilmeyerek bir genelleme yaparak cihad kelimesini onların dediği anlamda kullanıyor. Batılının kafasında cihad, savaşı çağrıştırıyor. Cihad kavramını değil de başka bir kavramı da duysa tepki gösterecek. Bu tepkinin 200 seneyi bulan bir geçmişi var; Haçlı zihniyeti açıkçası. Cihad kelimesini duyunca kursaklarında kalmış bir dönemi hatırlıyorlar. O kelimeyi kullananları da infialle karşılıyorlar. Cihad kelimesinden rahatsız olmanın bir sebebi bu.
 </p>
 <p class="metin">
  Bir de İslam dünyasında sadece İslamcı olarak adlandırılan kesimler değil, başı sıkışan, halkı mobilize etmeye çalışan her diktatör, İslâmla ilgisi olmayan her kabadayı, her lider sıkışınca cihad kelimesini telaffuz ediyor. Bunun en yakın örneklerini Körfez Savaşı'nda gördük. Kendisine hiç yakışmayan insanlar birden bire cihad çağrısı yapıyor. Dolayısıyla kendileriyle birlikte o kelimeyi nahoş hale getirdiler. Cihat kelimesinden duyulan rahatsızlığın bir diğer sebebi de bu. Bu durum Batılıların infiallerine de bir miktar haklılık kazandırıyor.
 </p>
 <p class="metin">
  Kur'an—ı Kerim'e dönüp aslına baktığımızda ise kelimenin böyle bir anlamını göremiyoruz. Kur'an diyor ki; 'Allah yolunda cihad edin.' Peki Allah'ın yolu nedir? Allah'ın yolu; aydınlığını görebileceğim bir yol. Mesela o yolda, Kur'an söylemiyor mu 'Dinde zorlama yoktur' diye. O halde bir Müslüman durup dururken bir Hıristiyana savaş açamaz.
 </p>
 <p class="metin">
  Cihad iki kademede düşünülebilir. İnançları ile yaşamak isteyenler yok edilmeye çalışıldılar. Mekke'de yok edilmeye çalışıldılar, hicret ettiler, Medine'de rahat bırakılmadılar. Böyle durumlarda canıyla, malıyla, herşeyiyle cihad etmeli ki ayakta kalabilsin. Onun için Kur'an'ın cihad çağrıları kadar normal bir şey olamaz. Ekonomik ya da siyasi çıkarlar için başka bir topluluğa saldırmak anlamında kullanıldığında Kur'an'ın kastettiği anlamdan çok farklı anlamlar çıkıyor.
 </p>
 <p class="metin">
  Cihadın günümüzdeki kazandığı anlamlara gelince. Her türlü iyi niyetli hareket cihad olarak kabul edilebilir. Öteki canlıların yararına bile olsa her iş cihad olarak adlandırılabilir. Bunu çok geniş anlamı ile değerlendirmek lazım. Cihad kelimesi, mücahede ile aynı kökten geliyor ve her ikisi de aynı anlamda kullanılıyor. Müminleri yok etmek için sürekli olarak taarruz eden düşmana karşı gösterilen çabanın adı da cihaddır, kültürel açıdan nefisle mücadele etmenin adı da cihad olmuştur. Burada mücahede kelimesi dış düşmanlar için kullanılmıyor. Dolayısıyla cihad her ikisi için de kullanılıyor. Bir bakıma aklın, insan manasının şehvet ve gadap öfke gücünden özgürleştirilmesi anlamına geliyor mücahede.
 </p>
 <p class="metin">
  Günümüz açısından nasıl değerlendirmemiz gerektiğine gelince; bütün kötülüklerin kaynağı cehalet. O yüzden cehalet karşısındaki her mücahede önemlidir. Eğitim—öğretim en büyük mücahededir. O olmazsa insanlar kin ve nefret ortamında birbirini boğazlar. Dolayısıyla barış için ortaya konan her çaba, her alanda eğitim—öğretim büyük bir cihaddır. Ayrıca yoksulluk çok büyük bir problemdir. O halde insanı ekonomik tutsaklıktan kurtarma çabası da çok rahatça cihaddır denebilir. İnsanın kendi iç karanlığına, cehaletine karşı mücadelesi de cihaddır. Bugün her türlü hayra götüren faaliyetin adı cihad olarak değerlendirilir. Teknik terim olarak büyük ölçüde inancı yaşama imkanı elinden alınan, alınmaya çalışılan insanların ortaya koyduğu büyük, gerekirse ölümü göze aldığı bir mücahededir. İnancı yaşama hürriyeti elinden alınmışsa o insanın bir çaba ortaya koyması gerek, bunun adı da cihaddır. Ama bu kavga olmaz. Batılı olayı yanlış anlıyor. Batı niye anlamıyor?
 </p>
 <p class="metin">
  Batı bizim çektiğimiz sıkıntıları çekmiyor. İnançlarından dolayı sıkıntı çekme diye bir şeyi yaşamıyorlar, o ince noktayı bu yüzden kaçırıyorlar. Esasında her dinde evrensel olarak cihad vardır. Çok fazla ve yanlış kullanılıyor. Hiç de dinle bağlantılı olmayan milli menfaatler için kullanılıyor. Bu durum cihadı, dünyanın pek çok yerinde rahatsızlık uyandıran bir kavram haline getiriyor.
 </p>
 <p class="metin">
 </p>
 <p class="arabaslik">
  CİHADIN HÜKMÜ
 </p>
 <p class="metin">
  İslam savaş hukukuna göre cihad, bazı hallerde birer birer herkese farzdır. Genel seferberlik halinde, bütün Müslümanların devlet tarafından yapılan cihad davetine icabet etmeleri vaciptir. Bu vücup, Müslümanların vatanına düşman tecavüzü, yahut bir Müslümanın esareti ve esaretten kurtarma ümidinin olduğu hallerde gerekli olur. Bunun dışında farz—ı kifayedir. (Tecrid—i Sarih, 8/ 250) Yani bugün için söyleyecek olursak, bu görevi yerine getirmek için devlet güçleri yeterli oluyorsa ve vatandaştan yardım istenmiyorsa, vatandaşlara farz değildir.
 </p>
 <p class="metin">
 </p>
 <p class="arabaslik">
  CİHADLA İLGİLİ HADİSLER
 </p>
 <p class="metin">
  Cihadla ilgili pek çok hadis bulunmaktadır. Tecrid—i Sarih'in cihad kısmında yer alan hadislerden bazıları:
 </p>
 <p class="metin">
  Resulullah'a (s.a.v) bir kişi geldi:
 </p>
 <p class="metin">
  — Ya Resulullah! Bana cihada denk bir ibadet gösterilse, dedi. Resulullah:
 </p>
 <p class="metin">
  — Ben cihad değerinde bir ibadet bulmuş değilim ki, buyurdu. Sonra şöyle devam etti:
 </p>
 <p class="metin">
  — Mücahid sefere çıktığı zaman sen de mescide girip, o dönünceye kadar hiç usanmadan namaz kılmaya ve hiç iftar etmeden oruç tutmaya güç yetirebilir misin? diye sordu. O kişi:
 </p>
 <p class="metin">
  — Buna kimin gücü yeter ki! cevabını verdi.
 </p>
 <p class="metin">
 </p>
 <p class="metin">
  Enes bin Malik, Resulullah'ın (s.a.v) şöyle buyurduğunu rivayet etti:
 </p>
 <p class="metin">
  "Sabahleyin veya akşamleyin herhangi bir zamanda Allah yolunda (cihad için) bir kere yürüyüş, hiç şüphesiz dünyadan ve dünyadaki şeylerin hepsinden daha hayırlıdır. (Tecrid—i Sarih, 8 / 249—261)
 </p>
 <p class="metin">
 </p>
 <p class="metin">
  <a href="/web/20020501063914/http://www.aksiyon.com.tr/2001/337/cihad/1.htm">
   1
  </a>
  |
  <a href="/web/20020501063914/http://www.aksiyon.com.tr/2001/337/cihad/2.htm">
   2
  </a>
  |
  <a href="/web/20020501063914/http://www.aksiyon.com.tr/2001/337/cihad/3.htm">
   3
  </a>
  |
  <a href="/web/20020501063914/http://www.aksiyon.com.tr/2001/337/cihad/4.htm">
   4
  </a>
 </p>
 <p class="metin">
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2001/337/cihad/2.htm), [web.archive.org (arşiv bağlantısı)](http://web.archive.org/web/20020501063914/http://www.aksiyon.com.tr:80/2001/337/cihad/2.htm)
