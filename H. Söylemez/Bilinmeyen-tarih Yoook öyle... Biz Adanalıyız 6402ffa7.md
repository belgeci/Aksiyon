# “Yoook öyle... Biz Adanalıyız”

*H. Söylemez Bilinmeyen-tarih*

<div>
 <p>
  <font>
   Çukurova’nın başkenti Adana’da gün geçmiyor ki adliyede bir kavga çıkmasın ya da cinayet haberleriyle gazetenin üçüncü sayfalarını işgal etmesin. Çılgın bir kocanın sokak ortasında karısını bıçaklamasıyla şehrin kötü imajı yeniden gündeme geldi. Bize de Adanalılarla şehrin imajını konuşmak kaldı
   <br/>
   <br/>
   Adana isminin “Adanüs”ten türediğini ve bunun da Yunan mitolojisinde cennette bir bahçe anlamına geldiğini biliyor muydunuz? Ama biz Adana’yı daha çok kavgacı ve kabadayı insanların yaşadığı bir kent olarak algılıyoruz artık. Tabii bir de acılı kebabıyla ilgileniyoruz. Oysa Adana’nın tarihten gelen pek çok sıfatı var. İlginç olan, şehrin geçmişinde bugünkü agresif tavırlara neredeyse hiç rastlanmaması. Adana tarih boyunca Çukurova’nın Başkenti, Ağa Şehir, Pamuk Ağası, Kültür Merkezi, Ticaret Limanı gibi isimlerle anılmış. Şimdi ise bu özelliklerinden hatırlanmıyor; anılmıyor; televizyon ve gazetelere dehşet görüntüleri, cinayetler ve kavgalarla haber oluyor. Şehir son olarak çılgın bir kocanın sokak ortasında, herkesin gözü önünde eşini bıçaklamasıyla ülke gündemini işgal etti. Şiddet imajı şehirle o kadar özdeşleşti ki, bu durum İtalyan gazetelerine bile konu oldu. Fatih Terim’in Milan’ı çalıştırması gündeme geldiği zaman Gazetta dello Sport Adanalıların sinirliliğine atıfta bulunarak; “Hırçın kalkıyorlar, gün boyu kavga edip yatağa ağır bir ruh haliyle giriyorlar” yorumunu yapmıştı. Terim’le ilgili Türkiye’de yapılan sosyolojik tahlillerde de hırçın hareketleri hep Adanalı olmasına bağlandı. Bilinen Adanalılar arasında Terim gibi olanlar da bu imaja katkı sağladı:
   <br>
    <br>
     Yılmaz Güney, Hasan Şaş, Müslüm Gürses, Yaşar Kemal, Haluk Levent, Bedri Baykam. Şimdi soru şu: Bir dönem ismi mitolojilerde cennet adası olarak geçen Adana nasıl oldu da sadece şiddetle birlikte anılan bir şehir haline geldi? Cevabı, konuyla ilgilenen Adanalı uzmanlarla birlikte arıyoruz.
     <br>
      <br>
       Kavgada liderliği kaptırmıyorlar
       <br>
        <br>
         Şehrin imajıyla ilgili çalışmalar yapan Fatih Bayhan’ın geçen yılın bir aylık dönemiyle ilgili çıkardığı istatistikler Adana’nın neden Türkiye’nin “şiddet başkenti” olduğunu göstermesi bakımından oldukça ilginç bilgiler veriyor. Bakın, 10 Haziran ve 10 Temmuz 2001 tarihleri arasında Adana hangi olaylarla gazetelere konu olmuş. Bu süre içinde yerel medyayı saymazsak ulusal medyada tam 74 olaya yer verilmiş. İşte bir aylık raporun dökümü: “19 cinayet, 1 trafik kazası, 3 soygun, 2 şüpheli ölüm, 3 hırsızlık, 3 uyuşturucu, 4 gasp, 1 taciz, 2 silahlı saldırı, 1 yolsuzluk, 4 isyan, 1 dayak, 1 yaralama, 2 yakma, 1 adam kaçırma, 1 işkence, 2 sapıklık, 2 cehalet, 2 kayıp, 1 maganda dehşeti, 5 boğulma, 1 sahtecilik, 5 intihar ve 4 kavga.” Bu araştırmayı yapan Bayhan’ın Sakıp Sabancı’nın Ağa’lık unvanıyla ilgili de bir tesbiti var. 1940’lı yıllarda Adana “Ağa” olarak bilindiği için Sakıp Sabancı da öyle anılmaya başlamış. Zenginlik o derece ilerlemiş ki Turgut Özal’ın başbakanlığı döneminde Adana’ya Turizm Yatırım Fonu’ndan bir kuruş bile ayrılmamış. Çünkü Ağa diye bilinen Adanalıların devlet fonuna ihtiyaç duymayacağı düşünülüyormuş. Adanalılar da bu düşünceyi boşa çıkarmamış. Çukurova’nın verimli topraklarını işleyen toprak sahipleri kazandıkları paraları büyük şehirlerde harcamaktan çekinmemiş. Bir gecede milyarlar harcanmış, eğlence yerleri kapatılmış, cömertlikte birbirleriyle yarışmışlar. Ancak zamanla çiftçilik para getirmez olmuş, işsizlik oranı artmış ve şehir eski alışkanlıklarını terk etmek zorunda kalmış. Fatih Bayhan, Adana denince insanların aklına adliye görüntüleri geldiğini belirterek, “Bu da insanların kafasında kaba ve kavgacı bir görüntü bırakıyor” diyor. Adana Emniyet Müdürlüğü’nün son beş yıllık suç oranlarıyla ilgili yaptığı bir istatistiki çalışmada da aynı sonuç ortaya çıkıyor. Gaziantep, Hatay, İçel, Kahramanmaraş, Kayseri, Niğde ve Osmaniye illeriyle karşılaştırmalı olarak yapılan istatistiklere göre Adana asayiş, kaçakçılık, trafik suçlarında ve ideolojik suçlarda birinciliği kaptırmıyor.
         <br/>
         <br/>
         Sıcak iklim bunaltıyor
         <br/>
         <br/>
         Peki neden bu kadar kavgacı görünüyorlar? Adana Güç Birliği Vakfı Başkanı Şekip Karakaya bunun nedeni olarak iklimi gösteriyor. Sıcak iklimin insanın vücut dengesini bozduğunu belirten Karakaya; “İnsanların tepkisi ani oluyor ve fazla germeye gelmiyor. Bu nedenle ekonomik krizin etkisi burada daha çok ortaya çıkıyor. Nedenlerden biri de gelir dağılımındaki dengesizlik. Şehirde değişik sosyal gruplar var ve bu gruplar arasında sürekli problemler çıkıyor. Bu problemler Türkiye’nin diğer illerinde de olmasına rağmen Adana’da daha keskin ve belirgin yaşanıyor” diyor. Adana’da doğal bir depresyon yaşandığını düşünen Psikolog Hamza Avcı ise Adana’nın 4. büyük kent olmasına rağmen bir köy gibi olduğunu düşünüyor: “Henüz kentleşme sürecini tamamlayamadı. Yani şehrin henüz net bir kimliği yok. İnsan profilinin çeşitlilik arz etmesi de bir problem.
         <br/>
         <br/>
         Adana insanı küçük problemleri büyütmeye meyilli, bunu da sıcak iklime ve neme bağlamak mümkün. Bütün sorunlar üst üste binince insanlar arasında problem çıkıyor. Bu problem de şehre, sokağa ve topluma yansıyor.”
         <br/>
         <br/>
         Cono faktörü
         <br/>
         <br/>
         Değişik sosyal gruplar arasında en çok kavgaya karışanlar ise Conolar diye tabir edilen Çingeneler. Emniyet bu gerçeği kabul ediyor ancak Cono diye bir ayrım yapmadıkları için kesin bir veri ortaya koyamıyor. Genellikle işsiz ve eğitimi olmayan Conolar geçimlerini çöplerden kağıt toplayarak ve hırsızlık yaparak sağlıyorlar. Bıçaklama, tecavüz, gasp ve kavgalarıyla sürekli adliye ile haşir neşirler. Mahkeme kararı ne olursa olsun kendi aralarında ihtilafları kendi usulleriyle çözüyorlar. Zaman zaman da emniyet güçleriyle küçük çaplı savaşlara dahi giriyorlar.
         <br/>
         <br/>
         Adana Barosu eski Başkanı Avukat İbrahim Yenice adliyelik olan insanların çoğunun cahil ve işsiz olduklarını, kurumlara itibar etmediklerini belirtiyor; “Adliyedeki olaylar verilen kararlara tepkiden çok kişilerin bir de olayı kendi aralarında halletmek istemelerinden kaynaklanıyor. Mahkeme kararı, yargı, devlet, emniyet birimleri onlar için ölçü değil. Aralarındaki bir ihtilafta mahkemeye başvurmak sözkonusu olunca ‘git ne yaparsan yap’ deniliyor. Adana çok göç aldı, adliye yetersiz kalıyor; böyle olunca da işler yavaş yürüyor ve bu da kavgaları doğuruyor. Adana adliyesi bu zamana kadar hep bir sürgün yeri olarak telakki edildi, bu da ayrı bir problem.”
         <br/>
         <br/>
         Şehirdeki şiddet olgusunun doğmasına etki eden sebeplerden birinin göç olduğuna sosyolojik araştırmalarıyla tanınan AKP İl Başkanı Vedat Kahyalar da katılıyor. Adana’nın homojen bir kent olmadığını söyleyen Kahyalar; “Toprağı bereketli diye sürekli göçler yaşandı. Kent merkezi 1 milyona ulaştı. Bunun 600 bini dışardan geldi ve çoğu vasıfsız, bir işi olmayan kişiler. Adana Türkiye’de vergi vermede 4. sırada olmasına rağmen devletin aktardığı ödenekte 22. sırada yer alıyor. İnsanlar artık demir kapıların ardında yaşıyor; belediye, çalınmasın diye kanalizasyon ızgaralarını duvara zincirliyor. Adana’nın yiğitlik bilinci, iyi ve misafirperver imajı da kalmadı. Hırsızlık yapan, cinayet işleyen, intihara kalkışanların sayısı giderek artıyor. Kebap ile cinnet yeni imaj oldu. Şehir öyle bir hale geldi ki 5. sınıf insanların yaşadığı bir yere dönüştü” diyerek şiddetin nedenini açıklıyor.
         <br/>
         <br/>
         Biz Adanalıyız...
         <br/>
         <br/>
         İnsanlar doğdukları şehirle övünürler. Ama bu durum Adanalılarda daha belirgindir. Uzman Sosyolog Nida Kunu Tamam da buna dikkat çekerek toplumun genelinde bulunan asabiliğin Adana’da yükselen bir değer olduğunu ifade ediyor, “Biz Adanalıyız sözünün getirmiş olduğu erkeklik taslama, hava atma, kendini güçlü görme önemli bir faktör. Küfürleşmeler, ani tepkiler burada çok yaygın; herşeye karşı bir tepki gösterme eğilimi mevcut. Ekonomik düzey ve kültürel seviye de önemli, kahveler vasıfsız gençlerle dolu. Ayrıca devlet ile birey arasında da ciddi bir kopukluk sözkonusu.”
         <br/>
         <br/>
         Belki de sadece imajdır
         <br/>
         <br/>
         Haberin başından beri anlattıklarımıza bakıp bütün Adanalıların şiddetten yana, agresif insanlar olduğu kanaati uyanabilir. Ancak bir milyondan fazla insanın yaşadığı bir kentte herkesin böyle olduğunu söylemek hem haksızlık olur, hem de sosyolojik gerçeklere uymaz. Ancak gerçek olan bir şey var ki, agresif olanların sesi çok daha fazla çıkıyor. Bu da Çukurova’nın başkentini şiddetin başkentiyle özdeşleştiriyor. Bu haberden rahatsız olanlardan şimdiden özür diler, haberin konusunun Adana’nın Türkiye’ye yansıyan imajı olduğunu bir kez daha tekrarlamak isteriz...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 133 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=2047), [web.archive.org (arşiv bağlantısı)](http://web.archive.org/web/20050302053009/http://www.aksiyon.com.tr:80/yazdir.php?id=2047)
