# Kurbanın insanlık tarihiyle derin bağı

*M. Naci Bostancı 2006.01.09*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <img border="0" height="58" hspace="10" src="/web/20070609160035im_/http://www.aksiyon.com.tr/images/yazar_.jpg" vspace="10"/>
   </td>
   <td>
    <br/>
   </td>
   <td>
    <!--- Resim Burada ---------->
    <!--- Resim Burada ---------->
   </td>
  </tr>
 </table>
 <br/>
 <p>
  <font class="content">
   İnsanoğlunun bütün tarihine eşlik etmiş, farklı toplumlarda, inançlarda her zaman yer bulmuş kurban ibadeti, modern dünyanın insanlarından da her ne düşünürlerse düşünsünler en azından insanoğlunun muazzam geçmişine saygının bir gereği olarak daha ciddi, tutarlı bir yaklaşım bekliyor.
  </font>
  <!--- yazar spotunu ayirmak icin koyduk ---->
  <hr noshade="" size="1"/>
  <!--- yazar spotunu ayirmak icin koyduk ---->
  <!--- Baslik, Spot, Resim kutusu ---------->
  <p>
   <font class="content">
    Kurban ibadeti yakın zamanlarda daha fazla tartışma konusu olmaya başladı. Şunu biliyoruz: Bu tür tartışmalar sadece kurbanla sınırlı değil. Dinden siyasete, kültürden dünya ahvaline kadar birçok alanda farklı fikirler ortaya konuyor, tutumlar daha yüksek sesle dile getiriliyor. Kurbana ilişkin tartışmaları sadece bu tema ile sınırlı tutarak yapılacak bir analiz bizi tutarlı bir değerlendirmeye götürmez, genel tabloyu görmek, sonra  onun içinde çok önemli bir tartışma başlığı olan dinî alan üzerine düşünerek kurban üzerindeki spekülasyonu anlamak gerekiyor.
    <br>
     <br>
      Bu tartışma tablosunun birinci nedeni, Türkiye'nin düne, özellikle de seksen öncesine nispetle daha fazla dünyaya açılmış olması. Tüccardan sanayiciye, entelektüellerden siyasetçilere kadar çok çeşitli toplumsal kesimlerden insanlar yurtdışına gidiyor, başka insanlarla, kültürlerle ilişki kuruyor, onların fikirleriyle, hayat tarzlarıyla karşılaşmalar yaşıyor. Bunun da ötesinde insan kendi ülkesinde kalsa, yurtdışına hiç gitmese bile oradaki değerler, anlayışlar hakkında çeşitli kanallardan bilgi sahibi olabiliyor. Her kültürel karşılaşma kişinin kendi kültürüne, kendi dünyasına bir de diğerinin gözüyle bakmasına sebep olur, bir bakıma konum olarak -sınama için bile olsa- bir yabancılaşma kategorisini onun hayatına yerleştirir. Dış dünya ile ilişki, aynı zamanda içeride egemen kültüre karşı eleştirel pozisyona sahip potansiyelleri de harekete geçirir, onlar, toplum tarafından da artık fark edilmiş olan dış dünya referanslarını da dile getirerek eleştirilerine bir haklılık ve meşruiyet kazandırmaya çalışırlar, bunun için kendilerinde daha fazla güç bulurlar. Kültürü ritüele dönüştüren ve ona sahihlik kazandıran yabancının olmamasıdır. Çünkü yabancı, kültürel olanın göreceliliğini işaretler, doğanın bir parçası olmadığı gerçeğini öne çıkartır, ait olanların bir sınırı bulunduğunu, herkesin orada olmadığını, başka türlü de "yaşanabileceğini" kanıtlar. Geçmiş yüzyıllarda insanoğlu, başka nedenlerin yanı sıra yabancı olanı kendisine benzetmek, onlara baş eğdirmek böylece kültürünü doğayla örtüştürmek için de savaşlara ve fetihlere başvururdu, bugün ise yabancılarla yan yana yaşarken çoğulculuğun getirdiği bir görecelilikle baş etmenin stratejilerini geliştirmeye çalışıyor.
      <br/>
      <br/>
      Gündemi mutfak ideolojisi belirliyor
      <br/>
      <br/>
      Tartışmaları yoğunlaştıran bir başka neden kitle iletişimindeki gelişmeler. Gazeteler ve televizyonlar yaygınlaştıkça ulusal platformun temsilcilerine ve -kendi formatlarının da bir uzantısı olarak- her gün yenilenen gündem kurucularına dönüşüyorlar. Bu gündemin birçok karakteristiği var. En önemlilerinden biri, okunur ve izlenir olunmanın bir şartı olarak gerilim yaratıcı ve çatışmacı bir yaklaşımın esas alınması. Bir bakıma bunu roman gibi düşünmek mümkün. İyi roman tüm karakterlerin melek olduğu roman değildir, aksine iyi ve kötü, mizansen duygusu yaratmayacak şekilde kendilerini var eden şartlarla ve iddialarla metinde yer alabiliyorlarsa ancak o zaman iyi bir romana doğru adım atılmış olunur. Ekranlar ve gazete sayfaları da daha magazine yatkın bir boyutta bunu yaparlar. Mahrem arzu ve beklentileri insanların toplumsal kimliklerine "dokunmadan" alenileştirirler. Hem "utanmazca olanı" izlemek hem de "eleştirmek" mümkündür. Romandaki gibi, çatışma ve gerilim muhalif boyutun daha baskın bir şekilde öne çıkartılmasıyla mümkün olur. Kitle iletişim araçları gündemi böyle bir "mutfak ideolojisi" tarafından şekillendirirler.
      <br/>
      <br/>
      Burada hemen hatırlanması gereken bir başka husus, Türkiye'deki egemen elitlerin ağırlıklı olarak kendilerine biçtikleri pozitivist ilerlemeci roldür. Bu bakış açısı, tartışma götürmeyen kültürün sert noktalarına karşı daha ihtiyatlı olmakla birlikte, temelde dini bir kültür olarak görür ve onu tahayyül ettikleri "gelişmişlik" düzeyine -kimi işlevlerinin hatırına- taşımak gerektiğini düşünür. Bu elitlerle egemen medya arasında sebepleri Türkiye'nin yakın tarihinde mündemiç ideolojik bir yakınlık vardır. Bu yakınlık ile kitle iletişiminin gündem kurmadaki karakteristikleri birbirini tamamlar ve etkileyici bir ittifak oluşturur.
      <br/>
      <br/>
      Tansiyonu yüksek tartışma
      <br/>
      <br/>
      Böyle bir sosyal ve ekonomik zeminden beslenen eleştirileri iki başlık altında toplamak mümkün. Birinci gruptaki eleştiriler esas itibariyle kurbana karşı olmamakla birlikte kesimin yerine getirilmesine yönelik uygulamaların yetersizliğinden ve tabir caizse az gelişmişliğin ürünü olan zihniyetlerden şikayet eder. Bu grubun içinde kendisi farklı bir yerde dursa dahi İslam'a saygı duyan, ya da kendisini kültürel olarak Müslüman gören çevrelerle birlikte sosyal ve ekonomik hikayeleri değişmiş, daha üst sınıflara yükselmiş, bununla birlikte geldikleri dünya ile bağlarını sürdürmeye devam eden muhafazakar kesimler de vardır. İkinci gruptakiler ise, İslamiyet'i bir din değil bir kültür olarak görür, ibadetlerin biçim ve içeriğinin değiştirilebileceğini düşünür ve bu doğrultuda kurban ibadetini geçmişten zamanımıza intikal etmiş bir toplu vahşet eylemi olarak değerlendirir. Elbette böyle baktıkları için, toplumsal tepkileri de hesap eden bir tutumla kurban ibadetinin kalkmasına yönelik fikirler ortaya koyarlar.
      <br/>
      <br/>
      Tartışma alanının hassas niteliği, kolaylıkla öfkenin, ajitasyonun, heyecanın yükselmesine neden olacak nitelikte. Çünkü ortada insanların en temel varoluşlarına ilişkin inanç söz konusudur. Toplum halinde yaşadığımıza ve bu -Huizinga'yı hatırlayarak söyleyecek olursak- bir kolektif oyuna dayandığına göre, oyunun kurallarının birinci çizgisi bu hassasiyet coğrafyasından geçer. İnancın "hakikatini" hedef alan kaba eleştiriler bir arada yaşamaya hizmet etmez. Toplumu devrimci bir önderlikle ve kendi rızasına ram etmeye çalışarak değiştirmeyi düşünmeyen her kişinin nezaketle davranması, kendisinde kurtarıcılık hayal eden mistik bir duygulanımın hiç şüphesiz bütünüyle subjektif haklılığından güç alan kırıcılığına kendisini bırakmaması önemli. İkinci çizgi de işte tam buradan, başkalarını kurtarma, eğitme, onları çağdaşlaştırma gibi misyonlarla davranmamaktan geçer. Çünkü bu hedefler birer "büyük anlatı" niteliğindedir ve kendisini "toplumu aydınlatmaya çalışan" olarak gören, toplumla ilişkisini "aydınlatan-aydınlanan" tasnifinde kuran kişi, kaçınılmaz olarak despotizme kadar uzanan yöntemlere açık olur. Her aydınlatma girişiminin Eflatuncu özle yakın akrabalığı şaşırtıcı değildir. Hatta bu kategoride yer alanlar, bağlamları ve anlamları son derece farklı demokrasi, insan hakları, özgürlükler, çevrecilik, hayvan severlik gibi temaları da belagatle seferber edebilirler.
      <br/>
      <br/>
      Kurbana antropolojik ruhla bakmak
      <br/>
      <br/>
      Geçen kurban bayramlarından birisinde tirajı yüksek gazetelerden biri İstanbul'da çevre yolu üzerinde kurban kesenlerin görüntüsünü büyük bir fotoğrafla verdikten sonra "Avrupa Birliği'ne yakışmayan manzara" diye manşet atmıştı. Muhtemelen bu sene de AB'ye refere edilerek benzer eleştiriler ortaya konacak. Bunun yanı sıra hayvanlara kesimde eziyet edenler, kesimi seyreden çocuklar, kimi kesimlerdeki düzensizlik artık Kurban bayramı haberciliğinin klasikleri olarak dile getirilecek. Öte yandan ise "bayram coşkusu", günü bayram yapan nedenlere ve köklere inmeksizin salt eğlenceye dönüştürülmüş bir formatla "paylaşılmaya" çalışılacak. Kurban ibadetinin dinî boyutuyla tarihe ve toplumsal gelişmişliğe ait olan yerine getirilme biçimleri arasında fark gözetmeyen yaklaşım sahiplerinden ne kendilerine ne de haklılık payı olabilecek kimi eleştirilerin dillendirilmesiyle Müslümanlara bir fayda beklenebilir.
      <br/>
      <br/>
      İnsanoğlunun bütün tarihine eşlik etmiş, farklı toplumlarda, inançlarda her zaman yer bulmuş kurban ibadeti, modern dünyanın insanlarından da her ne düşünürlerse düşünsünler en azından insanoğlunun muazzam geçmişine saygının bir gereği olarak daha ciddi, tutarlı bir yaklaşım bekliyor. Bu konuda sosyal antropolojinin, sosyal psikolojinin, psikolojinin, tarihin farklı okumalara ve sonuçlara açık değerlendirmelerinden herhangi birisine sadıkane bağlılıkla kurban ibadetini "kan, vahşet, şiddetle" örtüştürenlere küçük bir tavsiye biraz da halkın bu ibadeti yaşama biçimine mümkün mertebe ön yargıdan bağımsızlaşmaya çalışarak bakmaları yönündedir. En azından aşina oldukları antropolojik bir ruhla davranarak bunu sağlayabilirler. O zaman, kurbana ait kitle iletişimi haberciliğinin dışında kalan asıl kesimin kurban ibadetini yaşama biçimini, kurban etrafında örülen toplumsal ilişkiler ağını, burada saklı toplumsal değerleri ve bunun insanoğlunun o saygın uzun tarihiyle derin bağlantısını daha açık bir şekilde görebilme şansları olacaktır.
      <br/>
     </br>
    </br>
   </font>
   <br/>
   <!-------- end of YAZI ---------->
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=23164), [web.archive.org (arşiv bağlantısı)](http://web.archive.org/web/20070609160035/http://www.aksiyon.com.tr:80/detay.php?id=23164)
