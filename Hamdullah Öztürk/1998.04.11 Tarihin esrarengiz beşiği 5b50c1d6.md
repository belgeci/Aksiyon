# Tarihin esrarengiz beşiği

*Hamdullah Öztürk 1998.04.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İlk gözünüze ilişen şeylerden birisi "Allah'ın izniyle Mısır'a emin olarak girin" manasına gelen tabelalar olur.
  </font>
 </div>
 <div id="newsText">
  <font class="detail-text">
   Yûsuf suresi doksandokuzuncu ayetten alıntılanan ibare Mısır'ın şerefine dikkatleri çekmek içindir. Aynı zamanda Kâhire'nin esrarengiz mirasını merak edenlere takip edilmesi gereken kronolojik sırayı verir. Artık istikamet belli olmuştur. Yerlilerin "Heram" dediği piramitlerin bulunduğu bölge sizi beklemektedir. Bu arada tatlı bir sürpriz de vardır. Türkiye'den geldiğinizi anlayan taksi şoförü, iftihar dolu bir tebessümle, büyük annesinin yahut dedesinin de Türk olduğunu söyleyerek kendinizi İstanbul'da hissetmenizi ve Türkiye'den gelmiş olmanın keyfini bir kahve gibi yudumlamanızı sağlayacaktır.  İşte bu nokta gittikçe koyulaşacak sohbet fasıllarının başlangıcı demektir. Biraz sonra karşınıza yeşil yakutlar içinde Kaşıkçı Elması gibi ışıldayan Mehmet Ali Paşa Camii çıkacak, mimarisi ve çevre düzenlemesinde kullanılan üslupla Sultanahmet Meydanı'nı gözünüzde tüllendirecektir.
   <br>
    <br>
     Nostalji dolu duyguların yüreğinizde hasıl ettiği çarpıntı kirpiklerinizin ucunda tebellür edince şehir hazin hazin titremeye başlar. Camii kuşatan yeşil alanın yola yakın kenarında, bekçi kulübesini andıran, yıkılmaya yüz tutmuş eski binacık,  doruğa ulaşmış hislerinizden düşünce dünyanıza ince bir cetvel açacaktır. Zira, Hz. Yusuf (as) piramitlerde müşahede edeceğiniz kudretli iktidarı, hikmetle yoğurmanın eğitimini  söylenenlere göre o kulübeciğin altındaki zindanlarda tamamlamıştır.
     <br>
      <br>
       Yolun her iki tarafında yer alan ve uzun süre size yol arkadaşlığı yapacak olan duvarlar, hüznün ısdıraba dönüştüğü bölgenin kilometre taşlarıdır adeta. Burası eskiden aile kabristanı olarak kullanılan, şimdi ise fakir halkın barınağı olmuş Mezarkent'tir. Bezgin insanların şehri  koynunda nice büyükleri saklıyor. Bunlardan birisi de İmamı Şâfiî. Mezarkent'in diğer yanında, Eski Mısır denilen bölgenin başlangıcında Amr İbnü'l As Câmii yer alıyor. Hz. Peygamberin sahabisi ve Mısır Fatihi Amr İbnü'l As Hazretlerinin kabri bu yarısı açık, eyvanlı, ahşap camiin kıble tarafında, sol köşede bulunuyor.
       <br>
        <br>
         Mezarkent'in verdiği ısdırap  tahammül gücünüzü zorlarken Nil nehri imdada yetişiyor. Yatağını doldura doldura akan bereket suyu boğaz turunu andıran gemi seferlerine sahne oluyor aynı zamanda. Nili geçerken  "Gize'ye hoşgeldiniz" tabelası gözünüze ilişiyor. Yirmi milyona yakın nufusu ile çöle kurulmuş dev metropol, gövdesi Kahire, kanatları Gize ve Gallobiye şehirlerinden oluşan efsânevi kuşları andırıyor.
         <br/>
         <br/>
         Derken kendinizi bir anda üçbin yıl öncesinde hissetmeye başlıyorsunuz. Artık Heram'dasınız. Mısırlılar bu bölgeyi tabii halinde korumayı tercih etmişler. Sarı kumlar üzerinde yükselen piramitler sizi bekliyor. Sihrin, büyünün ve eski çağlarda bilimin başkenti olmuş bölgedesiniz. Önünüzde ince bir yol var. İki büklüm olup yerin altına doğru inmeye başlıyorsunuz. Bir müddet sonra yol aynı açı ile yükseliyor. Sağda ve solda yer alan, demir parmaklıklı, karanlık dehlizleri geçtikten sonra genişçe bir salona çıkıyorsunuz. Burası firavunların mumyalı cesetlerinin bulunduğu mezar odası. Aynı yoldan geriye dönerken kara birer göz gibi üzerinize dikilmiş hissettiğiniz dehlizler merakınızı tahrik ediyor.
         <br/>
         <br/>
         Hüzün, ısdırap ve merak dolu bir günün ardından canınız bir yorgunluk kahvesi çekerse Hüseyin Mescidi'nin yanıbaşında yer alan ve Tahtakale'yi andıran dükkanlar arasındaki Mısır kahvehaneleri sizi bekliyor. Hilbe ve kerkedi gibi mahalli içeceklerin tadına bakmakta fayda var. Ezher Üniversitesi ile Hüseyin Mescidi arasındaki alt geçitten geçerken kulağınıza çalınan, Mustafa İsmail'e taş çıkartacak güzellikteki kıraati ile Kahireli dilenci size ikinci ziyaretinizin başlangıç noktasını ihtar etmektedir.
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-3632-tarihin-esrarengiz-besigi.html), [web.archive.org (arşiv bağlantısı)](http://web.archive.org/web/20140715211145/http://www.aksiyon.com.tr/aksiyon/haber-3632-tarihin-esrarengiz-besigi.html)
