# Yaratan rabbının adıyla oku

*Hamdullah Öztürk 1998.03.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Taif'ten Mekke'ye giderken, sol tarafta, sedire yan üstü uzanmış mağrur kabile reislerini andıran dağ silsileleri Cidde istikametine doğru kıvrılır.
  </font>
 </div>
 <div id="newsText">
  <font class="detail-text">
   Karşı köşede ise el bağlayıp boyun bükmüş gibi tek başına duran bir tepecik vardır. Belki de müşrik topluma tevhidi ihtar etsin diye onu sıradağlara dahil etmedi Yaratan. Yahut şirk ve cehaletten bunalan Abdullah'ın yetimi, nefes almak için dağlara yönelince, onu kendisi gibi dertli ve yalnız  görüp de tercih etsin diye ayırdı kardeşlerinden.
   <br/>
   <br/>
   Tevekkül içinde rıza gösterince yazgısına,  Mir'atı Harameyn yazarının sayısını oniki bin olarak verdiği Mekke dağları arasından onu seçip, son peygamberinin kaderine ortak etti. Kim bilir belki de görüntüsü itibariyle sarık üzerindeki bir kıvrımı andıran mağaracığında insanlığın gülünü ağırlayıp, ızdırabına şahit olunca bükülmeye başlamıştır beli. Sonra, Cibrili Emin ile yalnız tepeciği "Cebeli Nur" yapacak kelamını gönderdi Alemlerin Rabbi: "Yaradan Rabbinin ismiyle oku."
   <br/>
   <br/>
   Cahiliye karanlığını aydınlatacak kelam nazil olmaya başlamıştı. Ancak bu, ızdırabın bittiği manasına gelmiyordu. Mekkeli müşriklerin aziz misafirine yaptığı zulmü uzaktan uzağa seyrediyordu Hira Mağarası'nı üstünde taşıyan Nur Dağı. Gün geldi bir ümitle yanıbaşından geçip, Taif'e gidişini seyretti Allah Resulünün ve ümitlendi onunla beraber. Birkaç gün sonra taşlanmış olarak dönüşüne şahit oldu acı acı.
   <br/>
   <br/>
   Allah Resulü yanıbaşında durmuş, Mekke'ye girebilmek için kefil arıyordu. Eğer kendi üzerinde nazil olan vahyin insanlığa ulaştırılması gerektiğini bilmeseydi ve bir de dili olsaydı, gel Ya Resulellah! Hira kıyamete kadar senin meskenin olsun diyecekti, muhakkak. Diyemedi... yutkundu...
   <br/>
   <br/>
   Aradan çok geçmemişti ki kader arkadaşını, yanında Hz. Ebu Bekir olduğu halde gizlice Sebir Dağı'na oradan da Sevr'e doğru giderken gördü. Belki de ona en ağır gelen bu oldu. Zira o (sav) Mekke'den ayrılıyordu. Bu sefer de  yeniden yalnızlığı yudumlamaya başladı.
   <br/>
   <br/>
   Sekiz yıl kadar sonraydı. Mekke'de uzaktan uzağa bir hareketlilik gözleniyordu. Ardından yanık bir ses yamaçlarında yankılanmaya başladı. Kabe'den süzülen ezan hasretin bittiğini müjdeliyordu. Aziz misafir bu sefer kalabalık bir orduyla yanından geçerek Taif'e doğru süzüldü. Artık sevinme zamanıydı ki biraz ilerde Allah Resulünün ordusu pusuya düşürüldü. Ama artık o (sav) farklı davranıyordu. Devesinin üzerinde dikilmiş: " Ben Allah Resulüyüm, bunda yalan yok. Ben Abdülmuttalib'in torunuyum, bunda yalan yok." diye haykırıyordu. Anlaşılan görmeyeli çok şey değişmişti. Son bir  defa da haccederken gördü onu.
   <br/>
   <br/>
   Nur Dağı bugün bir çok insanı ağırlıyor. Güneş doğmadan kafile kafile insanlar tırmanmaya başlıyor Hira Mağarası'na doğru. Kafileler gelmeden önce dilenciler yerlerini alıyor. Mağaraya yakın bir yere deve çıkarmış kimileri fotoğraf çekiyor. Nur Dağı'nın sırtında pek çok kimse ekmek arıyor bugün. Keşke dile gelse de bir öğrenebilsek acaba Nur Dağı ve Hira Mağarası ne arıyor?.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3545-yaratan-rabbinin-adiyla-oku.html), [web.archive.org (arşiv bağlantısı)](http://web.archive.org/web/20121220012001/http://www.aksiyon.com.tr:80/aksiyon/haber-3545-yaratan-rabbinin-adiyla-oku.html)
