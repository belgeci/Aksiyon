# Ak Çarşamba-Kara Delik

*Hamdullah Öztürk 1998.09.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   55. Hükümetin olumlu icraatları arasında kabul edilen 'yeni vergi yasası'nın bankacılar ve borsa lehine delinmesi 'vergilendirmede adalet' ve 'çifte standart' tartışmalarını beraberinde getirdi.
  </font>
 </div>
 <div id="newsText">
  <font class="detail-text">
   Devletin egemenlik hakkından kaynaklanan ve cebir kullanarak mükelleften alabileceği kabul edilen verginin 'az kazanandan az, çok kazanandan çok' ilkesi, yapılan değişiklik ile çok kazananların istediği yönde değiştirilmiş oldu.
   <br/>
   <br/>
   Global Menkul Değerler Yönetim Kurulu Başkanı Mehmet Kutman, bankalara getirilen ayrıcalığı hükümetin asla yapmaması gerektiğini savunuyor. Bankaların likidite sıkıntısını aşması için yeni vergi yasasındaki maddelerde yapılan değişiklikle 1999 yılında bankaların 2 milyar doları ceplerine indireceğini iddia eden Kutman, " Bankacılar, 'Vergi yüzünden faizler yüzde 143'e çıktı' dedi. Son ihalede faizler yüzde 135. Vergi de yok!" diyor.
   <br/>
   <br/>
   Hükümet ise, bankalar ve borsanın dış piyasalarda yaşanan krizden zarar görmesi ihtimalini mazeret göstererek mali piyasalara destek verdiğini açıkladı. Başbakan Yılmaz, alınan tedbirlerle, mali piyasaların uluslararası finans piyasalarındaki krizin etkilerinden korunmuş olacağını söylerken 'Tedbirlerin Türk ekonomisinin uluslararası piyasalarda yaşanan kriz karşısındaki direncini artıracağını' ileri sürüyor. Başbakan Yılmaz, mali piyasalarda likidite sıkıntısının varlığının gerçek olduğunu, bu sıkıntının dış etkilerle daha da artmaması ve kamu borçlanmasını tehlikeye sokmaması için, üzerinde çalıştıkları bir dizi tedbiri devreye soktuklarını bildirdi.
   <br/>
   <br/>
   Gelir tanımı genişletildi
   <br/>
   <br/>
   Vergi tasarısında en temel nokta gelirin tanımının değişmesi. Daha önce olmayan ama bundan sonra vergiden kaçamayacak bir genişlik içerdiği iddia edilen bir 'gelir' tanımı getiriliyor. Bundan önce vergilendirmenin mantığı hep geliri elde edildiği sırada yakalamaya çalışma şeklinde idi. Devlet organizasyonu yeterli olmadığı için o süreç yeterince işletilemedi. Ancak gelir harcanırken de yakalanabilirdi. Kazanırken kaçan kesim kat, yat ve çok büyük yatırımlarla devletin karşısına çıkıyordu. Yeni durumda 'harcamalara sebep olan varlıkları nereden bulduğu' sorulabilecek.
   <br/>
   <br/>
   Önceki hafta yayınlanan tebliğ çerçevsinde Ak Çarşamba olarak da anılan 30 Eylül tarihinde vatandaşlar ellerindeki servetleri bir günlüğüne bankada bloke ederek beyan etmek sureti ile aklanmış olacaklar. Devlet bu servetin kaynağına ilişkin geriye dönük inceleme yapmayacağını taahhüt ediyor. Bloke edilen para bir gün sonra istenirse geri çekilebilecek. Böyle bir paranın var olduğunu ispatlayan belge yeterli kabul edilecek. Bloke edilen bu paraya kesinlikle vergi uygulanmayacak, delil kabul edilip kanuni inceleme yapılamayacak.
   <br/>
   <br/>
   Altın en gözde yatırım aracı oluyor!
   <br/>
   <br/>
   Ancak, 15 Eylül'de yayınlanan uygulama tebliğinin altın ve mücehveri blokaj dışı tutması, kayıt dışı servetlere, kayda girmekten kurtuluş kapısı açtığı iddia ediliyor. Vergi uzmanları, yeni yasanın 'yumuşak karnı' dediği altın sayesinde, elindeki kayıtdışı parayı altına çevirenler, yasaya göre 30 Eylül'e kadar bankalarda bloke edilmesi gereken nakit servetlerini, kayda sokmadan aklama imkanına sahip olacaklar. Mali milat tebliğinin, altın ve diğer değerli eşyalarla ilgili 32'nci maddesi, altın ve diğer madenlerle, kıymetli tablo ve antika gibi eşyaların ''aklanması'' için, elden çıkarılması sırasında alınacak bir satış fişini geçerli kabul ediyor.
   <br/>
   <br/>
   Türkiye'de 70 milyar dolarlık bir altının yastık altında olduğu düşünülürse devletin hesap sormakta zorlanacağı büyük bir para ortaya çıkacak. Tebliğdeki bu açık nedeniyle, kayda girmek istemeyen servetler altına akacak'' değerlendirmesini yapıyorlar.
   <br/>
   <br/>
   30 Eylül uzatılmalı
   <br/>
   <br/>
   İstanbul Serbest Muhasebeci ve Mali Müşavirler Odası Başkanı Yahya Arıkan, tebliğin çok net olmadığını ve henüz anlaşılmamış sisli bölümlerin bulunduğunu belirterek, özellikle 'sair kazançlar' ile ilgili olarak kaynağı izah etme konusunda çok büyük tartışmaların oluşacağını söylüyor. Sürenin yetersizliğinden şikayet eden Arıkan, çekler ve senetsiz alacaklar ile ilgili belirsizliklerin izah edilmesi için 30 Eylül'ün yeterli olmadığını, sürenin uzatılmasında yarar olduğunu ifade ediyor.
   <br/>
   <br/>
   İstanbul Defterdarı Akif Hamzaçebi'ye, bankalar ve borsaya getirilen yeni düzenlemelerin yeni yasada delik açılması anlamına gelip gelmediğini sorduğumuzda, bir bürokrat olarak hükümet kararları hakkında görüş bildirmesinin mümkün olmadığının altını çiziyor. Hamzaçebi, yeni yasa ile hayat standardı tanımının ve buna bağlı götürü verginin kalktığını, kurumlar vergisinin yüzde 40'tan yüzde 30'a indirildiğini, gelir vergisinin üst dilimde yüzde 55'ten yüzde 40'a, alt dilimde yüzde 25'ten yüzde 15'e indirildiğini, bu hali ile mükellef açısından rahatlatıcı bir gelişmenin yaşandığını kaydediyor.
   <br/>
   <br/>
   Yurt dışı kaçışları vergi
   <br/>
   <br/>
   numarası ile takip edilecek
   <br/>
   <br/>
   Yurt içinde kazanıp yurt dışında harcayanların takip edilmesinin zorluğuna dikkat çeken Hamzaçebi, "Her pasaport alana bir vergi numarası verilecek. Türkiye'nin 30'a yakın ülke ile vergi anlaşması var. Bu ülkelerde bir gayri menkul alımında Türkiye'nin ilgili şahısla alakalı bilgileri istemesi halinde bilgiler hemen gönderilecek. Bu sistemi biz daha önce de işlettik ve başarı ile uyguladık" diyor.
   <br/>
   <br/>
   Denetimler yetersiz...
   <br/>
   <br/>
   "Türkiye'de vergi denetim elemanları sayıca yetersiz. Ancak bu durum kayıt dışının kayıt içine alınmasında bir mazeret teşkil etmiyor" diye konuşan Hamzaçebi, " Mükellef sayısına göre denetim oranımız yüzde 2. Denetim elemanlarımızın artmasının kayıt dışına hiçbir etkisi olmaz.
   <br/>
   <br/>
   Bu sayede kayıt dışını asla kayıt altına alamazsınız. Vergi Reform Yasa Tasarısı'nda belirtildiği gibi ekonominin yüzde 40'ı kayıt dışı. Kayıt dışı tümü ile kalkmaz, her ülkede var. ABD'de de var. Önemli olan bu oranı Türkiye'deki gibi tehlike sınırının altına çekebilmek" dedi.
   <br/>
   <br/>
   Geri işleme yok, ancak....
   <br/>
   <br/>
   Ayrıca yapılacak bildirimler, Türk Ceza Kanunu, Türk Parasının Kıymetini Koruma Hakkında Kanun, Mal Bildiriminde Bulunulması, Rüşvet ve Yolsuzluklarla Mücadele Kanunu, Kara Paranın Aklanmasının Önlenmesine Dair Kanun ve diğer kanunlar gereği soruşturma ve inceleme başlatılmasında kullanılamayacak. Fakat bu hususta bir yargı kararı olması halinde bakanlığın bu teminatı geçerliliğini yitirecek ve belgeler ilgili birime teslim edilebilecek.
   <br/>
   <br/>
   Akif Hamzaçebi, tıpkı Maliye Bakanı Zekeriya Temizel gibi kara para aklanması hadisesinin olmayacağını ve bu paranın soruşturmaya konu teşkil edebileceğini ifade etmelerine rağmen 30 Eylül'e kadar bloke edilen paraların geriye dönük soruşturmasının olmayacağı gerçeği karşısında Hamzaçebi, "Devlet kara para aklatmaz" resmi cümlesi ile cevap veriyor.
   <br/>
   <br/>
   Enflasyon muhasebesi isteniyor
   <br/>
   <br/>
   Vergi reformunda eksikliklerin başında, enflasyon muhasebesinin olmaması geldiği kaydediliyor. Tüccarlar, büyük ölçüde enflasyon vergisi ödemekten şikayetçi. Enflasyondan dolayı meydana gelen fiktif gelir artışları nedeniyle, her yıl sermayenin bir kısmı vergi olarak eriyor. Vergi yükünün karmaşıklığından şikayet ediliyor. Bir hesaba göre, yüzde 44 kurumlar vergisi ödenecek. Yüzde 25 cari yıl kazancının geçici vergisi ödenecek, kâr dağıtıldı ise yüzde 10 stopaj ödenecek. Ortaklar kâr payı elde etti ve bu da 2.5 milyarı geçtiyse, yüzde 10 da buradan olmak üzere toplam yüzde 85. Enflasyon yükü bu hesabın dışında.
   <br/>
   <br/>
   Alt sınır 3,5 milyar ama...
   <br/>
   <br/>
   30 Eylül'de bankalarda tutulacak kıymetler için, 3.5 milyar lira ve üzerindeki nakit serveti, ''hesap sorma sınırı'' olarak belirlendi. Ancak, vergi uzmanları gelecekte servetindeki artışı açıklamakta zorlanmak istemeyenlere, bugün 3.5 milyarın altında da olsa, nakit servetlerini bloke ettirmelerini öneriyorlar. Bu konuda yayımlanan Genel Tebliğ çerçevesinde, isteyenler kanunda yer alan istisna tutarını da dikkate almak suretiyle, gelecekte izah nedeni olarak kullanmayı düşündükleri kıymetlerini bankalarda bulundurabilecek.
   <br/>
   <br/>
   Gurbetçi, içerdeki servetten sorumlu
   <br/>
   <br/>
   Yurtdışında yaşayan Türk vatandaşlarının uygulamadaki durumu ise, çalışma veya oturma izni alarak 6 aydan daha fazla süreden beri yurtdışında yaşayan Türk vatandaşları, dar mükellef kabul edildiklerinden, bunlar herhangi bir işlemde bulunmayacak. Bu kişilerin, Türkiye'ye kesin dönüş yaptıkları sırada veya yurtdışında bulundukları dönemlerde, kambiyo ve gümrük mevzuatı çerçevesinde Türkiye'ye getirdikleri kıymetleri, izah vasıtası olarak kabul edilecek. Ancak, söz konusu kişiler, Türkiye'de bulunan varlıkları için ilgili düzenlemelerden yararlanabilecek. İlgili kanun ile aile reisi beyanı kaldırılarak, aile bireylerinin kendi gelirlerini beyan etmeleri sistemi getirildiği için, aile bireyleri de kapsam içine alınan kıymetleri kendi adlarına belgeleyecek ve işlem yapacak.
   <br/>
   <br/>
   Kasadaki paranın hesabı sorulacak
   <br/>
   <br/>
   İşletmelere ait nakit para, döviz, mevduat sertifikası ve benzerleri, işletme kayıtlarında izlendiğinden blokaj kapsamına girmeyecek. 30 Eylül itibarıyla işletmelere ait kıymetlerin ortaklarca izah nedeni olarak kullanılması mümkün olmadığından, işletmelerin bankalardaki mevduatının çekilmesi veya işletmenin kasa hesaplarında günlük ihtiyacın üzerinde nakit bulunması, özel inceleme nedeni olacak. İşletme sahiplerinin işletme dışındaki varlıkları ile deftere tabi olmayan çiftçiler, serbest meslek erbabı, ücretli, menkul ve gayrımenkul sermaye iradı sahipleri ve irad elde edenlerin, söz konusu varlıklarını belirlenen hükümler içinde bankalarda bulundurmaları gerekecek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4171-ak-carsamba-kara-delik.html), [web.archive.org (arşiv bağlantısı)](http://web.archive.org/web/20120719224324/http://www.aksiyon.com.tr:80/aksiyon/haber-4171-ak-carsamba-kara-delik.html)
