# Tekine, çiftine ve onuncu gecenin fecrine yemin olsun ki!..

*Hamdullah Öztürk 2004.01.26*

<div>
 <p>
  <font>
   Allah'ın üzerine yemin ettiği on günlerden birini daha idrak ediyoruz. Öyleyse... Siz bu satırları okurken "on gecenin" yarısı geçmiş olacak. Hacılar o gecelerin sonundaki finale hazırlanmanın heyecanıyla yutkunmaya başlayacaklar. "On gece", Zilhicce ayının ilk on gecesidir. Sekizinci geceden sonraki gün "terviye", dokuzuncu geceden sonraki gün "arefe", onuncu geceden sonraki gün ise "nahr" yani Kurban Bayramının birinci günüdür. İşte bu üç gün ve o günler içinde hacılar tarafından gerçekleştirilen hareket öyle mühimdir ki, bu öneme binaen Rabbimiz, Hz. İbrahim"e şöyle buyurmuştur: "İnsanlar arasında haccı ilan et.
   <br/>
   <br/>
   Kendilerine ait birtakım yararları görmek üzere, gerek yaya olarak, gerekse uzun yollar, derin vadiler geçerek yorulmuş bineklerinin üzerinde sana gelsinler." [Kur"an, 22/27]
   <br>
    Kutlu hareket terviye günü başlar. Sabah namazından itibaren hacılar yola çıkarlar. Öğle namazında Mina"ya ulaşmak ve arefe gününün sabahına kadar beş vakit namazı orada kılmak sünnettir. Güneşle birlikte Arafat"a doğru yola çıkılır. Menzile ulaşınca öğle ve ikindi namazları cem edilerek kılınır. Bundan sonrası için yapılacak tek şey dua etmektir. Efendimiz, "Bugün, gözüne, kulağına ve diline sahip olanın günahları bağışlanır" [Müsned, I, 329,356] buyurmuşlardır. Güneş battıktan sonra gece yürüyüşü başlar. Arafat"tan vakur bir sel gibi akan hacılar akşam ve yatsı namazlarını cem ederek Müzdelife"de kılarlar. Üzerine yemin edilen "Fecr" başladığı zaman sabah namazı hemen kılınır ve ortalık aydınlanıncaya kadar vakfe yapılır. Müzdelife aynı zamanda şeytana atılacak taşların toplandığı yerdir. Tabir yerindeyse, Arafat vakfesiyle günahlarından arınan hacılar, ilk tavırlarını şeytana karşı alır ve günahsız hallerini devam ettirme isteklerini şeytan taşlayarak ortaya koyarlar. Sonra kurbanlarını keser ve Kâbe"ye doğru yürüyüşe geçerler.
    <br>
     Terviye, Arefe ve Nahr günlerinin şöyle bir hatırası vardır: Hz. İbrahim eşi Hacer validemiz ve oğlu Hz. İsmail"i "ot bitmez bir vadi" olarak anılan Mekke vadisine bırakıp döner. Daha sonra bir rüya görür. Rüyaya göre oğlunu kurban etmesi gerekmektedir. Beyzâvî"nin anlattığına göre, Hz. İbrahim, ilk gün rüyanın Rahmânî mi yoksa şeytanî mi olduğunu tam ayırt edemez. Bu güne "terviye" denilir. İkinci gece yine aynı rüyayı görünce Rahmânî olduğunu kesin olarak bilir. Bu güne "arefe" denilir. Üçüncü gece yine aynı rüyayı görünce artık oğlunu kurban etmesi gerektiğini iyice anlar. Bu güne de "nahr" denilir.
     <br>
      İşte, içinde bulunduğumuz bu on gece Rabbimizin "tekine, çiftine ve onuncu gecesinin fecrine" olmak üzere üç defa yemin ettiği gecelerdir. Özel olarak Mekke ve civarında haccetmekte olanlar, genel olarak ise bütün insanlar için fazileti hesap edilemeyecek kadar çok olan bu geceler mutlaka değerlendirilmelidir. Efendimiz şöyle buyurmuşlardır: "Günlerden hiçbir gün yoktur ki, onlarda yapılan amel "on gün" içinde yapılan amelden daha hayırlı olsun." Ya Resulallah! Allah yolunda cihat da mı, diye sordular. Efendimiz, "Evet, cihat da. Ancak şehit olmak müstesna" buyurdular.
      <br>
       Öyleyse bu geceler mutlaka ihya edilmelidir. Arefe günü sabah namazından itibaren Mina"dan Arafat"a doğru hacılar yürüyüşe geçtiğinde, bizler de onlara namazlardan sonra okuyacağımız tekbirlerle eşlik edeceğiz. Bir de "gözümüze, kulağımıza ve dilimize" dikkat eder, özellikle arefe günü öğlenden itibaren ibadet, dua ve istiğfara ağırlık verirsek, -inşaallah- büyük sevaplara nail olur, günahlarımızdan arınmaya vesile bulmuş oluruz.
       <br/>
       <br/>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 5252 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11070), [web.archive.org (arşiv bağlantısı)](http://web.archive.org/web/20060105160400/http://www.aksiyon.com.tr:80/yazdir.php?id=11070)
