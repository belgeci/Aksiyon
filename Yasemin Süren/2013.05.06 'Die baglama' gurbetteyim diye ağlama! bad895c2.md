# ‘Die baglama’ gurbetteyim diye ağlama!

*Yasemin Süren 2013.05.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bağlama, Almanya’da 2013 yılının müzik aleti seçildi. Almanlar artık bu alete ‘Die baglama’ diyecek. Bu karar, Türklerin artık o topraklara ait olduğunun kabulü aynı zamanda. Çünkü bağlama demek gurbetçi Türkler demek, onların hikâyesi demek, kültürü demek...
  </font>
 </div>
 <div id="newsText">
  <font class="detail-text">
   <p>
    Bağlama, ülkemizde değişik isimlerle tanınıyor. Kimi ona cura, çöğür, kopuz, saz, dombra diyor kimi de ikitelli, divan sazı ve tambura… Kim ne derse desin bundan sonra Almanlar ona ‘Die baglama’ diyecek. Çünkü bağlama, Almanya’da 2013 yılının müzik aleti seçildi. Uluslararası sanatçıların da katılacağı konser, sempozyum, kongre ve benzeri etkinliklerle Almanya genelinde yıl boyunca tanıtılacak.
   </p>
   <p>
    Geçen günlerde bağlama ile ilgili Türk-Alman Sanayi ve Ticaret Odası’nca Berlin’de bir basın toplantısı düzenlendi. Toplantıda Berlin Müzik Konseyi Başkanı Dr. Hubert Kolland, bağlamayı tanıtma amaçlı etkinlikler hakkında bilgi verdi. “Bağlama artık Berlin’e ait bir enstrüman.” diyen Kolland, “Geçmişi itibarıyla bize güven veren fakat fazla tanınmamış bağlamayı tanıtma kararı aldık. Çünkü müzik piyasasında olması gereken bir alet.” dedi.
   </p>
   <p>
    Berlin Müzik Konseyi, her sene farklı bir enstrümanı seçip yıl boyunca onunla ilgili etkinlikler düzenliyor. 2013’ü gurbetçiler için özel kılan bu karar, “Türkler Almanya’ya entegre olamadı” tartışmalarını gölgede bırakırcasına Türk-Alman kültür harmanına güzel bir örnek teşkil etti.
   </p>
   <p>
    Berlin Başkonsolosu Ahmet Başar Şen, alınan kararı Almanya’da yaşayan insanımızın kabul gördüğüne bir işaret olarak değerlendiriyor. Berlin Güzel Sanatlar Üniversitesi Başkanı Prof. Martin Renner de ileriki yıllarda bünyelerinde bağlama dalının açılabileceğinin müjdesini veriyor.
   </p>
   <p>
    Bu kararın elbette yarım asırlık bir hikâyesi var. Almanya’da Türklerin gelişinin 50. yılı kutlanadursun, onlar senelerin ardından nasırlaştırdıkları özlemlerini, acılarını, vuslatlarını bağlamanın tellerine fısıldadılar yıllarca. Bağlama yeri geldi aşkı sakladı bağrında, yeri geldi sırdaş oldu gurbet yalnızlığında. Zira birinci kuşak gurbetçilerin yalnızlıklarını paylaşacakları kimseleri yoktu. Aileden, sevgiliden ayrı olmanın kara efkârını, Türkiye’den omuzlarında getirdikleri bağlamanın nağmesinde dağıttılar. Hikâyesi çok eskilere dayanan bağlama, o zamandan beri tarifsiz bir şiirin kayıp satırlarını arar gibi içli. Almanya’da bu içli nida bir kat daha arttı sanki. Bir başka titriyor telleri bağlamanın, dokunanın kalbine dokunuyor, en bilinmez mahremlere perde oluyor iniltileri.
   </p>
   <p>
    İşte belki de bu yüzden bağlamanın yılın müzik aleti seçilmesi çok elzem. Çünkü bağlama herhangi bir müzik aleti değil. İnsanımızla âdeta özdeşleşmiş. Bağlamanın yılın enstrümanı seçilmesi, Türklerin artık o topraklara ait olduğunun kabulü. Çünkü bağlama demek gurbetçi Türkler demek, onların hikâyesi demek, kültürü demek...
   </p>
   <p>
    <strong>
     Almanlar çoktan entegre oldu!
    </strong>
   </p>
   <p>
    İlk göçün ardından 50 sene geçse de “Türkler uyum sağlayamadılar” iddiasını ortaya atanlar, bu iddialarından bir türlü vazgeçeceğe benzemiyor. Entegre olmak için sanırım önce yarım asırdır Almanya’da yaşayan Türklere ‘Göçmen Türkler’ demekten vazgeçmek lazım. Onlar artık göçmen değil, Almanya’nın bir parçası. Komşu oldular, kız alıp verdiler... Diyelim ki Türkler entegre olamadı ama Almanlar Türk kültürüne çoktan entegre olmuşa benziyor. Evet, bağlamaya yürekten sahip çıkma girişiminin ardından artık Almanlar da telleri titretiyor ve söyledikleri Türk halkının asırlardır mırıldandığı, unutmadığı, eskimeyen türküler olacak bundan sonra. Onlar bağlamayı çok sevdi. Sadece bağlamayı değil, döneri de, “Türkische pizza” dedikleri lahmacunu da, baklavayı da...
   </p>
   <p>
    Bugüne kadar ortak bir dilimiz olmasa da bundan sonra ortak bir müzik aletimiz var artık. Müzik, kıtaları aşıp kültür elçiliği görevini gönüllü üstlenmiş durumda. Kim bilir belki de 50 senede anlatılamayanları bundan sonra bağlama anlatır. Türk kültürünü notalara dizip okyanusları aşar.
   </p>
   <p>
    Bağlama deyip geçmeyin. Tarihte nice âşığın, halk ozanının yanık sesine tercüman oldu. Yeri geldi toplumun sosyal yaralarına ilk o kulak verdi. Bazen kutlu haberlerin müjdecisi, bazen de savaşların, kara sevdaların siluetine büründü, dili oldu duyguların, çığlıkların, isyanların, gece göğe yükselen duaların… Halk ozanları ve âşıklar mı söylerdi türküleri yoksa bağlama mı onlara söyletirdi, orası bir sır hâlâ.
   </p>
   <p>
    Bu sırra eren Dr. Kolland, “Bundan yıllar önce sokaklarda, caddelerde çoğunlukla Türklerin omuzlarında garip bir müzik aleti görmeye başlamıştık.” diyor: “Türkler omuzlarında uzun sapı olan, gövdesi armuda benzeyen bir şey taşıyorlardı. Biz tabii o zamanlar yabancısıydık bağlamanın. Sonra biz de bu garip, uzun saplı, armuda benzeyen şeyi zamanla çok sevdik. Batı Avrupa sınırları dışından gelen ilk enstrüman olması sebebiyle de çok önemli... Almanya’da bu bir ilk aslında. Fakat Almanya’da yaşayan birçok kişi bundan habersiz. Oysa şu an sadece Berlin’de, bağlama çalan binlerce insan var.”
   </p>
   <p>
    Ayrıca, daha önceki yıllarda seçilen müzik aletlerine göre en çok ilgiyi bağlama toplamış. İşte bu yüzden bağlamayı seçmiş olmayı çok önemli bir adım olarak değerlendiriyor Kolland: “Bağlama, Almanlardan bugüne kadar hak ettiği değeri görmedi. Bunun artık değişmesi gerekiyor.”
   </p>
   <p>
    Projenin hamilerinden Prof. Joel Betton da alınan karara çok sevindiğini söylüyor: “10 seneden beri bağlamayı Almanya’da gördüğü yetersiz ilgiden kurtarmak için çalışıyorum.” Betton’un cümlesi, Dr. Kolland’ın tezini destekler nitelikte.
   </p>
   <p>
    <strong>
     Almanca türkü olur mu?
    </strong>
   </p>
   <p>
    Müzik Konseyi’nin bağlamayı tanıtma projesi, entegrasyon adına atılan ilk adım değil aslında. 2007’de de Kuzey Ren Vestfalya Eyaleti Kültür Bakanlığı, “Herkese Bir Enstrüman” adlı bir proje başlatmıştı. Bağlama kursunu Türkçe ve Almanca olmak üzere iki dilde veren bakanlık, toplam 13 belediyeye bağlı müzik okullarında projeyi hizmete sunmuştu. Bağlama dersini müfredatlarına alan şehirler arasında Aachen, Bochum, Essen, Duisburg, Köln ve Dormund da yer alıyor. Kuzey Ren Vestfalya Eyaleti’nin kültür sekreteri, bu projenin kültürler arası diyaloğa önemli bir katkı sağlayacağına inandığını belirtmişti.
   </p>
   <p>
    Berlin Müzik Konseyi de bu bilinçle olacak ki 2013’ün bağlama yılı ilan edilmesinin ardından tanıtım organizasyonlarına Dietzenbach kentinde start verdi bile. 130 saz öğrencisinden oluşan orkestra nefis bir bağlama konseri verdi. Konsere Türkiye’den Musa Eroğlu, Hasan Kalaycı, Özlem Özdil, Deniz Erdem gibi sanatçılar katıldı. Organizasyonlar Almanya’yla sınırlı değil. Avrupa çapında da tanıtılması planlanıyor. 15 Eylül’de Berlin’de “Avrupa’da Bağlama” adlı sempozyum düzenlenecek. Her ay başka bir aktiviteyle bağlamanın Avrupa’da da hak ettiği yeri alması için büyük bir emek verilmiş projeye...
   </p>
   <p>
    Bağlamanın olmazsa olmazı türküler de bu projenin bir parçası aslında. Sadece bağlama değil, onunla birlikte türkülerimiz de bir yıl boyunca Almanların beğenisine sunulacak. Kim bilir gün gelir, zamana meydan okuyan, dededen toruna miras bırakılan, el emeği göz nuru türkülerimiz 21. yüzyılda Almanca olarak yeniden can bulur. Hatta şimdiden işte size Âşık Veysel’in “Ben gidersem sazım sen kal dünyada” bestesinin Almanca ete kemiğe bürünmüş hâli, Berlin Müzik Konseyi’nin bağlama tanıtım broşürlerinde Alman halkına bir merhaba çakıyor âdeta: “Falls Ich gehe, meine Saz / Bleibe du auf der Welt Gib meine verborgenen Geheimnisse nicht preis Erzähle sie nicht Fremden...”
   </p>
   <p>
    Berlin Müzik Konseyi’nin tanıtım etkinlikleri bitmek bilmiyor. En büyük tanıtım hedeflerinden biri de 1964’ten beri düzenlenen ve Almanya’nın en prestijli müzik yarışması Jugend Musiziert’e 2015 yılında bağlamayla katılmak. Bunun için kolları şimdiden sıvamışlar. Binlerce yetenekli genç müzisyenin katıldığı yarışma, bağlamanın birçok müzikseverle buluşma noktası olacak. Jugend Musiziert, son 50 yılda yaklaşık 500 bin yetenekli genci ağırlamış. O müzisyenler arasında şu an dünya starı olanlar da var. 16 eyalette ayrı ayrı yapılan yarışma, bu yıl 50. yaşına ayak bastı. 50. yıla özel kutlamalarda bağlama da yer alacak. 2015’teki yarışmada bağlamanın birinci olması hâlinde daha geniş bir kitleye daha hızlı ulaşması hiç de zor gözükmüyor.
   </p>
   <p>
    Evet, 40 yıllık bağlama, oldu size ‘Die bağlama’... Dönerden sonra Alman lügatine Türkçe bir kelime daha girmiş oldu böylelikle. Müzik, müzik aleti, türküler hepsinde var bir efsun. Nereli olduğunun, hangi dili konuştuğunun bir anlamı kalmıyor ruhun gıdası müziği dinlerken. ‘Die bağlama’ şüphesiz Türklerden sonra başka milletlerin gönlünde de taht kurmaya devam edecek. Şimdiden fahri elçilik görevini üstlenmiş durumda. Bundan sonra kültürlerin kaynaşmasında önemli bir rol oynayacak. Darısı kemençenin başına.
   </p>
   <h3>
    <span>
     Bağlamanın ilk Alman hocası: Maria Alt
    </span>
   </h3>
   <p>
    <img alt="" height="225" src="http://web.archive.org/web/20141019083826im_/http://medya.aksiyon.com.tr/aksiyon/2013/05/06/yasemin-baglama-3.jpg">
     Almanya’da bağlama yılın müzik aleti olur da onu öğreten Alman öğretmen olmaz mı hiç? Maria Alt, 30 senedir müzik öğretmeni. Üniversitede Eğitim Bilimleri okuduktan sonra aradığı mesleğin bu olmadığını anlamış ve hemen ardından konservatuara başlamış. Konservatuardan sonra Würzburg Müzik Okulu’nda çalışmaya başlayan Maria Alt, 5 yıldan beri bu okulda hem Türk hem de Alman öğrencilere bağlama dersi veriyor.
    </img>
   </p>
   <p>
    Müzisyen bir aileden gelen ve 6 yaşında keman dersleri almaya başlayan Maria Alt, bağlamanın yanında birçok enstrüman da çalıyor. “En çok sevdiğim müzik aleti, geçen sene İstanbul’dan aldığım sevgili curam.” diyor. Almanya’da çok da tanınmayan bağlamayı Türk televizyonlarından görerek keşfettiğini söylüyor ayrıca.
   </p>
   <p>
    Aslında Maria Alt, Türk kültürüne çocukluğundan beri aşina. Bağlama öğrenmedeki hırsı ve şevki de buradan geliyor. Türk komşuları sayesinde Türk kültürünü yakından tanıma fırsatı yakalamış. Birebir şahitlik ettiği bu kültürü çok sevmiş, hatta daha çok tanıma ve anlama adına Türk halkınca popüler olan bağlamaya gönül vermiş ve böylelikle çocukluk hayali gerçekleşmiş. Bağlama çalan türkü de söylemez mi hiç? “Bağlama da çalarım, türkü de söylerim.” diyor Maria Alt: “Bağlama, bana türkülerle Türk halkının ruhuna giden duygu dolu bir yol gösteriyor.”
   </p>
   <p>
    Hatta Türkü söylemekle de kalmıyor, TRT’nin internet adresinden ve nota defterinden türkülerin notalarını öğreniyor. Öyle gönül vermiş ki bağlamaya, bu uğurda İstanbul’a gidip Türkçe dersi bile almış, söylediği türkülerin hakkını verebilmek adına. Türkü, bağlama, Türkçe dersleri derken sıra âşıklara, ozanlara geliyor.
   </p>
   <p>
    “Aşık Veysel’i tanıyor musunuz?” dememize gerek kalmıyor, başlıyor saymaya: “Mahsuni Şerif, Neşet Ertaş, Arif Sağ, Erdal Erzincan, Erol Parlak, Musa Eroğlu ve sevgili Âşık Veysel...” Onları belki de sadece ekranlardan tanımasına rağmen, ustalarından bahseden vefalı bir çırak gibi saygıyla anıyor isimlerini...
   </p>
   <p>
    2013’ün bağlama yılı ilan edilmesinden de ayrıca çok memnun. Bağlamanın özellikle resmî olarak tanınmasının çok önemli bir adım olduğunu söylüyor. Çok yakın bir zamanda konservatuarlarda bağlama bölümünün açılmasının da mümkün olabileceğini ve böylelikle bağlamanın Almanya’da çok daha çabuk yaygınlaşacağını ümit ediyor. Bağlama Türk halkına ait bir enstrüman ve maalesef Avrupa’da pek bilinmiyor. “Acaba bir gün Almanya bağlamanın dünyaya açılan penceresi olur mu?” diye kendi kendimize sormadan da edemiyoruz. Neden olmasın? Almanya’da çok başarılı bağlama ustaları gördükçe bunun mümkün olabileceği konusunda Maria Alt bizden daha umutlu...
   </p>
   <p>
    Maria Alt’ın bağlama öğrencilerinden biri Nino. Nino henüz 13 yaşında. Gitar dersi için 3 sene önce Würzgburg Müzik Okulu’na başvurmuş. 3 senelik bir gitar eğitiminin ardından öğretmenin elinde sıklıkla görmeye alıştığı fakat daha önce hiç görmediği bağlamaya vurulmuş âdeta. Vaziyet böyle olunca 2011’den beri bağlama dersleri de almaya başlamış. Nino, bağlamanın gitara göre daha zor olduğunu söylüyor ama yine de vazgeçmiyor. ‘Bağlamanın en çok nesini seviyorsun?’ diye sorunca, “İlginç bir görünümü var. Çıkardığı ses de çok hoşuma gidiyor.” şeklinde cevap veriyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=7AC08180AA1A7B8E59146441864D7046?newsId=35485), [web.archive.org (arşiv bağlantısı)](http://web.archive.org/web/20141019083826/http://www.aksiyon.com.tr:80/aksiyon/newsDetail_getNewsById.action;jsessionid=7AC08180AA1A7B8E59146441864D7046?newsId=35485)
