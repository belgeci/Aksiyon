# Bir oy iki vatandaşlık eder mi?

*Yasemin Süren 2013.08.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   22 Eylülde genel seçimlerin yapılacağı Almanya’da Federal Meclis tatile girdi. Avrupalı Türklerin çifte vatandaşlık umudu seçimden sonra kurulacak yeni hükümetin tavrına kaldı.
  </font>
 </div>
 <div id="newsText">
  <font class="detail-text">
   <p>
    Türk kökenli seçmen oy gücünün geç de olsa farkına vardı. Alman siyasetçiler de yabancı seçmenin ilgisini çekecek tüm kozları masaya yatırıyor. Durum böyle olunca seçim vaatleri Türk seçmeni gönülden ilgilendirecek cinsten oluyor. Yüz binlerce göçmenin umudu haline gelen ve özellikle yabancı vatandaşa seçme ve seçilme hakkı sağlayacak ‘çifte vatandaşlık yasa teklifi ve ‘opsiyon modeli’nin kaldırılması bu vaatlerin başında geliyor.
    <p>
     Almanya’da çifte vatandaşlık hakkı, başta AB üyeleri olmak üzere, 50’den fazla ülkenin mensuplarına sağlanıyor. Alman Sosyal Demokrat Parti (SPD) ile Yeşiller (Die Grünen) bu hakkın Türklere de verilmesi için çifte vatandaşlık maddesini parti programlarıyla gündeme taşıdı. Alman siyasetinin bu iki önemli figürü, çifte vatandaşlığa destek veren partilerin başında geliyor. SPD ve Yeşiller’in iktidar olduğu eyalet meclislerinde (Bundesrat) çifte vatandaşlık yasası için çoğunluk sağlanırken yasa tasarısının yürürlüğe girmesi için bu çoğunluğun Federal Meclis’te de (Bundestag) yeterli oyu alması gerekiyordu. Ancak tasarı, 267 ‘evet’ oyuna karşılık 307 ‘hayır’ oyuyla Federal Meclis’te reddedildi. Böylelikle çifte vatandaşlık, 22 Eylül 2013 federal seçimlerinden sonraya kaldı.
     <p>
      Koalisyon ortaklarından Demokrat Parti (CDU) ve Hristiyan Sosyal Birlik Partisi (CSU) çifte vatandaşlığa karşı çıkarken, iktidarın küçük ortağı Hür Demokrat Parti (FDP) ortaya net bir tavır koyamadı. FDP, başta yasa tasarısını seçim programına almış olmasına rağmen Federal Meclis’ te koalisyonun diğer ortakları gibi ‘hayır’ oyu kullandı. CDU’lu Başbakan Angela Merkel de “Vatandaşlık yasasının reforma ihtiyacı yok.” diyerek çifte vatandaşlığa karşı olduğunu ve yasa tasarısının bu iktidar döneminde yürürlüğe giremeyeceğini açıkça ortaya koydu. Binlerce göçmenin umudu haline gelen yasanın yürürlüğe girmesi için son umut 22 Eylül tarihinde yapılacak genel seçimler.
      <p>
       Seçimlerden sonra SPD ve Yeşiller’den oluşacak iktidar hükümetinin kurulması durumunda bu partilerin opsiyonlu vatandaşlığın kalkacağı yönünde verdikleri sözleri yerine getirmeleri bekleniyor. Peki, çifte vatandaşlığı kısmi olarak engellemek adına oluşturulan opsiyon modeli ne zaman ve nasıl ortaya çıktı?
       <p>
        <strong>
         Opsiyon Modeli ne getiriyor?
        </strong>
        <p>
         2000 yılında yürürlüğe giren vatandaşlık yasası ile opsiyon modeli ilk defa gündeme geldi. Başbakan Gerhard Schröder döneminde çıkan yasa, anne veya babası en az 8 yıldır Almanya’da yaşayan ve orada doğan yabancı ülke mensubu çocuklara Alman vatandaşlığı, yani çifte vatandaşlık hakkı verdi. Dönemin muhalefeti buna karşı çıktı ve uzlaşma olarak,  hâlâ güncelliğini koruyan ‘Opsiyon Modeli’ne karar verildi. Bu modelle Türk kökenli gençlerden 23 yaşına kadar Alman veya Türk vatandaşlığından birini tercih etmesi isteniyor. Bu yıl içinde yaklaşık 3 bin 300 genç ‘vatandaşlık kararı’ verecek.
         <p>
          Almanya’da doğup büyüyen gençler yıl sonuna kadar, ya geldikleri ülkenin vatandaşlığından çıkacak ya da Alman vatandaşlığını kaybedecekler. Ancak ebeveynlerinden birinin Alman vatandaşı olması durumunda gençlerin iki vatandaşlıktan birini seçmek gibi bir zorunlulukları yok. Bu duruma uyanlar için çifte vatandaşlığa geçmede sorun yok. Ama birçok gencin yetersiz bilgilendirme sebebiyle opsiyon modelinden haberi yok. 23 yaşına kadar tercih hakkını kullanamayan bu gençler iki vatandaşlığı da kaybetme tehlikesiyle karşı karşıya.
          <p>
           Alman vatandaşlığına geçişlerin bu kadar zor olmasının yanında, birçok eyalette bunu teşvik eden kampanyaların yapılması bir tezat. Son olarak Kuzey Ren-Vestfalya (KRV) eyaletinde ‘Ja, Ich Will (Evet, İstiyorum)’ sloganıyla kampanya başlatıldı. Alman devletinin genel politikalarından biri Alman vatandaşlığına geçişleri artırmak. Partiler bu kampanyaları seçim malzemesi olarak da kullanıyor.
           <p>
            Doğma büyüme Almanyalı olan Türk gençleri, diğer AB üyesi ülke vatandaşlarının aksine Alman vatandaşlığına geçişte  bürokrasi kurbanı oluyor.  Geçen aylarda Türkiye’yi ziyaret eden ana muhalefet partisi SPD Genel Başkanı Sigmar Gabriel, çifte vatandaşlığın geri getirilmesini seçim gündemine alan ilk siyasilerden. Uluslararası Göçmenler Günü’nde yaptığı konuşmada çifte vatandaşlığı sürekli ertelenen bir mesele olarak gördüğünü belirtti. Gabriel, “Seçme özgürlüğü demokrasinin en temel değerlerindendir. Eğer bir ülkede yaşıyorsanız, ancak seçme hakkınız bulunmuyorsa, insanlar ihmal edilip hiçe sayılıyor demektir.” ifadesini kullandı. Ayrıca Alman gazetesine verdiği röportajda ‘Reddedilen Türklerin Almanya’ya sırtını dönmeye başladığını’ ifade etti. ‘Welt am Sonntag’ gazetesine verdiği demeçte ise Almanya’da çok sayıda kişinin çifte vatandaş olduğunun altını çizerek, “Herkes için eşit hak istiyoruz. Sıra Türklere gelince utanç verici tartışmalar yapılıyor.” dedi.
            <p>
             Özellikle Türkleri etkileyen bu haksız uygulamaya karşı çıkan Berlin Türk Cemaati de (TGB) çifte vatandaşlığın Federal Meclis’in gündemine alınması adına geçen yıl imza kampanyası başlatmıştı. ‘Herkese çifte vatandaşlık’ sloganıyla yürütülen kampanyada 50 bin imza hedefine ulaşıldı. TGB Başkanı Bekir Yılmaz, siyasi katılımın ancak çifte vatandaşlık yasasıyla elde edileceğini söylüyor. Almanya’da 50 yılı geride bırakan gurbetçilere seslenen Yılmaz, artık Türklerin siyasette söz hakkına sahip olduklarını, seçmenlerden de tembellik etmeyip oy kullanmalarını hatta çifte vatandaşlık konusunda söz veren partileri tercih etmelerini istedi.
             <p>
              Yasa tasarısı her ne kadar henüz onaylanmamış olsa da Diyanet İşleri Türk İslam Birliği (DİTİB) Genel Sekreter Yardımcısı Bekir Alboğa, çifte vatandaş olarak Almanya’da seçme ve seçilme hakkına sahip oldu. Vatandaşlık yasasında istisnai bir kaideden faydalanan Alboğa, Baden Würtemberg Eyaleti Uyum Bakanı Bilkay Öney’in desteğiyle çifte vatandaşlığı elde etti. Bu hakka herkesin sahip olabileceğini belirten Alboğa, başvurularda ısrarcı bir tavır sergilenmesi gerektiğini söyledi.
              <p>
               Başından beri yasa taslağını destekleyen Türkiye’nin Berlin Büyükelçisi Hüseyin Avni Karslıoğlu’nun “Biz, çifte vatandaşlıktan yanayız çünkü bu insanlar her iki ülkeye de ait.” sözü önemli. Zaten var olan bir hakkı geri alma çabasının federal seçimlerde nasıl sonuçlanacağı merakla bekleniyor. Almanya’nın en büyük araştırma merkezlerinden Friedrich Ebert Vakfı’nın yaptığı araştırmaya göre, seçmenin yüzde 30’u seçime katılmayacak. Bu kesim daha çok Almanya’nın orta ve alt sınıfından oluşuyor. Araştırmada, sandığa gitmemeyi tercih eden seçmenlerin partilere güveninin azaldığı görülüyor.
               <p>
                <strong>
                 Anket sonuçları parlak değil
                </strong>
                <p>
                 ARD-Deutschlandtrend’in yaptığı seçim anketine göre Yeşiller ve SPD ikilisinin yeni bir hükümet kurması hayli zor. SPD’nin oy oranı yüzde 25’e gerilerken Birlik Partileri’nin oyu, yüzde 42’ye yükseldi. Yeşillerin oyları yüzde 14’e, Sol Partiler de yüzde 7’ye ulaştı. FDP ise yüzde 4’le barajın altında kaldı. Bu sonuçlara bakılacak olursa Kırmızı-Yeşil koalisyon, SPD ve Yeşiller yüzde 39’la Birlik Partileri’ni sollayamayacak gibi görünüyor. FDP’nin bu ikili koalisyona dahil olacağı söylentileri ise parti genel başkan yardımcısı Christian Lindner tarafından reddedildi: “CDU’dan başka bir koalisyon planımız yok.”
                 <p>
                  Anket sonuçları gerçek verilerle ne kadar örtüşür, 22 Eylül seçimlerinde göreceğiz; ama muhtemelen Almanya’da yaşayan Türklerin oyu çifte vatandaşlığı destekleyen, opsiyonlu vatandaşlığa ‘hayır’ diyen partilere gidecek. Avrupa ülkelerinin çoğunda yerel seçim hakkı ve çifte vatandaşlık var. Almanya’nın ise bu uygulamanın gerisinde kalmış olması bitmek bilmeyen entegrasyon tartışmalarına da bir açıklık getirmiş oluyor.
                  <p>
                   Yaşadığı ülkede seçme ve seçilme hakkı olmayan, bunun için ille de kendi vatandaşlığından vazgeçmek zorunda bırakılan eğitimli, bilgili, sosyal statüsünü yükseltmiş 3. ve 4. nesil Türk gençlerine hem de “Genç nüfus azalıyor, göçmenlere ihtiyacımız var.’’ sözünün söylendiği bir dönemde sırtını dönmek ülke menfaatine ters düşen bir davranıştan başka bir şey değil. İstenmediğini hisseden özellikle genç akademisyenlerin Almanya’yı terk etmesi Almanya’yı beyin göçü sorunuyla karşı karşıya bırakıyor.
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-36192-bir-oy-iki-vatandaslik-eder-mi.html), [web.archive.org (arşiv bağlantısı)](http://web.archive.org/web/20130907100458/http://aksiyon.com.tr/aksiyon/haber-36192-bir-oy-iki-vatandaslik-eder-mi.html)
