# Spor tıbbında Küba'nın gerisindeyiz

*Murat İğrek 2015.02.23*

<div class="pNewsDetailMainContent" itemprop="articleBody">
 <p>
  Güreş, futbol ve basketbol millî takımlarının spor hekimliğini yapan Op. Dr. Adnan Bağrıaçık, sporcu sakatlıklarında Türkiye’nin cerrahide başarılı, sporcunun sağlığının korunması ve sakatlıklarının önlenmesinde ise çok gerilerde olduğunu söylüyor.
 </p>
 <p>
  O, ülkemizin en değerli spor hekimlerinden biri. Çeyrek asırdır spor takımlarında doktorluk yapıyor. Güreş Millî Takımı ile çıktığı bu yolda, A Millî Futbol Takımı ve A Millî Basketbol Takımı da ondan soruldu. Şimdilerde ise Galatasaray Liv Hospital Basketbol Takımı’nın doktorluğunu yapan Operatör Doktor Adnan Bağrıacık ile yöneticilerin, teknik direktörlerin spor tıbbına bakışını, dopingi, ülkemizin bu alanda dünyadaki yerini ve sporcu sağlığına yönelik tıptaki son gelişmeleri konuştuk.
 </p>
 <p>
  <strong>
   -Bir takımda doktorun ne gibi görevleri vardır?
  </strong>
  <br>
   Öncelikle sporcunun sakatlanmaması, hastalanmaması için önlemler alır, tespitler yapar ve çözüm arar. Sporcu sakatlanır veya hastalanırsa en iyi şekilde teşhis ve tedavi eder. Sakatlık sonrası en kısa zamanda ve en iyi şekilde spora yeniden dönüş için planlamalar yapar, destek verir. Bazen psikolog, bazen diyetisyen, bazen abi, bazen antrenör, bazen de arkadaş olur. Doping konusunda sporcuya, antrenörüne hatta ailesine eğitim verir.
  </br>
 </p>
 <p>
  <strong>
   -Spor tıbbı sürekli değişiyor, biz ülke olarak şu an ne durumdayız?
  </strong>
  <br>
   Haklısınız. Spor tıbbı, baş döndürücü bir hızla değişiyor. 25 yıl önce ki bazı tedaviler artık kullanılmıyor. Hatta o kadar hızlı bir değişim söz konusu ki 3-5 yıl önce sıklıkla başvurduğumuz tekniklere bile artık nadir başvuruyoruz. Bu değişime Türkiye’deki futbol ve birkaç branş üst düzeyde ayak uyduruyor. Ama çoğunluk bu süratli gelişmenin hızına ayak uyduramadı, hatta bazı branşlar ne yazık ki 25 yıl önceki seviyelerin bile gerisinde.
  </br>
 </p>
 <p>
  <strong>
   -Bu durum sporcular için sıkıntı oluşturmuyor mu?
  </strong>
  <br>
   Oluşturmaz mı? Ekonomik sıkıntıların olduğu amatör branşlarımızın hâli bu yönden içler acısı. Tedavi olamadığı için sporu bırakanlar oldu, başarılı olması gerekirken başarısız olan yüzlerce sporcu var.
  </br>
 </p>
 <p>
  <strong>
   -Bir spor ekibinde doktorluğa ilk ne zaman başladınız?
  </strong>
  <br>
   Üniversite son sınıfta öğrenciyken (1989) Güreş Millî Takımı’nda.
  </br>
 </p>
 <p>
  <strong>
   -Kariyerinize baktığımızda epey tecrübeli olduğunuzu görüyoruz. Spor takımının doktoru olmak mesleki açıdan bir doktora ne gibi katkılar sağlar?
  </strong>
  <br/>
  Bir kere eğitim devam ediyor, hangi noktada olursanız olun. Sosyallik, iletişim, yenilikleri takip, dünyayla iç içe olmak gibi avantajları var. Hastaya bakış açınız değişiyor. Daha çabuk, daha kısa sürede sonuç almaya odaklanıyorsunuz. Tedaviye sporu da sokuyorsunuz.
 </p>
 <p>
  <strong>
   -Şunu da soralım; bir spor takımının doktoru olmanın ne gibi zorlukları vardır?
  </strong>
  <br/>
  Hata affetmez. Bir dünya yıldızının geleceği senin ellerinde olabilir. Bir hatan o yolu başlamadan bitirir. Bunun yanında diğer zorlukların lafı bile olmaz.
 </p>
 <p>
  <strong>
   -Güreşle başladı yolculuğunuz. O yıllarda yöneticilerinizin takım doktorlarına bakışı nasıldı?
  </strong>
  <br/>
  Türk güreşinde Hamza Yerlikaya, Şeref Eroğlu gibi isimlerin çıktığı altın jenerasyonunun temellerini Sayın Esat Güçhan atmıştı. Millî takımların ilk sabit doktoru onun zamanında olmuştu. Ardından Sadettin Tantan spor tıbbına ve spor bilimine kapılarını sonuna kadar açtı ve muhteşem bir yapı ortaya çıktı. Rahmetli İsmail Demirci de bu yapıyı başarılı yönetti. Üçü de benim için çok özel, önemli insanlardı.
 </p>
 <p>
  <strong>
   -Güreşin arkasından uzun yıllar futbol takımlarımızda görev aldınız. Futbolcular darbeye bağlı sakatlıkların dışında ne gibi sakatlıklar yaşar?
  </strong>
  <br/>
  Aşırı yüklenmeye, yıpranmaya bağlı sakatlıklar. Özellikle maç trafiği yoğunsa bu çok sık görülebilir.
 </p>
 <p>
  <strong>
   -Son 3 yıldır Beşiktaşlı oyuncuların sürekli adale sakatlığı yaşamasını ve bu konunun bir türlü çözülmemesini neye bağlıyorsunuz?
  </strong>
  <br/>
  Gerçekten çok enteresan. Antrenörler değişti, sporcular değişti, sağlık ekibi, kondisyonerler değişti, sahalar değişti, performanslar değişti ama sakatlıklar değişmedi. Bir tez konusu olabilir bu durum. Beşiktaş’ın içinde olmadığım için bir şey söylemem mümkün değil. Çok sayıda faktör etkili olabilir. Yıllar önce benzer durum kısa süreli olsa da Fenerbahçe’de olmuştu. O zamanki doktorları, kullandıkları bir gıda takviyesine bağlamış, kestikleri anda da problemin sona erdiğini söylemişti.
 </p>
 <p>
  <strong>
   -Bir futbolcu neden adale sakatlığı yaşar?
  </strong>
  <br/>
  Çok sebep sayabiliriz. Yetersiz dinlenme, yoğun maç trafiği, idman eksikliği, yetersiz ısınma veya soğuma, zemin, ayakkabı seçimi, kullandığınız ilaç veya gıda takviyesi, yetersiz su elektrolit alımı gibi…
 </p>
 <p>
  <strong>
   -Doktor-teknik direktör ilişkisi nasıl olmalıdır?
  </strong>
  <br/>
  Teknik direktör doktorunu seçer ve ona güvenir. Bazen birlikte tartışıp, birlikte karar verip, birlikte risk alabilirler. Karşılıklı saygı çok önemli. Doktor da teknik direktörün ekibinin önemli bir parçasıdır. Birlikte sevinir, birlikte kahrolurlar. Samimiyet şarttır.
 </p>
 <p>
  <strong>
   -Teknik direktörler işinize karışır mıydı?
  </strong>
  <br/>
  Ben bu konuda şanslı sayılırım. Hiç işime karışan olmadı. Aksine hep yardımcıydılar. Bunun nedeni belki de hep mesleğinin zirvesindeki kişilerle çalışmış olmam. Profesyonel ve işine son derece hâkim; Bilal Tabur, Cahit Ahıskalıoğlu, Yılmaz Vural, Ünal Karaman, Raşit Çetiner, Bogdan Tanjeviç, Murat Özyar, Ergin Ataman.
 </p>
 <p>
  <strong>
   -Teknik direktörler ‘ne olursa olsun bu futbolcuyu maça yetiştir’ gibi isteklerde bulunurlar mıydı?
  </strong>
  <br/>
  Teknik direktörler her zaman bunu ister ama tıpta, bilimde ısrar olmaz. Bilimin kuralları, yöntemleri ve zamanları vardır. Ben genelde hep uzlaşıyla bu problemi çözdüm. Uzlaşıda üç aktör vardır;   sporcu, doktor, teknik direktör. Üçünün de istemesi lazım.
 </p>
 <p>
  <strong>
   -Sakatlık numarası yapan sporculara rastladınız mı?
  </strong>
  <br/>
  Rastlamayan spor hekimi yoktur. Futbolda metrelerce koşuyorsunuz, sporcu sessizce “Abi bişey yok, biraz dinleneyim!” diyor. Eğer maça konsantreyseniz, daha kulübeden çıkmadan bunu anlarsınız.
 </p>
 <p>
  <strong>
   -Teknik direktörler doktor raporunu ne kadar dikkate alır? Doktorun oynayamaz dediği sporcuyu oynatan teknik direktörlere nasıl bakarsınız?
  </strong>
  <br/>
  En azından benim çalıştıklarım mutlaka dikkate alıyordu. Oynayamaz dememe rağmen oynatan bir teknik adam olmadı. Zaten sizin oynayamaz demenize rağmen teknik adam oynatıyorsa güven yıkılmıştır, birlikte çalışmanın bir anlamı yoktur.
 </p>
 <p>
  <strong>
   -Basketbol Millî Takımı’nda da çalıştınız. Şu an G.Saray Basketbol Takımı’ndasınız. Ülkemizde basketbol camiasının takım doktorlarına bakışı genel olarak nasıl?
  </strong>
  <br/>
  Sağlık ve spor bilimi açısından bu branşta total olarak gerideyiz. Dünya yıldızları çıkartıyoruz ve hâlâ sağlık-bilim yapılanmamız yok.
 </p>
 <p>
  <strong>
   -Özellikle halter ve atletizmimizin başı dopingle belada. Sporcuların doping kullanmasında kim suçlu?
  </strong>
  <br/>
  Dopingde suçlanacak en son kişi sporcudur. Her zaman “en üst düzeyde yönetici” en suçlu. Ailesi, antrenörü, doktoru, arkadaşları, öğretmeni bu suçta pay sahibidir. Halterimizin bu kötü durumunun sebebi tek kelimeyle ‘yönetilememesidir’.
 </p>
 <p>
  <strong>
   -Ülkemiz spor tıbbı ve bilimi açısından dünyada nerede? Ameliyat  için sporcularımız hâlâ yurtdışına gidiyor...
  </strong>
  <br/>
  Giden de var, burada olan da. Aslında sağlıkta en başarılı olduğumuz bölüm cerrahi. Ama sporcunun sağlığının korunması ve sakatlıklarının önlenebilmesi konusunda maalesef çok gerilerdeyiz. Sakatlık sonrası rehabilitasyon ve spora dönüşte de ortalardayız. İspanya, İngiltere, ABD, hatta küçücük bütçelerle Küba bile bizden çok ileride.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/saglik/spor-tibbinda-kubanin-gerisindeyiz_549152), [web.archive.org (arşiv bağlantısı)](http://web.archive.org/web/20150730214128/http://www.aksiyon.com.tr/saglik/spor-tibbinda-kubanin-gerisindeyiz_549152)
