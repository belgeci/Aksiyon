# Krizin anatomisi

*İbrahim Türkmen 2015.07.07*

<div class="pNewsDetailMainContent" itemprop="articleBody">
 <blockquote>
  <p>
   Yunanistan yolun sonuna geldi.duvara toslaması an meselesi. Euro’dan çıkması sürpriz olmaz. bundan sonra ne olacağını kestirmek ise zor değil
  </p>
 </blockquote>
 <p>
  Yunanistan’da para suyunu çekti. Osmanlı’dan bağımsızlığını kazandığından bu yana tarihinin yarısını borçlarını ödeyemeyecek kadar kötü durumda geçiren Yunanistan için temerrüt alışılmadık bir şey değil. Ama bugün yaşanılan sıkıntılar öncekilerin tamamından daha ağır.
 </p>
 <p>
  Yunanistan bu duruma nasıl geldi? En kolay ve doğru cevap israf, dengesiz borçlanma ve hesaplarda oynamalar yaparak sorunları gizleme olurdu. Siyasiler kuşkusuz mesuliyetin en büyük kısmını taşıyor. Kaynakların verimli kullanılmamasını ve tüketim odaklı büyümeyi de anmadan olmaz. Erken sanayizleşme ile birlikte turizm ve nakliye alanlarına aşırı yoğunlaşma diğer sebepler sayılabilir. Resmi daha net görebilmek için Yunanistan’ın nasıl bir süreçten bugüne geldiğine bakmak faydalı olacaktır.
 </p>
 <p>
  Ülkedeki askerî darbe yönetiminin sona ermesinden ve parlamenter demokrasiye dönülmesinden sonra, büyük bir enflasyon dalgası baş gösterdi. Mesela 1973 yılını takip eden 20 yıl boyunca, enflasyon oranı yıllık ortalama yüzde 18 olmuştu. Aynı dönemde hükümet borçlarının millî gelire oranı da çok hızlı bir yükseliş kaydetti. Ülkedeki işsizlik oranları 1980 öncesinde yüzde 2 dolaylarındaydı. Bu tarihten itibaren hızla yükselerek birkaç sene içinde yüzde 7’nin üzerine yükseldi ve 1992 yılına kadar hemen hemen bu seviyeyi korudu. 1992 yılında ilk defa ülkedeki işsizlerin oranı yüzde 8’i aştı.
 </p>
 <p>
  Yunanistan 1981 yılında Avrupa Bir-liği’nin ya da o günkü adıyla Avrupa Ekonomik Topluluğu’nun (AET) 10. üyesi oldu. 1990’lardaki Yunan hükümetlerinin önceliği, ortak para birimine girmek idi ve bunun için istenen Maastricht Kriterlerine uyum sağlayabilmek amacıyla enflasyonu ve kamu açıklarını kontrol altına almaya yönelik sıkı bir politika yürüttüler. 2002 yılının Ocak ayında drahmiyi bırakıp Euro kullanmaya başlayan Yunanistan, para politikasında da Avrupa Merkez Bankası’nın (AMB) otoritesini tanıdı. Tabii bu kararın bir hata olduğunu çok geçmeden anlayacaktı.
 </p>
 <p>
  AMB, Almanya ve Fransa gibi AB’nin motor ülkelerinin ticari ihtiyaçlarını önceliyordu ve bu doğrultuda alınan kararlar çoğunlukla daha zayıf ekonomik yapıdaki İspanya, Yunanistan ve Portekiz gibi ülkelerin çıkarlarına çok da hizmet etmiyordu. Yine de Euro’ya geçmek, Yunanistan’ın enflasyonla mücadelesinde önemli bir etki sağlayacaktı. AMB’nin çatısına girmekle de Yunan piyasaları bir anda bir Avrupa ülkesinin gördüğü yatırımcı güveninin benzerine sahne oldu.
 </p>
 <p>
  Yunanistan’ın 10 yıllık tahvil faizleri 1990’ların başında yıllık yüzde 25 iken, hızla düşmeye başladı. 2001 yılına gelindiğinde, tahvil getirisi yüzde 5’i görmüştü. Bu rakam o tarihlerde Alman 10 yıllıklarıyla aynı borçlanma maliyetini gösteriyordu. Ekonomik büyüme de bu dönemde hız kazandı ve 1996 ile 2006 arasındaki dönemde yıllık ortalama yüzde 4’ün biraz altında gerçekleşti. Toplam reel büyüme yüzde 47 idi. Aynı süre zarfında Avrupa geneli yıllık ortalama büyüme oranı yüzde 2,2 idi. 2000’lerden sonra büyümenin momentumu yavaşlarken bütçe açıklarında da artışlar kaydedilmeye başlandı.
 </p>
 <p>
  2008 yılında başlayan küresel kriz Yunanistan’ı vurunca, yatırımcılar, bu ülkenin zannedildiği kadar kuvvetli temeller üzerinde durmadığını ve krizle birlikte kırılganlığının artacağını gördü. Güvensizlik, yatırımları düşürdü ve 2009 bütçe açığıyla ilgili bir hesaplama hatası veya rakamlardaki bilinçli oynama, bardağı taşıran son damla oldu. Yeni göreve gelen Papandreou hükümeti, açığın daha önce ilan edilen yüzde 6’dan çok daha yüksek, yüzde 12,6 seviyesinde olduğunu duyurdu. Tahvil fiyatları hızla tırmanmaya başlamıştı. 10 yıllıklar yüzde 30’un bile üstüne sıçradı.
 </p>
 <p>
  Yedi çeyreklik sürekli küçülmenin ardından, 2010 yılının Mayıs ayına gelindiğinde Yunanistan ilk kurtarma paketine imza attı. İlk paket 110 milyar Euro büyüklüğündeydi ama borç verenler işi şansa bırakma taraftarı değildiler. Yunanistan’a ağır kemer sıkma politikaları dayattılar ve tedbirler ülkeyi daha da derin bir buhranın içine attı. Ekonomideki daralma artarak devam etti. Ardından ikinci bir kurtarma paketi daha imzalandıysa da bu çabalar akim kalıyordu. Bugün işsizlik oranı yüzde 25’e ulaşmış durumda. Genç işsizlik ise yüzde 65’in üzerinde…
 </p>
 <p>
  <strong>
   DÜŞMAN ARAYIŞI
  </strong>
 </p>
 <p>
  Kemer sıkma politikaları Yunanistan’ı büyük bir yokluğun içine sürüklerken, halkı Avrupa Birliği, özellikle Almanya ve IMF hakkında düşmanlığa varan bir hoşnutsuzluğa itti. 2015 Ocak ayındaki seçimleri, kemer sıkma politikalarına son verileceğini vadeden sol partiler kazandı. Kurulan koalisyon hükümetinin başbakanı Alexis Tsipras’ın ve Maliye Bakanı Yanis Varoufakis’in başlıca meşgalesi kısaca troyka denilen ve AB Komisyonu, Avrupa Merkez Bankası ve IMF’den oluşan Euro Group’la müzakereler oldu. Yeni hükümetin başlıca argümanı kemer sıkma politikalarının ekonominin daralmasından birinci derecede sorumlu olduğuydu. Bu görüşlerinde haksız sayılmazlardı. Ancak, Avrupalı vergi mükelleflerinin cebinden verilen borçları tahsil edebilmeyi birinci önceliği gören troykanın tedbirlerden taviz vermek gibi bir düşüncesi yoktu. Sonuçta bugüne dek iki taraf arasındaki müzakereler sonuçsuz kaldı ve anlaşma sağlanamadı.
 </p>
 <p>
  Son bir iki aydaki yoğun ve başarısız görüşme trafiği, çözümün oldukça uzak bir ihtimal olduğunu ortaya koydu. Yunan bankalarından çıkan mevduat ülkedeki likidite sorununu depreştirirken Yunanistan’ı anlaşmaya daha da mecbur bırakıyor. Şu rakamlar meselenin ciddiyetini bir nebze ortaya koyuyor. Yılbaşından beri Yunan halkı bankalardan toplam 36 milyar Euro gibi bir miktarı çekti. Yunanistan’da faaliyet gösteren yabancı bankalar da kredilerden 30 milyar dolar gibi bir nakit çekti. Şu anda bankaların kasasında 1,5 milyar Euro nakit paranın kaldığı biliniyor. Pazar günü AMB, anlaşma sağlanamadığı için Acil Likidite Yardımı (ELA) denilen 89 milyar Euro’luk nakit temini kapısını kapatınca, işler hepten sarpa sardı. Tedbir olarak hükümet sermaye kontrolleri uygulamaya başladı ve bankaları bir haftalığına kapatıp günlük para çekim limitleri ihdas etti.
 </p>
 <p>
  Tsipras, seçmene verdiği sözlerin aksine hareketin siyaseten intihar anlamına geldiği bilinciyle mütereddit davranıyor. Tsipras ve oyun teorisi ustası diye bilinen Varoufakis, bir rahatlama adımı olarak referandumu hatırladılar. Papandreou’nun zamanında aldığı referandum kararına en büyük muhalefeti kendilerinin gösterdiğini unutmuşlardı.
 </p>
 <p>
  <img alt="" src="http://web.archive.org/web/20150729000938im_/http://medya.aksiyon.com.tr//aksiyon/2015/07/07/569728.jpg "/>
 </p>
 <p>
  <strong>
   HALKIN SÖZÜNÜN ANLAMI
  </strong>
 </p>
 <p>
  Dergi çıktığında referandumun sonucu büyük oranda belli olacak. Bugün itibarıyla anketler evet oylarının çoğunlukta olacağını gösteriyor. Sonuçtan bağımsız olarak, sürecin nereye varacağının muğlak olduğunu söyleyebiliriz. Yunanistan troykanın isteklerine boyun eğse de veya yola kendi başına devam etse de kısa dönemde tünelin ucunda ışık gözükmüyor.
 </p>
 <p>
  AB üyeleri arasında Yunanistan’ı içeride tutmanın artık o kadar da zorunlu olmadığını düşünenlerin sayısında artış var. Bir yandan da, tıpkı 2008’de ABD’nin Lehman Brothers’ın batmasına izin vermesinden sonra meydana gelen domino etkisinin çok daha büyük ve külfetli bir çöküşü tetiklemesi gibi, Yunanistan’ın çöküşünün de AB’nin zayıf ekonomilerine sirayet ederek, daha büyük sorunları tetikleyebileceği endişeleri dile getiriliyor. Referandumun sonucu, bu iki görüşten hangisinin öne çıkacağını belirleyecek.
 </p>
 <p>
  Salı günü Yunan hükümeti IMF’ye yapması gereken 1,5 milyar Euro’luk ödemede temerrüde düştü. 20 Temmuz’da 3,5 milyar Euro’luk tahvil geri ödemesi var ve bu paranın da ödenmesi mümkün görünmüyor. Yani, AMB ya ELA’yı yeniden açacak ya da Yunanistan’ın temerrüde düştüğünü resmen onaylayacak ve bu kararın referandumun sonucuna bağlı olacağını söyleyebiliriz. Ayrıca, ELA kapsamında verilen kredilerin de vadesi geliyor. Yunan halkının hayır demesi ve AMB’nin de bu parayı istemesi hâlinde, her ne kadar 400 milyar Euro’luk varlıklarıyla mali yapıları dirençli olsa da, teminatları yükümlülüklerini aşan Yunan bankalarının batacağını tahmin etmek zor değil.
 </p>
 <p>
  Burada Yunanistan’ın borçlarının yapısına göz atmakta fayda var. 2010 yılından bu yana, IMF, AB üyeleri ve AMB tarafından Yunanistan’a verilen borçların miktarı 252 milyar Euro’yu buldu. Söz konusu miktarın 233 milyar Euro’su borçların ödenmesi ve Yunan bankalarının sıkışıklığının giderilmesi için harcandı. Yunan hükümetinin 2010 yılındaki borçlarının hemen tamamı özel finans kurumlarınaydı. Bugüne gelindiğindeyse borçların dağılımında IMF’nin, Avrupa ülkelerinin ve yabancı yatırımcıların toplam yüzde 78 ile başı çektiği görülüyor.
 </p>
 <p>
  <strong>
   DRAHMİYE DÖNÜŞ
  </strong>
 </p>
 <p>
  ELA’nın kapatılması ve vadesi gelen ödemelerin istenmesi, Yunanistan için Euro’yu terk etmekten başka bir çare kalmadığı anlamına geliyor. Çünkü devlet işlerinin yürümesi için para lazım ve Yunan Merkez Bankası Euro basamayacağına göre mecburen drahmiye geçmek zorunda kalacak. Böyle bir adımın kısa vadede etkisi, çok hızla yükselen bir enflasyon oranı olacaksa da Yunanistan’ın ihracat rekabeti de hızla yükselecek. Ekonomi büyümeye, işsizlik ise düşmeye başlayacak.
 </p>
 <p>
  Hayır çıkması hâlinde bir diğer ihtimal de Tsipras’ın daha kuvvetli bir şekilde kendi çıkarları çerçevesinde troyka ile anlaşma imzalaması olacak. Sonuçta, Yunanistan’ın Euro’dan çıkmasının zaten toparlanma sürecinde olan ve bir türlü deflasyondan kurtulamayan Avrupa ekonomisine büyük bir darbe indirmesi ihtimali var.
 </p>
 <p>
  Referandumdan evet oyu çıkarsa, troykanın tedbirleri kabul edilerek yeni bir anlaşma imzalanacak ve Tsipras hükümeti de büyük ihtimalle istifa edecek. Yeni bir hükümet kurulacak. Ancak bunun da mutlak bir çözüm getireceği şüpheli. IMF’nin tahminine göre, ilave kemer sıkma tedbirleri bile Yunanistan’ı kurtarmaya yetmeyebilir. Alman Süddeutsche Zeitung gazetesinin ele geçirdiği bir IMF raporu, vergi artırımları ve harcama kesintileri içeren bir anlaşmanın imzalandığı en iyimser senaryoda bile Yunanistan’ın 2030 yılına kadar ayakta kalamayacağını öngörüyor.
 </p>
 <p>
  Gelişmeleri betimlemek için trajedi kavramına haddinden fazla müracaat edilse de, durumu anlatmak için daha iyi bir kelime yok. Akıbet, en azından kısa vadede, Yunanistan için hiç de iç açıcı gözükmüyor. Son perde oynanıyor ama bu hikâyenin daha ürkütücü başka oyunları sahneye çıkaracağını öngörmek çok da zor değil.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/kapak/krizin-anatomisi_551452), [web.archive.org (arşiv bağlantısı)](http://web.archive.org/web/20150729000938/http://www.aksiyon.com.tr/kapak/krizin-anatomisi_551452)
