# Krizin eşiğinde

*İbrahim Türkmen 2015.08.24*

<div class="pNewsDetailMainContent" itemprop="articleBody">
 <blockquote>
  <p>
   Ekonomide öngörülebilirlik kalmadı. İstikrarsızlık 90’lardan beter. Makro dengeler sarsılıyor. Esnafın işleri kesat, üreticinin eli böğründe. Pek çok kişi o soruyu soruyor: Krizde miyiz?
  </p>
 </blockquote>
 <p>
  Türkiye ekonomisi sarsıntılı bir dönemden geçiyor. Siyasi belirsizlikler, artan terör eylemleri, bozulan uluslararası ekonomik konjonktür, yapısal ve sistemik sorunlar ve bir türlü durulmak bilmeyen ekonomik dengeler, Türkiye ekonomisinin bu badireyi kolay atlatamayacağına dair endişeleri körüklüyor. En son 2001 yılındaki büyük mali krizin acı hatıraları aklına gelenler, bugün yeniden benzeri bir tablonun oluşacağından korkuyor ve ister istemez o soruyu soruyorlar: Türkiye bir ekonomik krize girdi mi? Cuma günü Ekonomi Bakanı Nihat Zeybekçi “Allah aşkına, ben söylüyorum.” diyerek, kriz olmadığına ikna etmeye çabalıyordu.
 </p>
 <p>
  Bakanı bu savunmaya iten, son dönemdeki yorumlar oldu. Kimi Türkiye’nin zaten uzun bir süredir düşük yoğunluklu bir krizden geçtiğini savunuyor. Çoğunluk ise boşboğazlıkla suçlanmaktan, kimi de büyük laf etmekten ar edip, bu meşum kelimeyi anmamaya özel itina gösteriyor. Yine de “Türkiye şu an bir iktisadi bunalımın içinde mi, yoksa bir buhran ekonomisinin eşiğinde mi duruyor hâlâ?” sorusu cevap istiyor.
 </p>
 <p>
  Gerçekten de özellikle para piyasalarında son dönemde yaşanan gelişmeler yüzünden kriz endişelerinin hiç olmadığı kadar ayyuka çıktığı bir vakıa. Çünkü döviz kurlarındaki dramatik gelişmeler, bundan önceki krizlerin çoğunda tetikleyici bir rol oynamıştı. Her devalüasyon, bir krizin öncülü olageldi.
 </p>
 <p>
  <strong>
   PİYASALARDA DEPREM
  </strong>
 </p>
 <p>
  Bir demet hâlinde, kriz korkularını besleyen son gelişmelere göz atmakta fayda var. Tüm zamanların rekorunu kırarak perşembe sabah Asya piyasalarında 3,0035’e değen lira, son bir yıl içinde yüzde 40’a yakın değer kaybetti. Bir aydaki değer kaybı, çarşamba günü itibarıyla yüzde 11’i bulmuştu. Ekonomistlerin kötümser tahminleri doların bu yıl sonunda 3 lira sınırına ulaşabileceği yönündeydi. Ancak, giderek daha da kötüleşen siyasi belirsizlikler, artan terör eylemleri ve uluslararası piyasalardan yükselen sinyallerle, bu eşiğin kalıcı olarak kırılmasının an meselesi olduğuna dair piyasalardaki beklentiler not edilmeli. Özellikle Amerikan Merkez Bankası Fed’in faiz artırım adımlarının yaklaşması, Çin’in yavaşlamaya işaret eden göstergeleri, Avrupa’nın üzerindeki resesyon bulutlarının hâlâ dağıtılamamış olması ve emtia fiyatlarının çakılması gibi önemli uluslararası gelişmeler dikkat çekiyor.
 </p>
 <p>
  Bu arada Euro da, lira karşısında 3,3481’e ulaştı ve son bir aydaki değer kaybı yüzde 16’yı aştı. Borsa yılın ilk ayında 91 bini görmüşken, bugün 74 bin seviyesinin üstünde tutunmaya çalışıyor ve bundan sonra daha nereye kadar gerileyeceği meçhul. Kurlardaki bozulma, millî gelir hesaplarında da büyük sapmalara yol açacak. GSMH’nin uluslararası mukayesesinde başvurulan döviz cinsi ifadesi 2014 yıl sonu için belirlenen 800 milyar dolardan, takriben 600 milyar dolara düşecek ve Türkiye en büyük 20 arasındaki yerini kaybedecek. Petrol ürünleri başta olmak üzere, iğneden ipliğe her şeyin fiyatında artışlar kaçınılmaz. Petrolün varil fiyatı 7 ayın en düşük seviyelerine gerilemişken, akaryakıt fiyatlarına gelen zamlar ortada.
 </p>
 <p>
  Faizler iki haneli rakamlara demirledi. 12 Mart 2025 vadeli 10 yıllık tahvillerin faizi yüzde 10,71’i gördü. 14 Haziran 2017 vadeli iki yıllıklarda yüzde 11,36’ya ulaşılarak, 1,5 yılın ün yüksek seviyeleri görüldü. Ülkenin borçlanma maliyetlerinde belirleyici rol oynayan ve bir anlamda risk primlerini gösteren Kredi Temerrüt Takas (CDS) primi 20 Ağustos gün içinde 282,65 ile 2014 yerel seçimlerinin arifesindeki seviyenin bile üstüne çıktı.
 </p>
 <p>
  Piyasalarda, üretici kesimde ve hane halklarında kaygı ve endişe hissi yayılıyor. Döviz piyasasında artık suların durulmayacağına dair inanış giderek daha fazla kendine yer buluyor ve bu da birikiminin günden güne eridiğini çaresizce seyreden finans kesimini, sanayicileri ve halkı, daha fazla geç olmadan dövizde uzun pozisyon almaya itiyor. Liraya güven hızla erirken, 1990’ların kâbuslarından biri olan dolarizasyon hortlamakta. BDDK’nın bu ay başındaki verileri döviz tevdiat hesaplarının (DTH) toplam mevduat içindeki payının yüzde 43,8 ile son 10 yılın en yüksek seviyesine ulaştığını ortaya koyuyor. DTH’nin lira cinsinden karşılığı sadece son bir ay içinde yüzde 9,5 oranında artış kaydederek 513 milyar liraya ulaştı.
 </p>
 <p>
  <strong>
   REZERVLER YETECEK Mİ?
  </strong>
 </p>
 <p>
  Merkez Bankası’nın uluslararası rezervleri eriyor. İki aylık gerilemenin 3 milyar doları bulduğunu, yılbaşından bu yana dövizin ateşini soğutmak için yapılan satışlar ile rezervlerdeki erimenin 8 milyar doları aştığını kaydetmek gerek. Kurdaki son hareketlerden sonra Merkez’in günlük satış ihalelerindeki miktarı, geçen perşembe gününden itibaren asgari tutarın üzerine 30 milyon dolardan 70 milyon dolara çıkarması, rezervlerdeki erimeyi daha da hızlandıracak. Rezervler altın dâhil brüt 120 milyar dolar seviyesinde gözüküyor. Merkez Bankası’na ait ve istediğinde harcayabileceği net rezervler ise 31 milyar dolar civarında. Bank of America’nın 21 Ağustos Cuma günü yayımladığı bir rapor, Türkiye’nin risklerinin Merkez’in ulaşabileceğinden daha büyük olduğunu yazıyordu.
 </p>
 <p>
  Ödemeler dengesindeki sorunların derinleştiği başka bir gerçek. Dış ticaret kaleminde, ihracat yılbaşından bu yana düşüş trendindeydi. İthalat gerilese de dış ticaret açığında beklenen ölçüde bir iyileşme yakalanabilmiş değil. Hafta içi Türkiye İhracatçılar Meclisi Başkanı Mehmet Büyükekşi, ikinci çeyrek eğilim araştırmasını paylaştığı basın toplantısında, ihracatın ağustos ayında nihayet tekrar artıya geçtiğini haber verdi. Bunun baz etkisinden kaynaklandığını not etmekle birlikte, ihracat pazarlarındaki sorunların devam ettiğini göz önüne alarak, yılın geri kalanında artışın süreceğini beklemek şu an için çok mümkün gözükmüyor.
 </p>
 <p>
  Turizm gelirleri, terör haberlerinin de etkisiyle azalan ziyaretçi sayıları yüzünden düşüşte. Sermaye girişlerinde gerileme artarak sürüyor. EPFR tarafından sağlanan veriler, özellikle son 3 ayda hem hisse senedi hem de tahvil piyasalarında gelişmekte olan ülkelerden yoğun bir fon çıkışı bulunduğunu ortaya koyuyor. Türkiye, bu ülkeler arasında maalesef başı çeken ekonomilerden biri.
 </p>
 <p>
  Kısa vadeli dış borçlar bu yılın başındaki 133 milyar dolardan, en son haziran ayı itibarıyla 127,3 milyar dolara düştü. Ancak borcun lira karşılığı, ocak ve haziran aylarındaki Merkez Bankası ortalama döviz kurlarına göre 35 milyar liradan fazla artış kaydetti. Bu durumun anlamı basit: Firmalar, aradaki farkı fiyat artırarak ve kârlarından feragat ederek karşılamak durumunda. Bu da bir yandan enflasyona, diğer yandan da düşen kârlılık oranlarına ve azalan yatırım imkânlarına yol açacak. Üstelik düşen iç talep ortamında fiyat artırımı, firmaları hepten zora sokacak. Tasarruf eksikliği yanında, artan borçlar yüzünden yatırım imkânı daha da düşüyor.
 </p>
 <p>
  Temerrüde düşen kredi borçlarında son aylarda yaşanan önemli yükselişler, protestolu çek ve senet sayı ve miktarlarında yaşanan artışlar da daha mikro düzeyde bozulan borç dinamiklerine örnek gösterilebilir. Tekstil ve inşaat gibi emek-yoğun sektörlerin şikâyetleri bir hayli arttı. Bu sektörlerdeki firmalardan üretim kısıntıları ve tenkisat haberleri geliyor. Mevsim etkilerinden arındırılmış işsizlik oranı artış eğiliminde ve yüzde 10,2’ye ulaşmış durumda. Aynı oran, gençler için yüzde 18,8 olarak açıklandı TÜİK tarafından. Tarım-dışı işsizlik rakamının ise yüzde 12’nin üzerinde bulunduğu ayrıca not edilmeli. Enflasyon kanadındaysa, son bir iki aydır kaydedilen olumlu gelişmelere rağmen yıl sonu hedeflerin tutmayacağını hemen bütün ekonomistler kabul ediyor.
 </p>
 <p>
  Bütün bu rakamlar giderek daha vahim hâle gelen olumsuz bir tablonun küçük bir kesiti. Ama ne kadar bozulmuş da olsalar, Türkiye’de şu an bir kriz ortamının bulunduğu iddialarını desteleyecek denli radikal bir çöküşü işaretlemiyorlar. Lâkin, ekonominin yapısal ve konjonktürel açıdan çok ciddi kırılganlıklarla malul ve bir krizi tetikleyebilecek risk faktörlerine karşı oldukça savunmasız durumda olduğunu gösteriyorlar.
 </p>
 <p>
  <strong>
   HER ŞEY NEGATİF DEĞİL
  </strong>
 </p>
 <p>
  Bunların yanında, olumlu yorumlanabilecek göstergeler de mevcut ve Türkiye’nin bir krize karşı korunaklı olduğunu savunanlar da bu olumlu unsurlara sığınıyorlar genelde. Mesela, bütçe açığı oldukça makul bir düzeyde. Hatta faiz dışı bütçe dengesi yüzde 1,8’e yakın artıda. 12 aylık birikimli bütçe dengesinin 2011 yılı ikinci yarısından bu yana sürekli pozitif olduğu da akılda tutulmalı. Sanayi üretiminde son aylarda bir kıpırdanma var. Kapasite kullanım oranı 2011 başından bu yana yüzde 75 civarında sabit kaldı ve gözle görülür bir düşüş yok. Satınalma Müdürleri Endeksi (PMI), bu yılbaşından itibaren hızla düşerek bir süre 50 sınırının altında seyretmişti ama bir toparlanma görülüyor.
 </p>
 <p>
  Reel kesim güven endeksi 2015 yılı başından bu yana gerilediyse de, hâlâ eşik 100 değerinin üstünde yer alıyor. Tüketici güven endeksindeki durum ise karanlık. 62,35 puan ile 2009 yılı mart ayındaki seviyelerine kadar gerileyen endeks, harcamalardaki daralmanın ve piyasalarda tehlike raddesine ulaşan nakit sıkıntısının da bir göstergesi. Otomotiv satışlarında bu yıl görülen büyük sıçramayı da anmak gerekir. Temmuz ayında binek oto satışları bir önceki yılın aynı ayına göre yüzde 37,8, hafif ticari satışları ise yüzde 47,5 artış kaydetti. Oto talebindeki söz konusu artışın bir refah artışını gösterdiğini söyleyenler var, ama asıl önemli faktör Euro’nun geçen yıla göre ortalama değerinin düşüklüğü.  Euro’nun artmasıyla birlikte oto satışlarının gerileyeceğini bekleyebiliriz.
 </p>
 <p>
  Ülke, potansiyelinin altında ve ağırlıklı olarak iç talep dürtüsüyle büyümesini sürdürüyor. Resesyon için bile iki çeyrek üst üste daralma görülmesi gerekirken, Türkiye’nin önümüzdeki dönemde eksi büyüme kaydedeceğine dair beklentiler yok denecek kadar az. Yatırımlarda sınırlı ve yetersiz de olsa, özellikle özel sermaye eliyle bir hareket söz konusu.
 </p>
 <p>
  KOBİ’lerden işçi çıkarma haberleri geliyor belki ama şu an için yaygın ve toplu tenkisat bulunduğunu söylemek zor. Kapanan firma sayılarındaki gözle görülür artışa rağmen henüz krizin varlığını gösterecek denli dramatik veriler yok. Cari işlemler dengesinde petrol fiyatlarındaki düşüşten ve iç talepteki gerilemeyle gelen ithalat daralmasından kaynaklanan bir iyileşme söz konusu. Tabii bununla birlikte kurlardaki aşırı yükseliş, cari dengenin tehlike sınırından çıkmasını engelliyor. Şu an cari açığın gayrisafi yurtiçi hasılaya (GSYİH) oranı yüzde 6’nın biraz altında ve kırmızı alarm sinyallerinin çalmaya başladığı yüzde 4’ün iki puan üstünde. Bazı uzmanlar, kayıt dışı ekonominin de hesaba katılması hâlinde bu oranın daha da düşük olacağından, bu yüzden yüzde 6’nın mutlaka bir tehlike gibi kabul edilmemesinden dem vurmaktalar. Söz konusu eşik değerin bulunmasında kayıt dışılığın zaten hesaba katıldığı temelinde bu yaklaşım eleştirilebilir.
 </p>
 <p>
  <strong>
   BANKALAR HÂLÂ DAYANIKLI
  </strong>
 </p>
 <p>
  Bankaların sermaye yapıları kuvvetli; küresel krizlere ve düşen uluslararası likidite şartlarına karşı dirençlerini ispat ettiler. Yıllık toplam kredi büyümeleri yüzde 25 civarında istikrarlı bir görünüm sunuyor. Ticari kredilerde yüzde 22 dolaylarında bir büyümeyi uzun süredir devam ettiriyorlar. Tüketici kredilerinde de yüzde 15’ler düzeyinde bir büyüme istikrarına sahipler. Bununla birlikte tahsili gecikmiş alacaklarda 2014 başından bu yana bireysel kredilerde yüzde 3’lerden yüzde 4’ün biraz altına doğru bir artış söz konusu. Ama toplam krediler bazında aynı oran hâlen yüzde 3 dolaylarında. Kriz zamanlarında bu oranların yüzde 10’lara ulaştığını dikkate almak gerekir.
 </p>
 <p>
  2000 ve 2001 yıllarında meydana gelen mali çöküş benzeri bir krizin bugün yeniden ortaya çıkması kolay değil. O dönemde, Türkiye, sabit kur rejimine dayalı bir para politikası yürütüyor ve parasının değerini korumaya çalışıyordu. KİT’lerin yükleri kamu maliyesini bozuyordu. Faizler çok yüksekti ve kronik enflasyon belasıyla baş edilemiyordu. Depremlerin maliyeti çok ağır olmuştu. Sermaye çıkışları başlayıp rezervler, artan döviz talebini taşıyamayacak hâle gelince Merkez’in IMF destekli kur çıpası politikası çöktü. Bugün dalgalı kur rejimi sayesinde kısa dönemli şoklara bile kurlar adaptasyon sağlayabiliyor. Kamu açıkları yüksek değil. Enflasyon nispeten hafif. Merkezin rezervleri daha iyi durumda ve piyasalar, sermaye çıkışlarının sarsıntılarını bir dereceye kadar absorbe etmeye yetecek ölçüde derin.
 </p>
 <p>
  <strong>
   UÇURUMUN KIYISINDA
  </strong>
 </p>
 <p>
  Rakamlar şu an için bir kriz ortamını göstermiyor belki, ama yine de ekonominin uçurumun kenarında olduğu bariz. Bir anlamda, her an tehlike sınırını aşıp, büyük bir buhranın içine gömülebilir. Şu an yurtiçi ve yurtdışı kaynaklı belirsizlikler, riskleri artırmış durumda. Seçimlerin tekrarı, Erdoğan’ın tek adamlık hülyaları, iş dünyasını tedirgin edecek boyuttaki keyfî uygulamalar, hukukun üstünlüğünün sadece lafızda kalması gibi durumlar yabancı yatırımcıyı ürkütüyor. Seçimler tekrar edildikten sonra bile yeni Meclis aritmetiğinin bugünkünden farklı olmayacağı, bu yüzden mevcut belirsizliklerin daha uzun süre gündemde kalacağı da ayrı bir endişe kaynağı. PKK’nın saldırılarını şehirlere yayıp sivilleri hedef almaya başlayabileceği ve IŞİD’in kendisine yönelik Türkiye üzerinden gerçekleştirilen operasyonlara misillemede bulunabileceği ihtimalleri, parasını Türkiye’ye bağlamayı tasarlayan yatırımcıyı iki kere düşünmeye itiyor. Kurun aşırı volatilitesi yüzünden öngörülemez kur risklerin yüklenmek istememeleri de bir başka faktör. Yeni gelecekler bir yana, mevcutlar da artan riskleri taşımaktansa buldukları ilk fırsatta, gerekirse zarar yazıp çıkma derdinde. Yoğun sermaye çıkışları yaşanabilir ve bu da liranın değer kaybını hızlandırabilir.
 </p>
 <p>
  Merkez’in faiz artırımındaki gönülsüzlüğü ve siyasilerin para politikalarındaki açıktan etkisinin doğurduğu tedirginlik de bir diğer faktör olarak anılmalı. Geçen hafta normalleşme ve para politikasını basitleştirme için ortaya koyduğu üç başlık altındaki yol haritası da kimseyi ikna edemedi. Üstelik, ekonomistler, Merkez’in tam olarak neyi kastettiğini bile anlamakta güçlük yaşadılar. Merkez, faiz koridorunun, bir hafta vadeli repo ihale faiz oranı etrafında daha simetrik hâle getirilerek daraltılacağını söyledi. Bu açıklama, kimilerince bankalararası borçlanma oranının indirileceği, kimilerince de haftalık repo faizinin artırılacağı şeklinde anlaşıldı.
 </p>
 <p>
  Böylesine belirsizliklerle dolu, öngörülebilirliğin kalmadığı bir ortam, krizler için mükemmel bir zemin sunar. Türkiye’nin mevcut şartlarına bakarak bir sonraki krizinin nereden çıkabileceğine dair tahminde bulunmak gerekirse, en büyük riskin şu an döviz ayağında bulunduğu görülüyor. Mesela, doların lira karşısında bir miktar daha yükselmesiyle, yerli üreticilerin veya ithalatçının ağır maliyet baskısına dayanamayıp ödemeleri aksatması ve hızlanan iflaslar bir anda krize sokabilir ekonomiyi. Fed’in faiz artırımlarını agresif bir yolla gerçekleştirmesi de, Türkiye ekonomisine yıkıcı bir darbe indirir. Veya, OPEC’in bir küçük kararına bakan petrol fiyatlarının yeniden tırmanmasının doğuracağı ödemeler dengesi sarsıntısıyla bir anda krizin içinde bulabiliriz kendimizi.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/krizin-esiginde_552060), [web.archive.org (arşiv bağlantısı)](http://web.archive.org/web/20150910213102/http://www.aksiyon.com.tr/ust-manset/krizin-esiginde_552060)
