# Yemen girdabı

*İbrahim Türkmen 2015.03.31*

<div class="pNewsDetailMainContent" itemprop="articleBody">
 <p>
  Bitmek bilmeyen iç karışıklıklar, Yemen’de Amerikan destekli sünni koalisyonunun harekâtıyla tehlikeli bir sürece evrildi. Mezhep Savaşları korkusu hiç olmadığı kadar şiddetle yükseliyor.
 </p>
 <p>
  Mezhep farklılıkları, sınıfsal düşmanlıklar, sefalet, rakip aşiretler, en aktif el Kaide gruplarının faaliyetleri, Suudi Arabistan’ın güvenlik endişeleri, petrol firmalarının güzergâh emniyeti kaygıları, Amerikan çıkarları, Mısır’ın ticaret güvenliği öncelikleri, İran’ın yayılmacı siyaseti ve daha bir sürü belirsizlikle bunalan Yemen, bütün bir bölgeyi içine çekme potansiyeli taşıyan meşum bir girdaba dönüşüyor.
 </p>
 <p>
  Eylülde ateşlenen ayaklanmayla, Şii Zeydi mezhebine bağlı Husilerin başkent Sana’yı ele geçirmesi üzerine Devlet Başkanı Abdurrab Mansur Hadi, Aden’e kaçtı, buranın da tehlikeye düşmesi üzerine perşembe günü Arabistan’ın başkenti Riyad’a iltica etti. Ülkesini terk etmeden hemen önce de Arabistan’dan askeri müdahale talebinde bulundu. Arabistan’ın bir harekât hazırlığında bulunduğu zaten bir süredir konuşulmaktaydı ve bu açıdan sürpriz olmadı; ama 10 ülkenin katıldığı bir koalisyon marifetiyle bu operasyonun gerçekleştirilmesi şaşkınlık doğurdu. Özellikle daha önceden yine Yemen üzerinden karşı karşıya gelen Mısır ile Suudi Arabistan’ın bu koalisyonun iki başat figürü olarak öne çıkması beklenmedik bir durumdu. Amerika ve Türkiye’nin harekâta desteklerini açıklamasının da özel bir önemi var. Özellikle Amerika’nın istihbarat paylaşımı ve lojistik destek sağlayarak müdahil olması, Suudilerin bir “vekâlet savaşı” yürüttüğüne dair soru işaretlerinin doğmasına yol açtı. Bu endişelerin haklılık payı olsa da Yemen, Riyad yönetiminin kendi çıkarları için de acil bir müdahaleyi zorluyordu.
 </p>
 <p>
  Suudi Arabistan, 100 uçakla Husilerin stratejik mevzilerini ve başlıca askerî birliklerini bombaladı. 150 bin askerle bir kara harekâtına başlayacağını da ilan etti ancak bunun ne zaman başlatılacağı meçhul. Başladığında başarıya ulaşmasının da bir garantisi yok. Yemen, Türklerin de çok iyi bildiği üzere, yabancı saldırgan devletler için içinden çıkması zor bir bataklık gibi. Rakip kabilelerin, bir yabancı işgal anında düşmanlıklarını rafa kaldırıp savunma amaçlı birleştiği daha önce defalarca görüldü.
 </p>
 <p>
  Riyad yönetimi tarihi boyunca hiçbir zaman bu denli büyük bir askeri operasyon gerçekleştirmedi ve tecrübesi zayıf. Üstelik bir kara harekâtı esnasında Yemen’in özellikle kuzey bölgelerindeki sarp coğrafyada bir gayrinizami harp icrası çok kayıplara yol açabilir. Yemen’i ilk fethi esnasında Osmanlı, 8 yılda buraya 80 bin asker göndermiş ve bunlardan sadece 7 bini sağ çıkabilmişti.
 </p>
 <p>
  <img alt="" src="http://web.archive.org/web/20150801031412im_/http://medya.aksiyon.com.tr//aksiyon/2015/03/31/566934.jpg "/>
 </p>
 <p>
  Aksiyon’a değerlendirmelerde bulunan Çanakkale Onsekiz Mart Üniversitesi’nden Prof. Dr. Sedat Laçiner, Yemen’de kavimciliğin çok güçlü olduğunu ve geleneksel yapının hâlâ devam ettiğini söylüyor. Bu durum savaşın illa koalisyonun istediği gibi sonuçlanmayacağı anlamına geliyor. “Karışanı çok oldukça iş daha da çetrefilli hale gelir.” diyor Laçiner.
 </p>
 <p>
  İran, Esed yönetimi eliyle zaten Suriye’de borusunu öttürüyordu ve Amerikan işgali sonrası Irak’ta kendi kontrolünde bir idare tesis etmeyi de başardı. Arap Baharı zamanında Bahreyn’de benzeri bir hareketlenme olduysa da, Arabistan’ın çok daha küçük çaplı bir askerî müdahalesiyle bu önlenmişti. Suriye ve Irak’ta, İran yanlısı iktidarlara karşı mücadele veren gruplara destek sağladığı bilinen Suudi Arabistan, ilk defa Yemen’de doğrudan ve somut bir müdahaleyle sahneye çıktı.
 </p>
 <p>
  İran, temel siyasi doktrini açısından Arap Baharı’nı kendi yayılmacı emelleri için kullanmayı istiyordu. Şiilik İran için sadece bir inanç sistemi değil, aynı zamanda hem iç siyasetini hem de dış siyasetini üzerine kurduğu bir kaide. “Şiilerin yaşadığı her yer İran için bir yayılma alanıdır.” diyen Sedat Laçiner’e göre, Yemen’i İran için özel kılan, buranın stratejik konumu aynı zamanda.
 </p>
 <p>
  Yemen, Kızıl Deniz’in hemen çıkış noktasında. Avrupa ve Amerika’ya giden Körfez ve Arap petrollerinin neredeyse tamamı buradan geçiyor. Amerikan Enerji Bilgi İdaresi’nin (EIA) “Dargeçit” dediği Bab-el Mendeb, Kızıl Deniz ile Aden Körfezi’ni birbirine bağlayan 40 kilometre genişliğinde bir boğaz ve günlük 4 milyon varil sevkiyatı Yemen’in güney kıyıları boyunca gelip buradan gerçekleşiyor. Basra Körfezi’ndeki mevcut İran tehdidine bir de Aden Körfezi’nde bir İran kontrolü, Amerika’nın ve Suudilerin istemediği bir durum.
 </p>
 <p>
  Yemen’deki Şii Zeydiler, inanç olarak İran’dan ziyade Sünnilere daha yakın olsalar da, siyasi açıdan İran etkisine daha teşneler. Bununla birlikte Suudilerin siyasi ve dini doktrinlerine ve hele El Kaide örgütlenmelerine tam anlamıyla düşmanlar.
 </p>
 <p>
  Suriye’ye benzeyen bir ayrışma burada da görüldü. İran, Rusya ve Çin, harekâtın derhal durdurulmasını istedi. Diplomatik çözüm yollarının devamını istediler. İran, Şii Zeydilerin isyanına destek verdiği yönlü ithamları açıkça reddediyor ama diplomatik destek sağladığı bir sır değil. Harekâttan hemen sonra bu ülkeye akaryakıt temin edeceğini söylemesi de kayda değer bir husus. Yine de zaten ekonomik açıdan sıkıntılı günler yaşarken ve bir yandan Suriye’de bir yandan da Irak’ta büyük enerji sarf ederken, Yemen’de aktif ve belirleyici bir siyaset sağlayabilmesi zor.
 </p>
 <p>
  <strong>
   AMERİKA’NIN TUTUMU
  </strong>
 </p>
 <p>
  Amerika’nın doğrudan bir müdahalesi söz konusu olur mu? Laçiner’e göre bu ihtimal mevcut ama öncelikle meşru sebeplerin oluşması gerekli. “Yani yeterince kan akmalı.” diyor Laçiner. Amerika zaten geçen haftaya kadar Yemen’de askeri bir birlik bulunduruyor ve buradaki El Kaide bağlantılı örgütlere karşı genellikle insansız hava araçlarıyla nokta atışı saldırılar düzenliyordu. Abdurrab Mansur Hadi yönetimi de Amerika’nın bu mücadelede müttefiki durumundaydı. Amerika’nın Bab-el Mendeb’in öbür kıyısında, Cibuti’de hâlâ kuvvetli bir askeri birliği bulunuyor. NATO’nun da Aden Körfezi’nde, Somali açıklarındaki korsanlık faaliyetlerine karşı tetikte duran bir filosu bulunuyor.
 </p>
 <p>
  Amerika açısından, El Kaide terörünün en aktif olduğu alanlardan biri haline gelen Yemen özel önem arz ediyor. Yemen’den başlayarak Afrika’da Sudan üzerinden Nijerya’ya dek uzanan geniş bir bölge şiddet yanlısı radikal grupların palazlandığı bir saha haline gelmiş durumda. Laçiner’e göre; bir anlamda Kuzey Afrika’nın bazı bölgeleri, sahra üstü Afrika ve Batı Afrika kıyılarına dek uzanan büyük bir Afganistan oluşuyor.
 </p>
 <p>
  Önümüzdeki dönemde, Türkiye’nin bu yeni gelişmeler ışığında nasıl bir tutum takınması gerektiğine dair tartışmalar göreceğiz. İran ile ilişkilerini geliştirme çabasındaki Türkiye, Suriye gibi mezhep bazlı çatışmalarda ise Suudi Arabistan’la aynı eksende ve İran’ın tam karşısında duruyor. Yemen olayında da kısa süre içinde operasyona yönelik destek açıkladı. Aktif olarak operasyonda yer alması ise şu an için kolay gözükmüyor. Ortadoğu uzmanı Soli Özel’in ifadeleriyle, “İran’ı hedef göstermek, jeopolitik bir mücadeleyi yalnızca mezhep dili üzerinden tanımlamak, Türkiye açısından pek akıl kârı değil.”
 </p>
 <p>
  <strong>
   BURA YEMEN'DİR
  </strong>
 </p>
 <p>
  Romalıların “Arabia Felix” (Mutlu Arabistan) diye andıkları ülke bugün belki de dünyanın en mutsuz bölgelerinden biri. Yemen’in nüfusu 2014 sayım sonuçlarına göre 24 milyonun biraz üzerinde ve bu sayının yarısından biraz fazlası 15 ve 50 yaşları arasında. Zeydilerin bugün toplam nüfus içindeki payı yüzde 35. Sünniler yüzde 64 ve geri kalan yüzde 1 ise diğer dinlerin mensuplarından oluşuyor. Kişi başına gayrisafi milli geliri 1,470 dolar.Zeydilerin Yemen’de ilk siyasi birlik kurmaları Yahya bin al-İmam tarafından 897 yılında gerçekleşti ve o günden bu yana Yemen, Sünnilerle Şiiler arasında iktidar mücadeleleriyle geçti. Osmanlı İmparatorluğu, Baharat Yolu’nun emniyeti ve Kızıl Deniz’de artan Portekiz faaliyetlerine karşı Hicaz’ın müdafaasını sağlama almak gayeleriyle 1538 yılında Yemen’i fethettiyse de ülkenin dağlık bölgelerindeki Zeydi aşiretlerin günümüzün gerilla faaliyetlerine benzeyen saldırıları ile uzun süreli bir hakimiyet kuramadı. 1635’te Yemen’i terk etmek zorunda kalan Osmanlı, İngilizlerin Hindistan yolunda bir kömür istasyonu kurmak için bu ülkeye ilgi göstermeye başlaması üzerine 1839’da yeniden sefer düzenledi ve eski çatışmalı macera tekrar başladı. Zeydi isyanlarıyla başedemeyince hakimiyeti kaybetti ve Lozan’la tamamen çıktı.
 </p>
</div>


Kaynak: [www.aksiyon.com.tr](http://www.aksiyon.com.tr/dis-haber/yemen-girdabi_550332), [web.archive.org (arşiv bağlantısı)](http://web.archive.org/web/20150801031412/http://www.aksiyon.com.tr/dis-haber/yemen-girdabi_550332)
