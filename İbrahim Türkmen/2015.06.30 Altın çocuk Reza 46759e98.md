# Altın çocuk Reza

*İbrahim Türkmen 2015.06.30*

<div class="pNewsDetailMainContent" itemprop="articleBody">
 <blockquote>
  <p>
   4 bakanın başını yiyen Yolsuzluk operasyonunun sembol ismi “hayırsever işadamı” Reza Zarrab... tim’in ödül töreninde, bu defa iki başka bakanla arz-ı endam etti. biz de merceği, Türkiye’nin en tanınan ama en az bilinen bu işadamına çevirdik.
  </p>
 </blockquote>
 <p>
  Türkiye İhracatçılar Mec-lisi’nin (TİM) 20 Haziran günü düzenlediği ödül töreninden bir fotoğraf karesi kamuoyunda büyük yankı doğurdu. 62. Hükümet’in iki bakanı, İranlı işadamı Reza Zarrab’a mücevher sektöründeki ihracat şampiyonluğunu kutlamak için bir plaket veriyor, TİM Başkanı da kolunu uzatıp plakete dokunmaya çalışıyordu. Cumhurbaşkanı Recep Tayyip Erdoğan’ın huzurunda çekilen bu kare, 17-25 Aralık sonrası Türkiye’yi anlatan bir fotoğraf albümü yapılsa, kapak resmi olarak kullanılabilecek simgesel değere sahip birkaç resimden biri olurdu.
 </p>
 <p>
  Dönemi anlatan bir diğer simge resimde de yine Zerrab’ın gölgesi vardı. Ev ve iş yerindeki aramalarda ele geçirilen 1 milyon TL, 800 bin Euro, 60 bin dolar ve iki kilo altın, Zarrab’ın adamı Abdullah Happani tarafından bavul ve sırt çantasıyla adliyeden geri alınıyordu bu karede. Hem de faiziyle… Bu kare ‘paraları darbe planlayan polis koydu’ savunmasını çökertti. Ödül fotoğrafı ise AK Partililerin en azından bir kısmının 7 Haziran’ın mesajını doğru okumadığını gösterdi. Hâlâ Reza Zarrab’a ödül vermek parti içinde bile tepkiyle karşılaştı.
 </p>
 <p>
  Şimdilerde daha çok polis-adliye ve ekonomi habercilerinin gündeminde yer alsa da, Reza Zarrab, ya da Türkiye’de bazen kullandığı adıyla Rıza Sarraf, uzun yıllar sadece magazin haberlerinin ilgi alanındaydı; şarkıcı ve dizi oyuncularının özel hayatında neler yaptıklarını takip etmekten zevk alan kesim dışında fazla tanınmıyordu. Sevgililerine aldığı milyon dolarlık hediyeler ve lüks harcamalarıyla gündeme gelen Zarrab, magazin sayfalarını genellikle es geçen ekonomi muhabirlerinin radarında çoğunlukla silik bir imgeydi.
 </p>
 <p>
  <img alt="" src="http://web.archive.org/web/20150726121134im_/http://medya.aksiyon.com.tr//aksiyon/2015/06/30/569536.jpg "/>
  17 Aralık 2013 tarihinde sabah saatlerinde gündeme bomba gibi düşen ve sonrasında meydana gelen hercümerçlerle sadece siyaseti ve ülkenin hukuk sistemini değil, rejimini bile alt üst eden yolsuzluk soruşturmalarının tam merkezinde yer aldı ismi. AKP’nin 7 Haziran seçimlerinde Meclis çoğunluğunu yitirip bir koalisyona mecbur kalmasına en çok üzülenlerden birinin Zarrab olduğunu tahmin etmek zor değil. Yeni Meclis’in kapatılan yolsuzluk dosyalarını yeniden görüşmeye kalkması hâlinde, bu işadamının bu defa ilki kadar ucuz kurtulamayacağını söylemek mümkün.
 </p>
 <p>
  <strong>
   SAATLER… KUTULAR…
  </strong>
 </p>
 <p>
  Medyaya düşen tapeler ve Meclis’e taşınan fezlekeler sayesinde, Zarrab’ın eski Ekonomi Bakanı Zafer Çağlayan’a 700 bin lira değerinde bir saat hediye ettiğini öğrendi Türkiye. İddiaya göre adamları, dönemin AB bakanı Egemen Bağış’a çikolata kutularında yüz binlerce dolar ve Euro taşıyordu. Eski Halk Bankası Genel Müdürü Süleyman Aslan’ın evinde bulunan içi döviz balyalarıyla dolu ayakkabı kutuları da bir şekilde Zarrab’la ilişkilendiriliyordu. İçişleri Bakanı Muammer Güler, bu adama “senin önüne yatarım” diye koruma teminatı veriyordu.
 </p>
 <p>
  <img alt="" src="http://web.archive.org/web/20150726121134im_/http://medya.aksiyon.com.tr//aksiyon/2015/06/30/569538.jpg"/>
 </p>
 <p>
  Dönemin başbakanı, bugünün cumhurbaşkanı Recep Tayyip Erdoğan ise onu “hayırsever bir işadamı” olarak methediyordu. Erdoğan, Zarrab’ı önceden tanıyordu. MİT’in, 17 Aralık operasyonundan 8 ay önce Zarrab’ın bazı bakanlarla ilişkileri hakkında bilgilendirdiği ve bu ilişkilerin ortaya çıkması hâlinde hükümeti sarsacak bir tesir doğuracağı uyarılarını içeren bir raporu, operasyonu takip eden haftalarda gazetelere yansımıştı.
 </p>
 <p>
  İstanbul Adli Tıp Kurumu, incelemeleri neticesinde bu tapelerin orijinal olduğunu ve üzerinde bir montaj bulunmadığını tespit etti. Meclis Soruşturma Komisyonu’ysa, aylarca süren incelemeleri sonucunda rüşvet çarkını tespit etti. Gerçi bunların tamamı Meclis tarafından hasıraltı edildi ve Başsavcılık bütün yolsuzluk dosyaları hakkında takipsizlik kararı vererek dosyayı kapattı. Zarrab üç aydan kısa bir süre tutuklu kaldıktan sonra, 28 Şubat 2014’te salıverildi.
 </p>
 <p>
  Olaylı ödül töreninin hemen öncesinde de Zarrab medyanın gündemini yeni usulsüzlük iddialarıyla meşgul etmekteydi. Kanlıca’da 2011 yılında eşine doğum günü hediyesi diye 40 milyon liraya aldığı ve izinsiz çivi bile çakılamayacak Mehmet Arif Bey yalılarına kaçak kat çıktığı, bunların arasına dışarıdan görülen asansör kurdurduğu ve önüne deniz araçlarının yanaşabilmesi için elektrikli iskele yaptırdığı iddiaları yer almıştı medyada. Beşiktaş’ın yeni yaptırdığı Vodafone Arena Stadı’ndan 1 milyon 200 bin liraya loca satın alması da gündem oldu.
 </p>
 <p>
  Süreç, Reza Zarrab’ın aslında kim olduğuna dair soruları gündemin üst sıralarına taşıdı. O kadar incelenmesine rağmen, İran doğumlu, Azeri kökenli bu genç işadamının geçmişi ve işleri hakkındaki bilinmezlik perdesi hâlâ tam anlamıyla sıyrılabilmiş değil.
 </p>
 <p>
  Zarrab’ın, AKP’nin propaganda kanallarından AHaber’de, bir Türk bayrağı fonu önünde 19 Nisan 2014 tarihinde çıktığı program, onun kamuoyunun huzurunda ilk defa arz-ı endam ettiği mecra oldu. Bu programda da hayatı ve geçmişi hakkında çok şey anlatmadı. Yaptığı işlerin en ufak bir kanunsuzluk taşımadığına ve Türkiye’yi çok sevdiğine dair fikirlerini paylaştı. Bir de Türkiye’nin cari açığını kapattığını iddia etti bu programda. Bu iddiasındaki tutarsızlık barizdi ve dönemin Ekonomi Bakanı Ali Babacan bile, en basit şekliyle İran’dan enerji ithalinin altın yoluyla ödenmesi şemasında bir aracı ve komisyoncu olan Zarrab’ın cari açığın finansmanına net bir katkısı bulunmadığını ifade edecekti.
 </p>
 <p>
  Babasının 1976’dan beri Türkiye’de sabit ikameti bulunduğu ve kendisinin de 1984’ten bu yana, yani 1 yaşından itibaren Türkiye’de yaşadığı bilgilerini de bu program sayesinde öğrendik. Sunucu ona İran’ın en zengin işadamı olan ve şu sıralar yolsuzluk ve rüşvetten dolayı mahkûm Babek Zencani ile iş ilişkilerinden dolayı İran ajanlığı iddialarını hatırlattığında, kendisinin sadece bir işadamı olduğunu söyleyerek cevap verdi.
 </p>
 <p>
  Zarrab gerçekten de çekirdekten bir işadamıydı. 2010’da kardeşi Muhammed, Abdullah Happani, İran’da yaşayan Amir Fathrazi ve Hamid Reza Fathrazi ile ortak kurduğu Royal Holding AŞ’nin web sitesinde şu an bulunmayan bir tanıtım yazısı, Zarrab’ın 12 yaşından itibaren iş dünyasında bulunduğunu söylüyordu. “1996’dan beri Al Nafees Exchange ve Al Salam Center Exchange firmaları ile Dubai’de finans ve para piyasalarında faaliyet gösteren Rıza Zarrab, Türkiye’deki ilk ticari atılımına 2008 yılında kurduğu Royal Denizcilik AŞ firması ile başlamıştır.” diye yazıyordu aynı kaynakta.
 </p>
 <p>
  <strong>
   GÜNEL’DEN GÜNDEŞ’E
  </strong>
 </p>
 <p>
  Zarrab’ın adı ilk defa Günel Zeynelova’nın uzatmalı sevgilisi olarak Türk insanının kulaklarına çalındı. Günel, İbrahim Tatlıses’in bir Azerbaycan konserinde keşfedip Türkiye’ye getirdiği bir çocuk yıldızdı. 1998 yılının sonunda çıkardığı “Ne Olur Allah’ım” albümündeki “Didem” şarkısı özellikle çok tutuldu. Zarrab ile Günel’in 2000 yılında Bakü’de başlayan ve 8 yıl sürecek ilişkileri, Zarrab’a magazin dünyasının kapılarını açtı.
 </p>
 <p>
  Zarrab çocukluktan çıkıp ilk gençlik yıllarını yaşadığı bu dönemde, iş hayatında da ilerliyordu. Arada fırsat bulunca şarkı sözü yazarlığı da yapıyordu. Zarrab’ın söz yazarlığı başarılı bulunmuyordu sanat eleştirmenlerince, ne var ki o camiada sahip olduğu çevresi sayesinde yine de iş yapıyordu.
 </p>
 <p>
  2008 yılında Günel ve Zarrab olaylı bir şekilde ayrıldıklarında magazin sayfalarının manşetlerine çıktılar. Zarrab, Günel’in kendisini ölümle tehdit ettiği şikâyetiyle dava açtı. Şimdiki eşi Ebru Gündeş de şarkı yarışması Pop Star Alaturka’nın yapımcı ve sunucusu Osmantan Erkır ile birlikteliğine aynı aylarda son verdi ve bu ikisi arasında, lüks arabalar, Boğaz’da yalılar, yatlar ve milyon dolarları bulan hediye haberleriyle birlikte anılan sansasyonel bir ilişki başladı.
 </p>
 <p>
  Zarrab, Gündeş’le ilişkisinin başladığı günlerde verdiği bir röportajda magazin haberleriyle anılmaktan şikâyet ediyor ve işadamı niteliğiyle gündemde yer almak isteğini dile getiriyordu. Zarrab’ın buhranına, Milliyet gazetesinin gedikli magazincilerinden Ali Eyüboğlu’nun, 2010 yılının temmuz ayında kaleme aldığı bir yazısı şahadet edecekti. Yazıdaki “Gündeş’in eşinde ciddi bir ‘panik atak’ başladı. O nedenle çift, neredeyse haftanın üç gününü hastanede geçiriyor.” bilgisine bir yalanlama gelmemişti. Zarrab, “Galiba kalp krizi geçiriyorum.” diye hafakanlarla soluğu hastanede alıyordu.
 </p>
 <p>
  Zarrab’ın sağlığı hakkında bir diğer ayrıntı, savcılık ifadesinde ortaya çıktı. İşadamı, kanser olduğunu ve kemoterapi görmesi gerektiğini söylemişti. Bu sözleri İbrahim Tatlıses şöyle yorumlayacaktı: “Hastayım demişse doğrudur. Panik atağı olan bir arkadaşımdır. Olaylar olmadan iki gün önce telefonla konuştuk, ‘Kanser teşhis ettiler bende’ dedi, ‘Fazla büyütme’ dedim. Telefonlarını dinledilerse kayıtlarda vardır.” diyordu.
 </p>
 <p>
  Zarrab bir meçhul. Nasıl bu denli yükseldi, genç yaşında ne türlü ticari bağlantı ve faaliyetlerle ihracat şampiyonlarının arasında yer buldu? Bir sır. Neler yaptı da Erdoğan’ın “hayırsever bir işadamı” övgüsüne mazhar olabildi? 17 Aralık soruşturmalarına dek Zarrab’ın tam olarak ne işlerle meşgul olduğu ve bu kadar lüks bir hayatı finanse etmeye yetecek geliri nasıl kazanabildiği bir muamma. Ama yolsuzluk dosyalarına yansıyan bilgi ve belgeler, bu işadamının İran’a yönelik uluslararası yaptırımların aşılması için kurulan bir düzenin Türkiye ayağındaki en önemli figür olduğunu ortaya koydu.
 </p>
 <p>
  Zarrab’ın hayatındaki kırılma noktasının İranlı işadamı Babek Zencani ile tanışması olduğu söylenebilir. Zencani bugün İran’da, Türkiye’dekinden kısa bir süre önce başlayan bir yolsuzluk ve rüşvet operasyonunun neticesinde tutuklandı ve ağır suçlamalarla karşı karşıya. 2013 yılının son günlerinde hapse atıldığında, Zencani sadece 39 yaşında olmasına rağmen İran’ın en zengin adamıydı. Ülkenin altın karşılığında petrol ve gaz satışıyla yaptırımları aşmak için kurduğu sistemin devlet dışındaki kilit noktasında sahibi olduğu Sorinet Grup vardı.
 </p>
 <p>
  Hasan Ruhani, Mahmut Ahmedi-nejad’ın yerine devletin başına seçilince, “imtiyazlı şahısların” mesul olduğu devasa mali yolsuzluğa karşı bir savaş başlattığını duyurmuş ve arkasından gelen dalgada Ahmedinejad’ın has dairesinden olduğu bilinen Zencani derdest edilmişti. Devlete ödemesi gereken 2 milyar doları zimmetine geçirmekle itham ediliyordu.
 </p>
 <p>
  <strong>
   ZENCANİ’YLE ORTAKLIK
  </strong>
 </p>
 <p>
  <img alt="" src="http://web.archive.org/web/20150726121134im_/http://medya.aksiyon.com.tr//aksiyon/2015/06/30/569537.jpg "/>
  Zencani, 2010 yılındaki büyük patlamasından evvel, Türkiye’ye koyun postu satışı yapmış, ancak işlerinin ters gitmesi yüzünden iflas etmişti. Ardından kısa bir süre hapis yatmıştı. Bir müddet Türkiye’de kalarak, kriz yönetimi üzerine eğitim almıştı. Bu sırada Türkiye’de kozmetik üzerine faaliyet gösteren Kont isimli bir de şirket kurmuştu.
 </p>
 <p>
  Yolsuzluk soruşturmasında yasal takibe takılan bir mail yazışması, Zarrab ile Zencani’nin tam da operasyonun gerçekleştiği hafta Antalya’daki bir otelde bir araya geleceklerini gösteriyordu. Operasyon, soruşturmanın deşifre olduğu şüphesiyle erkene alınınca bu görüşmenin takibi yapılamadı. O günlerde Türkiye’deki operasyonla ilgili konuşan Zencani, Zarrab’la ilişkisini kabul ediyor ama onun patronu olduğu iddialarını reddediyordu. “Aramızdaki iş ilişkisi, toplam ticaretimin binde birinden bile daha azdır. Bunların da tamamı resmen kayıtlıdır.” diye konuşmuştu Zencani.
 </p>
 <p>
  Zencani kendini İran Devrim Muhafız-ları’nın bir dalı olan “Besiç”in ekonomik temsilcisi olarak niteliyor ve faaliyetlerini rejimin hizmeti için yaptığını söylüyordu. Ancak, bu niteliği onu kurtaramadı. Batı ile ilişkileri geliştirme ve nükleer araştırmalar konusunda tavizler vererek yaptırımları kaldırma hedefindeki Ruhani yönetimi, eskiden kullanışlı olan ancak yeni dönemde yük olması kaçınılmaz sistemin aktörlerini tasfiye ediyordu.
 </p>
 <p>
  Zencani’nin akıbeti Zarrab’ı da bulabilirdi. Erdoğan, ilk gün “hukuki süreç” diye hakkındaki soruları geçiştirdiği yolsuzluk soruşturmalarını, çok geçmeden kendi iktidarına karşı bir darbe olarak niteledi. Başbakan, soruşturmaların birinci gününü atlatınca, “hukuki süreç” söylemini terk edip, konuyu çözmüş biri olarak çıktı kamuoyunun önüne. Ona göre birtakım yabancı güçler kendi ayakları üzerinde durma yolunda ilerleyen Türkiye’yi kaybettiklerini görmüş ve ülkeyi kendi güdümlerinden çıkaran Erdoğan hükümetini devirme kararı almıştı. Soruşturma dosyasında yer alan ve her biri mahkeme kararıyla, tamamen usulüne uygun elde edilen tapeler “montaj ve dublaj”dı. 24 Aralık tarihinde uçakta gazetecilerle sohbetindeki ifadelerine göre de, Zarrab hayırsever bir işadamıydı.
 </p>
 <p>
  <strong>
   EN KONUŞULAN ÖDÜL
  </strong>
 </p>
 <p>
  Ekonomi Bakanı Nihat Zeybekçi ödül töreni sonrası kopan fırtınanın ardından önce bir rahatsızlık ibraz ettiyse de sonrasında Zarrab ile aynı karede yer almasını savunmaya başladı. Twitter adresinden bir dizi açıklama yapan bakan ödülü hak edenlerin tamamen objektif kriterlere göre, firmaların satış hacimleri baz alınarak tespit edildiğini iddia etti. Ardından, “Adam olmak zordur, adamlığın hakkını verip dik durmak daha zor. Nasıl eserse essin dönek rüzgâr, dik durduk. Elhamdülillah, satmadık, satmayız.” gibi delikanlılık aforizması paylaştı takipçilerine. AKP’nin tabanı, partileri için en klişe sloganlardan birini kullanarak, bakana “dik dur, eğilme” tezahüratı yolladılar.
 </p>
 <p>
  Zeybekçi’nin bu “satmadık,” sözünü podyumda plaketin öbür ucundan tutan Bakan Numan Kurtulmuş’a yönelik ağır bir yaylım ateş olarak yorumlayanlar oldu. Zira Kurtulmuş, lafı kıvırmadan açık bir şekilde Zarrab’la aynı karede yer almaktan duyduğu rahatsızlığı ortaya koymuştu. Kurtulmuş, “Keşke bu töreni düzenleyenler kime ödül vereceğimizi bize önceden söylemiş olsalardı. Önceden bu isme ödül vereceğimi biliyor olsa idim o karenin içinde yer almazdım ve bu karenin ortaya çıkmış olması, bu fotoğrafın ortaya çıkması, inanın ki herhâlde en çok bana rahatsızlık vermiştir.” diye konuştu. TİM, şirketin genel müdürünün çağrıldığını ama Zarrab’ın geldiğini söylüyordu. Oysa sonradan gazeteler, davetiyenin açıkça Zarrab’ın namına gönderildiğini gösterecekti.
 </p>
 <p>
  Kurtulmuş’un bu tabloda yer almasının ayrı bir anlamı vardı. Kendisi HAS Parti’nin başında AKP’ye en sert eleştirileri yaparken, en çok iktidar partisinin akçeyle ilişkilerindeki sefahatini eleştiriyordu. “Harun gibi geldiler, Karun oldular” sözü, AKP’ye geçtikten sonra ne kadar tevil etmeye çalışsa da, onun adına tescillenmişti ve sonradan eleştirdiği iktidarın çarklarından biri hâline gelmiş olan bu bakan bile yolsuzluk soruşturmalarının sembol ismine ödül takdim etmesini sindiremedi.
 </p>
 <p>
  <strong>
   KURTULAMAMIŞ!
  </strong>
 </p>
 <p>
  Erdoğan’ın dile getirdiği “hayırsever işadamı” teminatı Kurtulmuş için bir anlam ifade etmemişti anlaşılan. TİM’in ödül töreninde Erdoğan’ın bizzat hazır bulunması ve ödülün onun huzurunda verilmesi de yeterli olmamıştı.
 </p>
 <p>
  Yolsuzluk soruşturmalarını yürüten bütün savcılar görevden alınıp 10 binlerce polisin yerleri değiştirildikten sonra, 28 Şubat 2014 tarihinde salıverildiğinde Erdoğan’ın “Hak yerini buldu.” diye memnuniyetini göstermesi de Kurtulmuş’un nezdinde Zarrab’ı ibra etmemiş. Zarrab’ın polis tarafından el konulan paraları daha sonra kendisine faiziyle iade edildiğinde, valizlerle paraların taşındığı görüntüler de Zarrab’ın masumiyeti hakkında başbakan yardımcısını ikna edememiş. Bu paraların 55 bin liralık faizini Kızılay’a bağışlaması bile Kurtulmuş’un gözünde Zarrab’ın hayırseverliğine bir delil teşkil edememiş. Bakanlar hakkındaki yolsuzluk iddialarının Yüce Divan’a taşınması amacıyla Meclis’teki görüşmeler, kendisi ve partisi tarafından reddedildiği hâlde Kurtulmuş, bu şahıs hakkındaki şüphelerinden kurtulabilmiş değil. Ve son olarak, Başsavcılık 17-25 Aralık yolsuzluk dosyalarının tümü hakkında takipsizlik kararı vermesine rağmen, Kurtulmuş’un idrakinde Zarrab, hâlâ aynı karede yer alınması sakıncalı bir şahıs olarak duruyor.
 </p>
 <p>
  Kurtulmuş’un bu kadarcık bir rahatsızlığı bile parti ve partinin medyadaki kalemleri nezdinde isyan hamlesi olarak telakki edildi. Erdoğan’a âşık olduğunu ilan eden Ethem Sancak’ın mülkiyetindeki Star gazetesinden Murat Çiçek, “Haklarında sadece paralelin ve birlikte iş tuttuğu mahfillerin algı yönetimi olan, bu konuda herhangi bir ceza almayan isimleri “vebalı” gösteren bu kesimlerin değirmenine su taşıdı Başbakan Yardımcısı.” diye yazdı.
 </p>
 <p>
  <img alt="" src="http://web.archive.org/web/20150726121134im_/http://medya.aksiyon.com.tr//aksiyon/2015/06/30/569541.jpg "/>
 </p>
 <p>
  <strong>
   “BARİ HEYKELİNİ DİKİN”
  </strong>
 </p>
 <p>
  AKP’nin medyadaki kadrolu kalemlerinden Abdülkadir Selvi ise Zarrab’a ödül verilmesine ağır eleştiri getirerek kendi mahallesinde Zarrab’a karşı çıkanların başını çekti. Yeni Şafak’ın 24 Haziran nüshasındaki köşesinde Selvi, Zarrab’ı yolsuzluğun simgesi olarak niteliyor ve onu AKP’nin oylarının düşmesinin bir nedeni olarak gösteriyordu. “Seçim sonuçları Rıza Sarraf ve 4 bakanın AK Parti’ye verdiği zararı ortaya koydu. Bu konuda AK Parti’nin kendi tabanına, Türk milletine çok samimi bir özür borcu var. Oysa tam tersi yapılıyor. Milletle dalga geçilir gibi Rıza Sarraf’a plaket veriliyor.” diye yazdı Selvi. Seçimlerden mesaj böyle mi alınırdı? “Oldu olacak Rıza Sarraf’ın heykelini dikin, 4 bakanı da seçim afişi yapın olsun bitsin bu iş.” sözleriyle yazısını noktaladı.
 </p>
 <p>
  Selvi’nin eleştirilerinde haklılık payı olmasına rağmen, katılacak herkesin tek tek tespit edildiği ve Cumhurbaşkanlığı protokol kurallarının uygulandığı bir toplantıya Zarrab’ın Erdoğan’dan habersiz gelemeyeceği de bir vakıa olarak görülüyor. Siyasi yorumcular, bu resmin verilmesinin bizzat Erdoğan’ın bilgisi dahlinde olduğunu düşünüyor. Koalisyonu dayatan 7 Haziran seçimlerinden Erdoğan’ın hiç memnun kalmadığı sır değil.
 </p>
 <p>
  <strong>
   Fotoğraf çürümenin sembolü
  </strong>
 </p>
 <p>
  - CHP Genel Başkan Yardımcısı Sezgin Tanrıkulu: Bir akıl tutulması. Veren bakanlar bakımından da bir akıl tutulması. Büyük bir ayıp, rezalet.
  <br>
   - Eski AKP Milletvekili Suat Kınıklıoğlu: Çürüme…
   <br>
    - MHP Genel Başkan Yardımcısı Atila Kaya: Reza Zarrab’a verilen bu ödülle AKP, yolsuzluğu ödüllendirmiş oldu. Bakanları rüşvete bağlamış birine bakanlar tarafından ödül verilmesi manidardır. AKP içindeki yozlaşmanın resmidir.
    <br>
     - Eski Anavatan Partisi Genel Başkanı Nesrin Nas: İnsan utanma duygusunu özler mi? Özlüyorum işte. Utanan, yüzü kızaran insanları özlüyorum.
     <br>
      - MHP Genel Başkan Yardımcısı Oktay Öztürk: Onlar, milletin yolsuzluklar karşında verdiği hükmü bile kabul etmiyorlar.
      <br/>
      - BBP Genel Başkan Yardımcısı Kaptan Kartal: Bir tarafta şaibe, rüşvet, yolsuzluk iddiaları ayyuka çıkmış, devletin bakanları bunlara ödül veriyor. Ama diğer tarafta bir PKK’ya, KCK’ya, yolsuzluklara operasyon yapan polis evlatları, vatan çocukları cezaevlerinde, meslekten ihraç edildi.
      <br/>
      - CHP İstanbul Milletvekili Mahmut Tanal: Ülkede suçla mücadele eden insanlar cezaevinde ama o şaibeden kurtulamamış olanlar da dışarıda ödüllendiriliyorsa artık söylenecek bir şey yok.
      <br/>
      - Eski Bakan Gürcan Dağdaş: Reza’ya bakanlar ödül vermişler! Muhtemel pahalı saat, en iyi ayakkabı ve çikolata kutusu tedarikçiliğinden vermişlerdir. Haklılar, en iyisi o.
      <br/>
      - BBP Genel Başkan Yardımcısı Remzi Çayır: Tarih, adalet, millet size ne diyecek? Bunları düşünmek lazım.
      <br/>
      - Prof.Dr. Sedat Laçiner: ‘Pes’ diyorum artık. Öneriyorum, yılın hayırseveri ödülü de Reza Bey’e verilmelidir. Fakat bu kez en az 5 bakan ödülü vermelidir.
      <br/>
      - Gazeteci Ergun Babahan: Hırsızın ahlak dersi verdiği bir ülke Türkiye.
      <br/>
      - Eski Maliye Bakanı Zekeriya Temizel: Adam gümrükte bir bavul mücevherle yakalanmış. ‘Ne bunlar’ diye sorulunca ‘Kuşyemi’ demiş. ‘Böyle kuşyemi olur mu?’ şeklinde sıkıştırılınca ‘Ben önlerine koyacağım, yerlerse…’ Aynen öyle ‘yerseniz’.
     </br>
    </br>
   </br>
  </br>
 </p>
 <p>
  <strong>
   Nasıl ihracat şampiyonu oldu?
  </strong>
 </p>
 <p>
  <img alt="" src="http://web.archive.org/web/20150726121134im_/http://medya.aksiyon.com.tr//aksiyon/2015/06/30/569539.jpg "/>
  Royal Holding bünyesinde faaliyet gösteren Safir Altın 2012’de 5 milyon lira sermaye ile kurulmuş ve aynı yıl 5,5 milyar dolarlık altın ihraç etmişti. Bu o yılki toplam altın ihracatının yarısına yakın bir meblağ tutuyordu. 2013 yılına kadar Zarrab İran’ın ihracatının ödemeleri için bu ülkeye altın naklediyordu. Amerika’nın yaptırımları, İran’ı uluslararası mali işlemler iletişim kanalı SWIFT sisteminden dışladığı için bu ülke ihraç ettiği malların bedelini tahsil edemiyordu. Altınla ödeme sistemi bir çıkış sundu ve Türkiye’nin altın ithalatı 2012’de patladı.
 </p>
 <p>
  AKP’nin gazeteleri de dâhil bütün medya bu artışın sebeplerini araştırdı ve altının Türkiye’de fazla oyalanmadan İran’a yollandığını keşfetti. Ekonomiden sorumlu Başbakan Yardımcısı Ali Babacan da ilişkiyi kabul etmek durumunda kalacak ve bu yöntemin ambargoyu delmek için yapıldığını söyleyecekti. Bu şemada Halk Bankası bir köprü gibi kullanılıyordu. Bir yandan Suriye’de karşı karşıya kaldığımız ve ağır suçlarla itham ettiğimiz İran’a, bu zor zamanında hayat öpücüğü vermekteki acelemizin sebepleri de o sıralar epeyce gündeme gelmişti.
 </p>
 <p>
  İran’a altın satışı da 2013 yılının temmuz ayındaki yaptırımların genişletilmesi dalgasında yasaklar arasına alındı ve Türkiye’den bu ülkeye yönelik altın ticareti neredeyse durma noktasına geldi. Uzmanlar, Zarrab’ın badireyi atlattıktan sonra altın transferini ihracat ürün sınıflandırmasındaki mücevher kalemi üzerinden gerçekleştirmeye başladığını iddia ediyor. Söz konusu nakil de Safir Altın yerine Volgam Gıda marifetiyle yürütüldü.
 </p>
 <p>
  Habertürk’ten Rahim Ak, altının artık külçe şeklinde satışının yasaklanması sonrası ticaretin, küçük işlemlerle bükülüp bilezik görüntüsü verilmiş yarım kiloluk altın çubuklar şeklinde gerçekleştirildiğini yazdı. İşin daha da ilginci, neredeyse hiç vergi ödemeyen Zarrab’ın bu ticaretten 40 milyon dolar gibi bir vergi iadesi alabileceği ihtimali oldu. Zarrab’ın bu iadeyi alıp almadığı bilinmiyor.
 </p>
 <p>
  Altın piyasaları uzmanı Mehmet Ali Yıldırımtürk, mücevher gibi külçe altın satışı ihtimalini dışlamamakla birlikte, böylesine bir tasarrufa ihtiyaç bulunmadığını söyledi. Bugün fason üretimin hayli yaygın ve gelişmiş olduğunu, hatta markalı üreticilerin bile fasonu tercih ettiğini kaydeden Yıldırımtürk, Zarrab’ın mücevher naklini ne surette yaparsa yapsın, resmî prosedürlerin dışına çıkılmadığı müddetçe bu ticarette bir sıkıntı bulunmadığı görüşünde.
 </p>
 <p>
  Ekonomist Uğur Gürses ise Zarrab’a ihracat ödülü verilmesinin garabetine başka bir açıdan eleştiri getirdi. “Eğer Türkiye, hangi mücevher formundadır bilmiyorum, İran’dan yaptığı enerji ithalatının parasını şimdi de ‘mücevher’ ile ya da ‘mücevher kodu altında’ ödüyorsa ki öyle, bunların dövizi gelmiyor demektir, ihracatçıların örgütü ne demeye ‘ihracat şampiyonu’ diyerek kabine üyelerinin eliyle ödül vermektedir? Öyle ya ihracatçılara ödül vermenin bir açısı var; ülkeye döviz kazandırıyorlar. TİM, ithalat bedelini altınla ödeyene ödül vermiş oldu.” diye yazdı Radikal’deki köşesinde.
 </p>
 <p>
  Volgam Gıda, 17 Aralık dosyalarında, sahte faturalarla hayalî ihracat suçlamalarının merkezindeydi. Tapelere yansıyan konuşmalarda, Zarrab, yardımcısı Happani ile Volgam’ın kârı üzerinde konuşuyor. Happani ise, “İhracat yok bunlar şey, gıda hepsi.” cevabını veriyor. Soruşturma dosyasına giren 300 sayfalık raporda bu durum “sahte belgelere dayanan hayalî transit gıda ticareti” olarak niteleniyordu. Yine tapelerde Süleyman Arslan ve Genel Müdür Yardımcısı Hakan Atilla oldukları ileri sürülen iki kişi arasında bir görüşme yer alıyor. Atilla, Zarrab’ın firmasının 5 bin ton taşıma kapasiteli gemilerle 150 bin ton mal taşınıyor gibi gösterdiğini, gemi yükü olarak gösterilen buğdayın menşe ülke gözüken Dubai’den alınamayacağını anlatarak, bu tür ayrıntıların sıkıntıya sebep olacağını söylüyor.
 </p>
 <p>
  <strong>
   MEDYANIN MERCEĞİNE ALTINLA GİRDİ
  </strong>
 </p>
 <p>
  <img alt="" src="http://web.archive.org/web/20150726121134im_/http://medya.aksiyon.com.tr//aksiyon/2015/06/30/569543.jpg "/>
  Zarrab hakkında haberler, 17 Aralık arifesinde aralarında hükümete yakın gazetelerin de bulunduğu medya organlarında yer buluyordu. Gana’dan kanunsuz bir şekilde taşınan 1,5 ton altın skandalı ilkin Haber Türk gazetesinde duyuruldu. İddialar vahimdi. Zencani’nin şirketi, Gana’dan yüklediği altını maden numuneleri diye göstermişti. Dubai’ye gitmesi gereken uçak Atatürk Hava Limanı’na uğrayınca, değersiz olması gereken madenlerin uçakla taşınmasından ve güzergâhı uzatma pahasına İstanbul’a uğramasından işkillenen bir memurun araması ile altınlar keşfedilmişti. Uçak 17 gün bekletildi ve bu arada Zarrab’ın müdahalesi ile “eksik belgeler” tamamlanıp uçak tekrar yoluna koyuldu. Daha sonra Meclis fezlekelerine de yansıyan bu olay, uçaktaki kargonun 292 kilo eksildiğini ortaya koyacaktı. Bu konu, yolsuzluk operasyonlarından çok önce, Milliyet ve Akşam gazetelerince de işlendi.
 </p>
 <p>
  Yeni Şafak’ta yer alan Türk-Leaks başlıklı manşet haber ise, offshore merkezlerindeki 350 tabela şirketinden iki Türk firmasına 10 ayda 6,2 milyar dolar değerinde yabancı para transferi gerçekleştirildiğini ortaya koyuyordu. Bu miktar kademeli olarak Dubai, Çin, Azerbaycan ve İran merkezli yaklaşık 50 yabancı şirkete transfer ediliyordu. Haberde ayrıca bir İran, üç de Türk bankası üzerinden yapılan para transferleri için Maliye’nin vergi incelemesi başlattığı bilgisi paylaşılıyordu.
 </p>
 <p>
  <img alt="" src="http://web.archive.org/web/20150726121134im_/http://medya.aksiyon.com.tr//aksiyon/2015/06/30/569540.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/kapak/altin-cocuk-reza_551413), [web.archive.org (arşiv bağlantısı)](http://web.archive.org/web/20150726121134/http://www.aksiyon.com.tr/kapak/altin-cocuk-reza_551413)
