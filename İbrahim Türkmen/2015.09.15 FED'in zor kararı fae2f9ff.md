# FED'in zor kararı

*İbrahim Türkmen 2015.09.15*

<div class="pNewsDetailMainContent ctx_content" itemprop="articleBody">
 <blockquote>
  <p>
   Türkiye başta olmak üzere gelişen ülkeler, Amerikan Merkez Bankası'nın faiz adımını diken üstünde bekliyor. karar için Eylül beklentisi zayıfladı. Kimse ilk adımın ne zaman geleceğini bilmiyor. Fed’in kendisi bile...
  </p>
 </blockquote>
 <p>
  Amerikan Merkez Bankası Fed, bu yıl bitmeden, 9 yıldır hiç artırmadığı faizleri, tekrar yükseltmeye başlayacak. İlk adımın 16-17 Eylül’deki Federal Açık Piyasa Komitesi (FOMC) toplantısında 25 baz puanlık artırım ile geleceğine dair beklentiler yüksekti. Ancak son aylarda, gelişmiş ve gelişmekte olan piyasalarda meydana gelen gelişmeler ve Amerikan ekonomisinin hâlâ tam olarak belini doğrultamadığı endişeleriyle, eylülün pas geçilebileceği beklentisi yaygınlık kazanmaya başladı.
 </p>
 <p>
  Bloomberg’ün ağustos anketi, yatırımcıların yüzde 77’sinin Fed’in eylülde bir faiz artırımına gideceği beklentisinde olduklarını ortaya koyuyordu. Ne var ki aynı anketin 1 Eylül’deki sonuçları, bu ay bir faiz artırımı bekleyenlerin yüzde 48’e düştüğünü gösterdi. Ekime işaret edenler yüzde 8’den 17’ye çıkarken, aralık toplantısının bir artırıma sahne olacağına inananlar ise yüzde 11’den 24’e çıktı. Bu ani ve radikal değişimde, ağustos sonunda gerçekleşen ve hemen bütün ülke finansal piyasalarında âdeta bir çöküş gibi algılanan düşüşlerin ve büyük volatilitenin (belirsizlik hâli) etkisi oldu. 21 Ağustos’la biten haftada volatilite endeksi, tarihinin en büyük haftalık sıçramasını gerçekleştirdi. Ekonomistler, bu hareketleri, Fed’in artırım adımına karşı bir erken uyarı sinyali olarak algıladı.
 </p>
 <p>
  Mesela Deutsche Bank’ın ABD Başekonomisti Joseph LaVorgna, daha iki hafta önce eylülde bir faiz artırımının uygun olacağını savunuyorken, şimdilerde bu fikri terk etti ve en azından ekimdeki toplantının beklenmesi gerektiğini dile getirmeye başladı. Eski Hazine Bakanı Lawrence Summers da kişisel blog sitesinde tüketici fiyatları endeksini oluşturan unsurların yarıdan fazlasının son 6 ay içinde düştüğünü ve bu yüzden erken faiz indiriminin “tarihî bir hata” olacağını söylüyor. Aynı şekilde yakın zamana dek faiz artırımını destekler gözüken Atlanta Fed Başkanı Dennis Lockhart, New York Fed Başkanı William Dudley ve San Francisco Fed Başkanı John Williams’ın ağız değiştirmeleri de not edilmeli.
 </p>
 <p>
  Gerçekten de ağustosun son haftasındaki sarsıntıda S&amp;P 500 endeksinin yüzde 11’i bulan büyük çöküşü, bir likidite kısıcı kararın risklerini hatırlattı. Ticaret bazlı geniş dolar endeksinin kuvvetlenerek 120’yi aşması bir başka kaygı unsuru. Doların değerlenmesini, Amerikalı ihracatçıların çok da sevinçle izlemediklerini görmek zor olmasa gerek.
 </p>
 <p>
  Bir de Başkan Janet Yellen’ın temmuzdaki “Bu yıl bitmeden artırabiliriz.” sözü var. Tam anlamıyla söz vermedi Yellen, ama şart olarak öne sürdüğü istihdam piyasasındaki gelişmeleri dikkate alan piyasa oyuncuları, fiyatlamalarında bunu dikkate alıyor. Gerçekten de işgücüne katılım oranı düşük de olsa işsizlik yüzde 5,1’e inmiş durumda ve maaşlarda istendiği kadar olmasa da bir artış eğilimi söz konusu. Ama tüketici fiyatları enflasyonunun hâlâ tam anlamıyla ikna edici bir yükseliş trendini göstermemesi, kaygı unsurları olarak öne çıkıyor. Temmuz ayında manşet enflasyon olan TÜFE yüzde 0 idi ve yıllık oran yüzde 0,3 seviyesini  gösteriyordu. Şimdilerde revaçta olan  ve oldukça düşük petrol yüzünden merkez bankaları için daha makbul hâle gelen gıda ve enerji fiyatlarının dahil edilmediği çekirdek enflasyon ise yüzde 1,24’te ve bu oranın da eğimi aşağı yönlü.
 </p>
 <p>
  Ekonominin temel varsayımlarına göre enflasyon oranlarını belirleyen bazı faktörler vardır. Mesela piyasadaki karşılıksız likidite bolluğu enflasyona yol açar. Faiz, ücretler, enerji ve rant gibi üretim faktörlerinin maliyetlerindeki artışlar da fiyatları yükseltici etki doğurur. Beklentiler, enflasyonu etkileyen önemli faktörlerden bir diğeridir.
 </p>
 <p>
  Yakın zamanda Fed Başkan Yardımcısı Stanley Fischer’in enflasyonun artma trendine girmiş olduğuna inanmamızı sağlayacak oldukça makul gerekçeler bulunduğu yönlü bir açıklaması oldu. Fischer, Başkan Yellen’dan sonra, FOMC’un en kıdemli üyesi. İtibar hiyerarşisinde Fischer’dan sonra gelen isim, Dudley, eylül hakkındaki iyimserliğe katılmıyor. Yani, sadece piyasalar ve ekonomistler değil, bizzat FOMC’un üyeleri arasında bile yaklaşık aynı güçte farklı iki kamp bulunuyor. Böylesine önemli bir kararın, en azından nitelikli bir çoğunluk tarafından alınabileceğini varsaymak herhâlde yanlış olmaz. Fed üyelerinden eylülde faiz artıralım diyenler, kıl payı üstünlük sağlayacak olurlarsa, içlerinden bazılarının fikrini, biraz daha beklesek fena olmaz, diye değiştirebilecekleri söylenebilir.
 </p>
 <p>
  Fed için acele etmenin bir gereği var mı? 1929 büyük buhranının ardından ihtiyatsız bir artırımın ikinci bir çöküşe zemin hazırlamış olduğunu hatırlayanlar, Amerikan ekonomisinin bugün hâlâ tam anlamıyla büyüme rampasında yeterli hıza kavuşmadığını ve motorların gücünü azaltacak herhangi bir hamlenin çok feci sonuçlar doğurabileceğini söylüyor. Çünkü, ekonominin yeniden daralması, üstelik de bunun enflasyonsuz bir ortamda gerçekleşmesi, içinden çıkması en zor durumlardan biri olan deflasyon batağına Amerikan ekonomisini hapsedebilir.
 </p>
 <p>
  Geç kalınmasın diyenlerin temel savunduğu nokta, düşük faizlerin, varlık fiyatlarında balon oluşturması riskinin artık ciddi anlamda bir tehdit hâline dönüşüyor olması... Bir yandan da, bugün Çin’de yaşananlar gibi, yüzde sıfır düzeyindeki faizlerle aşırı üretim, ekonominin çok ısınması ve haddinden fazla kapasite oluşması riskleri söz konusu.
 </p>
 <p>
  Tahvil piyasalarındaki gelişmelere bakıldığındaysa, verim eğrisinin negatif olduğunu gözlemliyoruz. Verim eğrisini, borçlanma enstrümanlarının vadeleri ile getirileri arasındaki ilişki diye tanımlamak mümkün. Uzun vadeli tahvillerin faizi kısa vadedekilerden fazla ise, pozitif verim eğrisi vardır ve tahvil fiyatlarının, faizlerin uzun vadede artacağı beklentileriyle şekillendiği anlamına gelir. Fed’in faiz kararı için dikkate aldığı göstergelerden biri olan Amerikan 2 yıllıklarının fiyatı yüzde 0,70 dolaylarında ve neredeyse son 5 aydır kesintisiz bir artış kaydetti. Mayıs 2013’te, yani Fed’in genişlemeci para politikasını kademeli olarak sonlandıracağını açıkladığı zamanda yüzde 0,20 düzeyinde bulunuyordu. Bu durum, yatırımcıların bir faiz artırımını fiyatladıklarını, hatta istediklerini gösteriyor şeklinde yorumlanabilir.
 </p>
 <p>
  10 yıllıklarda ise veriler farklı türlü beklentilerin söz konusu olduğuna işaret ediyor. Mortgage fiyatlamalarındaki en temel kriterlerden biri olan bu uzun vadeli tahvil, Mayıs 2013’ten itibaren yükselişe geçti ve yüzde 1,60 seviyelerinden yüzde 3’ün üzerine çıktı. Oysa kısa vadeli tahvillerin aksine, son aylarda istikrarlı sayılabilecek bir düşüş trendinde ve eylül başında yüzde 2’ye kadar düştükten sonra şimdilerde yüzde 2,2 gibi bir düzeyde seyrediyor. Bu da verim eğrisi ile ilgili yukarıdaki açıklama ışığında, yatırımcıların, faizlerin uzun vadede yüksek seviyede kalmayacağına inandıklarını gösteriyor. En azından şimdilik.
 </p>
 <p>
  Amerikan ekonomi yönetimi, enflasyonu artırmak için doğru adımlar atıyor ancak güncel küresel gelişmeler, Amerika’nın arzuladığı enflasyon oranına ulaşmasının salt para politikası araçlarıyla mümkün olmayabileceğini gösteriyor. Çin’in yavaşlama sinyalleri küresel talebi olumsuz etkileyerek uluslararası ekonominin ve ticaretin daralmasına yol açıyor ve bu da üretim seviyelerini aşağı çekerek fiyatları baskılıyor. Aynı şekilde, azalan küresel üretim, emtia fiyatlarını ve enerji maliyetlerini düşürüyor. Çin’in geçen ay sürpriz bir şekilde ilan ettiği peş peşe devalüasyonların doları güçlendirdiğini ve Fed’in elini daha da bağladığını, ayrıca Avrupa’daki gelişmelerin de doları daha kuvvetli hâle getirdiğini akılda tutmak gerekir. Amerika, parasının bu denli güçlenmesinin net dış ticaretteki bozulma yoluyla büyüme performansı üzerindeki olumsuz etkisini hesaba katmak durumunda kalacaktır. Bu gelişmeler çerçevesinde şekillenen zayıf uzun dönemli enflasyon beklentileri, Amerikan 10 yıllıklarının fiyatlarındaki gelişmeleri de açıklıyor. Fed’in faizlerde eylülde bir artış için aceleci davranmayacağını söyleyenler, bu şartlar altında haklı görünüyor.
 </p>
 <p>
  LİRADAKİ DEĞER KAYBI YÜZDE 10’U BULABİLİR
 </p>
 <p>
  Fed’in, eylülde olmasa da ekim veya aralık toplantılarında bir faiz artırımına gideceği kesin gibi. Bunun zaten bir süredir sürekli değer kaybetmekte olan lirayı daha da eriteceği kesin. Kimi ekonomistler, faiz artırım riskinin mevcut fiyatlara dâhil edildiğini savunsa da çoğuna göre yüzde 10’u bulan ilave düşüşler beklemek lazım. Daha yüksek de olabilir bu düşüş.
 </p>
 <p>
  Türkiye zaten büyük siyasi çalkantıların ve artan terör olaylarının doğurduğu belirsizliklerle cebelleşiyor. Ekonomi, ikinci çeyrekte beklentilerin üzerinde büyüdüyse de yüzde 3,8’lik bu GSYH artışı ağırlıklı olarak iç tüketime dayanıyor ve dengeli ve sürdürülebilir olmaktan uzak. Kaldı ki temmuz ve ağustostaki öncü göstergeler, üçüncü çeyrek için ciddi bir yavaşlama ihtimalinin uzak olmadığını ortaya koymakta. Bu hengamede, dolar karşısında 3,06 ile tarihî rekor seviyelere ulaşan lira, Brezilya ve Güney Afrika paralarıyla birlikte şu sıralar en çok kaybedenler arasında. Fed kararı, kuru 3,5’e kadar taşıyabilir ki bu da beraberinde pek çok firmayı iflasa götürecektir. Fitch’in de bu hafta sonu Türkiye’nin kredi notu hakkında bir değerlendirme yayımlayacağını hatırlatmak gerekir. Fitch’in, yatırım yapılabilir seviyesinin sınırında tuttuğu Türkiye’nin kredi notunu düşürme ihtimali az da olsa var ve böyle bir şey olursa, çanlar kesinlikle Türkiye için çalmaya başlayacak demektir.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/fedin-zor-karari_552257), [web.archive.org (arşiv bağlantısı)](http://web.archive.org/web/20160106120135/http://www.aksiyon.com.tr/ekonomi/fedin-zor-karari_552257)
