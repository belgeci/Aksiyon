# Ekonominin gözü kulağı siyasette

*İbrahim Türkmen 2015.06.16*

<div class="pNewsDetailMainContent ctx_content" itemprop="articleBody">
 <blockquote>
  <p>
   ilk dört ay, tüketim bazlı ve uzun dönemli hedefin altında büyüdük. sanayinin katkısı ‘0’, dış ticaret ise eksi. cari açık beklenenin üzerinde ve yükselişte.
  </p>
 </blockquote>
 <p>
  AKP’nin 13 yıllık kesintisiz tek parti iktidarları boyunca, piyasalar, ekonomi politikalarında sürprizler beklemiyor ve seçim sonuçlarını çok dikkate almıyorlardı. Ancak 7 Haziran seçimleri, uzun bir zaman sonra ilk kez ekonomide bundan sonra nasıl bir rota takip edileceği sorularını gündeme getirdi.
 </p>
 <p>
  Ekonomide yakın dönem gelişmeleri gidişatın olumsuz yönde olduğunu teyit ediyor. 2013 Mayıs ayında, Amerikan Merkez Bankası Fed’in genişlemeci para politikasını bitirecekleri açıklamasından bu yana makroekonomik göstergelerdeki bozulma, özellikle bu yılbaşından itibaren şiddetini artırdı. Kabahat, seçimler yüzünden artan siyasi belirsizlikte ve AKP’nin artan otoriterleşme eğilimlerinde aranıyor, 7 Haziran sonrası güvenin tekrar kazanılacağı bekleniyordu.
 </p>
 <p>
  Ancak beklenen gerçekleşmedi. Seçimler, belirsizlikleri dağıtmak bir yana, siyasi tabloyu daha da karmaşıklaştırdı. AKP, Meclis çoğunluğunu kaybetti ve bundan sonra istediği gibi at koşturamayacak. Bir koalisyon kurulursa, ekonomi yönetiminin hangi partinin uhdesine bırakılacağı da ekonominin aktörleri merak konusu.
 </p>
 <p>
  Bu konuda farklı senaryolar dile getiriliyor. Bunlar arasında dikkat çekenlerden birini, perşembe günü Türkiye İnşaat Malzemeci Sanayicileri Derneği’nin (İMSAD) toplantısında Prof. Dr. İlter Turan dile getirdi. Turan’a göre, en kuvvetli koalisyon ihtimali AKP ile CHP arasında ve bu gerçekleşirse, ekonominin yönetimi her iki partiyi temsilen Meclis dışından iki isme bırakılabilir. Hoca’nın bu konuda önerdiği isimler, teklifi daha ilginç hâle getiriyor. Turan’a göre 2001 krizinden çıkışta yol haritasını hazırlayan Kemal Derviş ile onun halefi, 13 yıldır hükümetin gediklisi Ali Babacan dümene ortak geçmeli. Bu teklif, aşırı kırılgan hâle gelmiş ve acilen yapısal reformlara ihtiyaç duyan ekonomideki risklerin koalisyonun iki ortağı tarafından paylaşılmasını sağlayacağı için de karşılık bulabilir.
 </p>
 <p>
  <strong>
   İhtimaller, ihtimaller
  </strong>
 </p>
 <p>
  Öte yandan ismini kullanmamızı istemeyen bir eski parlamenter, AKP ve CHP’nin bir  koalisyon üzerinde anlaştığını, hatta bakanlıkların paylaşımı üzerinde bile hemen hemen anlaşıldığını söyledi. Kaynak, ekonomi yönetimi için Derviş isminin öne çıktığını belirtti. Bununla birlikte, bir günün bile siyasette çok uzun bir zaman olduğunu unutmamak, böyle bir anlaşma varsa bile ani gelişen başka şartlar altında kartların yeniden karılabileceğini de ihtimal dışı tutmamak gerekiyor.
 </p>
 <p>
  Piyasalar, yön tayin ederken, koalisyon ihtimallerini de dikkate alıyor. Gözlemcilerin görüşlerini doğrular şekilde, yatırımcılar da en öne çıkan ihtimal olarak AKP-CHP koalisyonuna prim veriyor. Erdoğan ile CHP milletvekili, partisinin eski başkanı Deniz Baykal arasında gerçekleşen 2,5 saatlik sır görüşmeyi bu açıdan yakından takip etti piyasalar.
 </p>
 <p>
  Mesela, JP Morgan, Erdoğan ve Baykal’ın görüşmesinin ardından yayımladığı bilgi notunda AKP-CHP koalisyonunun piyasalar açısından olumlu algılanacağı yorumunda bulundu. Ama yine de henüz iyimser olmak için çok erken olduğunu kaydetti. Yarkın Cebeci’nin hazırladığı not, Erdoğan-Baykal görüşmesini AK Parti ile CHP arasında uzlaşma ve koalisyon sinyali olarak kaydetti. Oysa CHP’de Erdoğan ve Baykal’ın meşru pazarlık tarafı olmadığı ve gerçek aktörlerden rol çaldığı rahatsızlığı gözden kaçmadı.
 </p>
 <p>
  AKP’ye yakın medya organlarındaysa yoğun bir şekilde MHP ile koalisyon çağrıları yapılıyor. Parti yönetiminden de MHP’ye yönelik sıcak mesajlar geliyor. MHP, çözüm sürecinin mutlak surette durdurulması ve 17/25 Aralık yolsuzluk dosyalarının yeniden açılması karşılığında sorumluluk alabileceklerini duyurmuştu.
 </p>
 <p>
  Erken seçim ihtimali ise piyasaları en çok korkutan senaryo. Yeni bir seçimin siyasi tabloyu değiştirmeyeceği gibi, mevcut belirsizlikleri daha da artıracağından endişe ediyorlar. Reuters tarafından Cuma günü yayımlanan bir analiz, üst düzey bir AKP’li yetkilinin ağzından, Erdoğan’ın koalisyonları engelleyerek ülkeyi yeni bir seçime göndermeyi planladığını yazdı. Cumhurbaşkanı, partisinin daha kuvvetli bir oyla bu defa çoğunluğu kazanabileceğini hesaplıyor.
 </p>
 <p>
  Bir diğer kulis bilgisine göre, AKP yıllarca birikmiş kötü yönetimin etkilerini gözlerden kaçırarak, ekonomideki olumsuz durumun sanki seçimlerin bir sonucu olduğu yönlü propaganda yapacak. Hatta irtibatlı oldukları özellikle Körfez kaynaklı sermaye gruplarından paralarını Türkiye’den çekmelerini isteyeceklerini, böylece bir kriz tetikleyerek seçmene “biz olmazsak ekonomi kısa sürede batar” mesajı göndereceklerini iddia ediyor siyasi gözlemciler.
 </p>
 <p>
  Kredi derecelendirme kuruluşlarından da mesajlar gecikmedi. Moody’s siyasi belirsizliklerin arttığını belirterek,  “istikrarsızlık ve erken seçim bekliyoruz.” dedi. S&amp;P, sonuçların Türkiye’nin kredi notuna şu anda doğrudan bir etkisinin olmadığını, yine de yeni kabineye bakılacağını kaydetti. Fitch de belirsizliğin arttırdığını, bunun  gerilimi derinleştirebileceğini vurguladı.
 </p>
 <p>
  <strong>
   Sorumluluk kimin?
  </strong>
 </p>
 <p>
  Makroekonominin birkaç yıldır artarak devam eden kırılganlığı sır değil. Geçen hafta içinde açıklanan veriler de aynı duruma işaret ediyor. Çarşamba günü duyurulan Millî Gelir birinci çeyrek büyüme hızı, beklentilerin üzerinde gerçekleştiyse de Türkiye’nin uzun dönemli potansiyelinin altında geldi. Bir önceki yılın aynı dönemine göre yüzde 2,3’lük büyüme, iç tüketimde kaydedilen beklenmedik canlanmanın eseriydi ve en baskın sektör olarak hizmetler öne çıkıyordu. Sanayinin katkısı yüzde 0,  dış ticaretin net katkısı ise negatif oldu. Yatırımlar durma noktasına geldi. Veriler tasarruf açığının daha da kötüleşmekte olduğuna işaret ediyor.
 </p>
 <p>
  Bir diğer veri, cari işlemler açığından geldi. Nisan ayında açık 3,4 milyar dolar ile, 2,90 milyar dolarlık beklentinin üzerinde açıklandı. Bu rakam, bir yıla yakın bir süredir cari açıkta görülen gerilemenin durduğunu gösteriyor. Altın ve petrol harici cari fazla miktarı düşüyor. Yılbaşında 3,8 milyar dolar olan enerji dışı cari fazla nisanda 354 milyon dolara indi. Yine yılbaşında 6,4 milyar dolar olan enerji ve altın hariç cari fazla 1 milyar dolara kadar indi. Büyüme rakamı ile birlikte değerlendirildiğinde, cari açıkla birlikte gelen büyüme hastalığının, makro ihtiyati tedbirlere rağmen nüksettiği söylenebilir.
 </p>
 <p>
  Benzeri açıklar, AKP’nin ilk iki dönemi boyunca görülen sermaye girişleri ile kolayca finanse edilebildi. Yılın ilk dört ayında 6,9 milyar dolar gibi benzeri görülmemiş yükseklikte kaynağı belirsiz para girişi Merkez Bankası’nın Net Hata Noksan kaleminde gerçekleşti. Bu türlü açıklanamayan ve süreklilik göstermeyen girişlerin açık finansmanda güvenilir bir kaynak olamayacağı izahtan vareste. Nisan sonu itibarıyla görülen bu rakamın, aynı dönemdeki doğrudan yatırımların iki katına yaklaştığını, yine aynı süre zarfında net portföy yatırımlarının eksiye döndüğünü de not etmek gerekli. Bununla birlikte, yurtiçine sermaye girişini canlandırmanın zorluğu da söz konusu. Fed’in beklenen faiz artırım kararından sonra ise daha zor ve daha maliyetli hâle gelecek. Söz konusu durum yeni hükümetin başını ağrıtacak en öncelikli ve acil sorun.
 </p>
 <p>
  Ekonomi yönetiminin belirlenmesiyle güven ortamının yeniden tesis edilebilir. Amerika’nın faiz artırımının kötü etkilerini bir miktar da olsa telafi edebilecek bir sermaye girişi görülebilir. İş dünyasının hemen bütün temsilcilerinin en kısa sürede uzlaşı çağrısı biraz da bu umuda dayanıyor. Bunun sinyallerini geçen hafta içinde piyasadaki gelişmeler gösterdi. Seçim sonuçlarının belli olmasını takiben, lira dolar karşısında hızla değer kaybedip rekor düşük seviyelere gerilediyse de, koalisyon beklentilerinin yükselmesiyle birlikte tekrar değer kazandı. Erdoğan’ın, hezimetten sonra dört günlük suskunluğunu bozan konuşmasındaki acilen bir koalisyon kurulması yönündeki pozitif mesajları ile dolar/TL 2,7 seviyelerine indi ve Borsa İstanbul 100 endeksi yüzde 1 yükseldi. Mizuho Bank’ın Döviz Piyasaları Stratejisti Wei Liang Chang, belirsizliklerin lirayı baskı altında tuttuğunu ve görüntünün netleşmesine bağlı olarak liranın, dolar karşısında güçlenebileceğini belirtti. Piyasa, Erdoğan’ın ve partilerin stratejilerini öğrenmek için çok beklemek zorunda kalmayacak.
 </p>
</div>


Kaynak: [www.aksiyon.com.tr](http://www.aksiyon.com.tr/secim/ekonominin-gozu-kulagi-siyasette_551292), [web.archive.org (arşiv bağlantısı)](http://web.archive.org/web/20151223053301/http://www.aksiyon.com.tr/secim/ekonominin-gozu-kulagi-siyasette_551292)
