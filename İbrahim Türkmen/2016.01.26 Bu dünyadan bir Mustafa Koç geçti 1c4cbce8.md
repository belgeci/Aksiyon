# Bu dünyadan bir Mustafa Koç geçti

*İbrahim Türkmen 2016.01.26*

<div class="pNewsDetailMainContent ctx_content" itemprop="articleBody">
 <p>
  Vizyonunu miras bıraktı haleflerine: KOÇ Holding’i dünyanın en büyükleri arasına yükseltmek... Rahmi Koç’a bu kez evlat acısı değdi. İki yetim bir dul kaldı yadigâr. Ve mustafa koç bu dünyadan göçüp gitti.
 </p>
 <p>
  Değişmez kaide: Herkes ölür; ama hayatta derin izler bırakanların ölümleri de alelade olmaz. Mustafa Koç da beka yurduna göçtü. 21 Ocak sabahında, Türkiye’nin en büyük holdinginin patronunun kalbine yenik düştüğü haberi, bu yüzden ülkenin bütün gündemini esir alıverdi. Aşırı kilolarından şikâyetçiydi ve bir süre önce mide küçültme operasyonu geçirmişti. 4 ayda 40 kiloya yakın kaybetti. “Kısa sürede bu kadar hızlı zayıflamak, kalp krizinin sebebi olabilir mi?” sorusu ister istemez akıllara geldi. Ailesi, sabah 7.30 gibi spor yaparken fenalaştığını açıkladı. Koç, 14 yıl evvel, kalbinin 3 damarının kapalı olduğunu öğrenmiş ve operasyon geçirmişti. Aşırı stres altında yaşadığı ve kilolu olduğu için zaten kriz tehdidi vardı. Sağlığını sürekli kontrol altında tutan doktorların ikazlarına rağmen, kriz tetiklediği bilinen sabah sporu yapması tuhaftı.
 </p>
 <p>
  Mustafa Koç, dünyanın her yerinden kalburüstü simaları Davos’ta bir araya getiren Dünya Ekonomi Forumu’na katılacaktı o gün. Üyesi olduğu Dış İlişkiler Konseyi ve Bilderberg kadar önem verdiği bir zirveydi bu. Ölümünden bir gün önce akşam saatlerinde, Cumhurbaşkanı Recep Tayyip Erdoğan’la bir görüşme gerçekleştirdi. Beştepe veya Mustafa Koç’un yanında bulunan kardeşi Ali Koç, bu yazının yazıldığı saate dek görüşmenin içeriği hakkında henüz bir açıklama yapmamıştı. İsmini vermeden Aksiyon’a konuşan bir kaynak, basından gizli yapılan toplantının Koç için çok stresli geçtiğini söylese de, başka kaynaklar, Koç’un Ankara dönüşü hayli keyifli olduğunu söylüyor. Erdoğan, aileyi ilk arayan ve taziyelerini sunanlar arasındaydı.
 </p>
 <p>
  Erdoğan ile Koç ailesinin arasındaki ilişkiler mükemmel değildi. 2013’teki Gezi olaylarında, Divan Oteli’nin göstericilere kapılarını açmasının ardından, Erdoğan çok sert tepki göstermişti Koç’a. Hemen arkasından Tüpraş ve Aygaz’a gelen vergi denetimleri ve kesilen 100’lerce milyon liralık cezalar, intikam gibi algılandı. Hükümetin bazı üyelerini kapsayan yolsuzluk operasyonları sonrasında, Koç bir kez daha girdi Erdoğan’ın öfke radarlarına. Bu defa, Cemaatle arasındaki ilişkileri temsil eden ananas ve tespih metaforları üzerinden yüklendi.
 </p>
 <p>
  Koç’un Yüksek İstişare Kurulu Başkanı olduğu TÜSİAD kanalıyla arada sırada yöneltilen eleştirilere de tahammül göstermiyordu Erdoğan. Zenginler kulübü üyelerinin kendi iktidarları döneminde katlanarak serpildiğini, ama minnet duymak bir yana, açıkça nankörlük ettiklerini savunuyordu her seferinde.
 </p>
 <p>
  Mustafa Koç, siyasi iktidardan gelen baskılar karşısında sarsılıyor gibi görünmüyordu. İşadamı, işini en iyi yapmanın derdindeydi ve işini gerçekten iyi yapıyordu. Mesela, babasından 2003’te devraldığı Holding’in konsolide cirosunu 4 katından fazla artırmayı başardı. Kârlılık oranları yükseldi ve yatırımlar hız kesmeden sürdü. 90 bine yakın kişiye istihdam sağlayan şirketlerinde çalışıyor olmak bile başlı başına bir itibar göstergesiydi. Çalışanlar, maaşlarını ve ikramiyelerini bir gün bile geciktirmeden yatıran, sektörlerine göre daha insanî çalışma koşulları sunan patronlarından memnundu. Onu babacan ve samimi buluyorlardı. Koç’un idealleri de yüksekti. En son ocak ayının ortasında 29. Üst Düzey Yöneticiler Toplantısı’nda üç stratejik hedef paylaşmıştı ve bu hedeflerin üçü de şirketi uluslararası platforma taşımak üzerineydi. Koç Holding, dünyanın en büyük 250 firması arasında Türkiye’nin yegâne temsilcisi zaten ve Mustafa Koç’un amacı, şirketini gelecek 10 yıl içinde en büyük 100 arasına yükseltebilmekti.
 </p>
 <p>
  Aktrollerin zehir kusan açıklamaları bir yana, farklı kesimlerden birçok sima, teessürlerini ifadede gecikmedi. Tecrübe ve vizyonuyla ülkenin en mahir ve çalışkan iş adamlarından birini, hem de henüz 56 yaşında kaybetmekten dolayı üzgündüler. Duayen sanayicilerle bugünün yeni ekonomisinin modern figürleri arasında bir irtibat menfeziydi Mustafa Koç. Gençti, ama eskilerin iş ahlakına bağlı, yöntemlerine aşinaydı. Yaşamayı da biliyordu. Varsıllığının yardımıyla, birçok kişinin asırlık bir hayatta alacağı tatminden daha fazlasını kısa hayatında tattı. Golf, dalgıçlık, model uçak gibi tutkulu uğraşlarına ayıracak zamanı mutlaka bulurdu. Fenerbahçe’ye bağlıydı ve kurduğu 1907’liler Derneği aracılığıyla, kulübe büyük menfaatler sağlamıştı.
 </p>
 <p>
  Bir aile firması olmasına rağmen Koç Holding, bu badireye mukavemet gösterebilecek dirayete sahip, kurumsallaşmış bir organizasyon. Ömer ve Ali Koç kardeşlerden hangisinin bayrağı devralacağı belli değil. Son dönemde, kapitalizmin adaletsizlikleri ve reform ihtiyaçları üzerine gündeme getirdiği cüretkâr tartışmalarla öne çıkan Ali Koç’un, mühr-ü Süleyman eline geçerse nasıl bir yol izleyeceğini göreceğiz.
 </p>
 <p>
  Mustafa Koç’un vefatı, iki kızını yetim, eşi Caroline’ı yalnız bıraktı. Babası Rahmi Koç, 85 yaşında, bir ad bile konulamayan acıyı tattı. Çalışanları, iyi bir patronu kaybetti. İş dünyası vizyoner bir liderden mahrum kaldı. Ve Mustafa Koç, bu dünyadan böylece göçüp gitti.
 </p>
</div>


Kaynak: [www.aksiyon.com.tr](http://www.aksiyon.com.tr:80/portreler/bu-dunyadan-bir-mustafa-koc-gecti_553671), [web.archive.org (arşiv bağlantısı)](http://web.archive.org/web/20160304070309/http://www.aksiyon.com.tr:80/portreler/bu-dunyadan-bir-mustafa-koc-gecti_553671)
