# Suriye sahnesinde kamplar derinleşiyor

*İbrahim Türkmen 2015.12.07*

<div class="pNewsDetailMainContent ctx_content" itemprop="articleBody">
 <p>
  Uçak krizi sonrası Rusya’nın Suriye’deki askerÎ varlığını artırması, NATO’yu teyakkuza sevk etti. Akdeniz, savaş gemisi kaynıyor. Suriye hava sahasında Âdeta istanbul trafiği var.
 </p>
 <p>
  Rus yazar Anton Çehov’un “[Bir tiyatro oyununda] ilk bölümde duvarda asılı bir tüfek varsa, ikinci veya üçüncü bölümde patlamak zorundadır.” ilkesi meşhurdur.
 </p>
 <p>
  Rusya’ya ait bir SU-24 uçağının Türkiye tarafından düşürülmesinin ardından tırmanan gerilime paralel, bölgeye büyük bir askerî yığınak başladı. Rusya, hava araçlarının sayısını artırmakla kalmadı, kara kuvvetlerinden de bölgeye aktarıyor. Türkiye’nin hassasiyetlerine rağmen Türkmen bölgesindeki hava taarruzlarını iki katına çıkardı. Yerleştirdiği füze sistemleriyle ‘de facto’ bir güvenli hava sahası oluşturdu. Akdeniz’de 13 savaş gemisi bulunduruyor.
 </p>
 <p>
  NATO üyeleri de karşılıkta gecikmedi. Genel Sekreter Jens Stoltenberg, hafta içi yaptığı bir açıklamada, Türkiye’nin savunmasına verdikleri desteği artıracağını açıkladı. Amerika’nın Türkiye’deki uçakları ve İspanya’ya ait Patriotlar, bu amaçla kullanılmaya devam edecek. İngiltere’nin, çarşamba günü parlamentosundan geçirdiği kararın ardından 4 Tornado uçağı, IŞİD hedeflerine saldırılara başladı. Almanya ve Danimarka, Türkiye’ye destek için taktik komuta gemisi göndereceklerini duyurdu. Almanya ve Fransa, İncirlik Üssü’nün kullanımı için niyet mektubu gönderdiler. Amerika üç gemisini Kıbrıs’ın güneyinde tutuyor. Fransa uçak gemisi de barındıran 5 parçalık bir donanmayla bölgede. Türkiye’nin 6 gemisinin yanında 29 ülkeye ait savaş gemileri Akdeniz’de cirit atıyor.
 </p>
 <p>
  Gelişmeler, uçağın düşürülmesi hadisesinin sadece Rusya ile Türkiye arasında bir sürtüşmeden ibaret olmayacağı şüphelerini körüklüyor. Olayı, Rusya ve NATO arasındaki gerilimin kırılma noktalarından biri olarak görenlerin sayısı artıyor. Türkiye hükümetinin, jetin indirilmesinden hemen sonra, daha Rusya’yla irtibat kurmadan NATO’yu acil toplantıya çağırmasını dillendiriyorlar mesela. Sadece bu da değil…
 </p>
 <p>
  Gerilimin hemen öncesinde, Türkiye, Amerika’yla Suriye’deki operasyonel ittifakını ilerletmekteydi. Ankara’daki IŞİD’in terör saldırısını takiben, İncirlik hava sahasının müttefik kuvvetlere açılması bir başlangıçtı ve bir süredir NATO’dan bağımsız hareket etmekte olan Türkiye, tekrar, yavaş yavaş da olsa ittifakın çizgisine giriyordu. Uçağın düşürülmesi sonrasında Rusya’nın tavrı süreci hızlandırdı.
 </p>
 <p>
  17 Kasım tarihinde Amerikan Dışişleri Bakanı John Kerry tarafından yapılan, Mare-Cerablus hattında teröristlerden arındırılmış bir bölge kurulması için ortak harekâta başlanacağına dair açıklama da önemliydi. Amerikan ordusunun iki numaralı ismi Paul Selva’nın, hafta içinde Türkiye’deki temaslarının bu operasyonla ilgisi bulunuyordu muhtemelen. Selva’nın temasları hakkında, İncirlik üssünün web sitesindeki bir iki fotoğraf ve kısa bir bilgi notu dışında açıklama gelmedi.
 </p>
 <p>
  <strong>
   Amerikan desteği
  </strong>
 </p>
 <p>
  Amerika, Ortadoğu’daki hegemonyasını sürdürme stratejisinde, Türkiye’yi kullanıyor ve Suriye’deki kaos, bu amaç için biçilmiş kaftan. Putin’in, terör destekçiliği ve IŞİD petrolü iddialarını kategorik olarak reddetmesinin gerekçelerinden biri, Türkiye gibi tava gelmiş bir müttefiki elde tutma refleksi. Obama’nın yardımcısı Joe Biden, 11 Ekim 2012 tarihinde başkanlık seçimleri öncesindeki yardımcı adaylarının canlı yayın tartışmasında şunları söylüyordu: “[Suriye konusunda] Türklerle, Ürdünlülerle, Suudilerle ve bölgedeki bütün halklarla bir el ve eldiven gibi çalışıyoruz.” Yani Türkler, Amerika’nın elini kirletmeden işini görmesine yardım ediyordu. 24 Kasım akşamı 10 dakika arayla önce Başkan Obama’nın, ardından NATO’nun, uçağın düşürülmesinin yerinde  olduğunu ve süreçte tam destek vereceklerini açıklamaları da bu çerçevede anlam kazanıyor.
 </p>
 <p>
  Amerika’nın Türkiye’ye tam bir itimat duyduğu anlamına gelmiyor bu açıklamalar. Türkiye hakkında ciddi ithamları, bir zamanlar Amerikan ordusunda ve NATO’da üst düzey görevler yapmış isimler sıkça dile getiriyor. Mesela NATO’nun eski Avrupa komutanı General Wesley Clark, 24 Kasım günü, CNN televizyonuna Türkiye’nin IŞİD’i bir şekilde korumakta olduğunu söylüyordu. Hatta aynı yayında, “IŞİD’in petrolünü birileri alıyor …Bana öyle geliyor ki galiba Türkiye’den geçiyor bu petrol.” diyordu. “Bu işte iyi adam yok. Yaşananlar Ortadoğu’nun geleceği için yürütülen bir güç mücadelesinden ibaret.”
 </p>
 <p>
  <strong>
   Kapışma
  </strong>
 </p>
 <p>
  Clark’ın güç mücadelesi tespiti kısmen doğru. Bu mücadele, sadece Ortadoğu’da değil... Sovyetler Birliği’nin yıkılmasını takiben sıkıntılarını atlatan Rusya, ilk fırsatta yeniden, bu defa başka bir kılıkla, emperyal heveslerinin ardına düştü. Rusya, NATO’nun genişlemesini, hele hele eski Sovyet etki alanına müdahalelerini hayati derecede tehlikeli görüyor. NATO ve AB içinde çatlaklar oluşturma stratejisi yürütüyor. Eski Yugoslavya’da, Balkanlar’da, Orta Avrupa’da, Ukrayna’da ve Libya’daki yenilgilerini tersine çevirmek istiyor.
 </p>
 <p>
  NATO ise, Soğuk Savaş’ta uyguladığı Kuşatma politikasını farklı bir şekilde sürdürmekteydi. Eski Varşova Paktı üyelerini alarak genişlemek ve Orta Avrupa’da komuta merkezleri kurmak gibi hamleleri, Rusya’dan daima sert tepki gördü. İlişkiler Suriye kavgasından dolayı bu kadar gerginken, Çarşamba günü gelen Karadağ’a üyelik teklifi sembolik öneme sahip. Amerikalı siyasi analist Ian Bremmer’in, “Karadağ’a teklif, Kırım’ın ilhakıyla aynı etkide.” yorumu da dikkat çekici.
 </p>
 <p>
  Eğer Rus uçağını düşüren bir NATO üyesi olmasaydı Putin’in tepkisi ne olurdu? Ruslar için bu bir savaş sebebidir. Türkiye’ye tepkisini ise ekonomik yaptırımlar ve propaganda savaşı suretinde gösteriyor. Ayrıca, NATO’yu ve Türkiye’yi direkt karşısına alamadığı için, onların desteklediği gruplara karşı harekâtını sertleştiriyor. ÖSO veya Nusra’yı vururken, Rusların aklında Türkiye ve ABD var.
 </p>
 <p>
  Yine de Rusya, Türkiye’yi veya bir başka NATO üyesini doğrudan hedef almayacaktır. NATO üyelerinin yıllık toplam savunma harcamaları, 2014’te 880 milyar dolar iken Rusya’nınki 91 milyar dolardı. NATO, nükleer gelişmişlikte de Rusya’nın ilerisinde. Türkiye bile, Küba krizinde yerleştirilen B61 bombaları sayesinde, bir tür nükleer güç olarak değerlendirilebilir.
 </p>
 <p>
  Rusya, yine de eline güveniyor. Yalnız kalmayacağını da umuyor. Çin ile çıkarlarının Suriye özelinde örtüşmesi ve iki ülke arasında gelişen ilişkiler önemli. İran’la zaten aynı kampta. NATO üyelerinden Rusya’ya açıkça destek veren yegâne ülkeyse, Yunanistan.
 </p>
 <p>
  Şu sıralar, şehrindeki katliamla başı hayli sıkıntılı olan, Obama’nın has adamlarından Şikago  Belediye Başkanı Rahm Emanuel, “Ciddi bir krizin heba olmasını asla istemezsiniz. Bu daha evvel yapamadığınız şeyleri yapma fırsatı sunar.” diyordu. Her iki taraf da, bu krizi heba etmemek istercesine atıyor adımlarını ve bu arada, Suriye’de yığılan silahlarla, Akdeniz ısınıyor.
 </p>
 <p>
  Tiyatro, İngilizcede savaş meydanı anlamı da taşır. Çehov’un ilkesinin, Akdeniz ve Suriye sahnelerinde gerçekleşmeyeceğini ummaktan başka elden gelen yok.
 </p>
</div>


Kaynak: [www.aksiyon.com.tr](http://www.aksiyon.com.tr/ortadogu/suriye-sahnesinde-kamplar-derinlesiyor_553162), [web.archive.org (arşiv bağlantısı)](http://web.archive.org/web/20160113065625/http://www.aksiyon.com.tr/ortadogu/suriye-sahnesinde-kamplar-derinlesiyor_553162)
