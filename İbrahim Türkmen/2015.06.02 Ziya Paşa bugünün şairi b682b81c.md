# Ziya Paşa bugünün şairi

*İbrahim Türkmen 2015.06.02*

<div class="pNewsDetailMainContent ctx_content" itemprop="articleBody">
 <p>
  “Cism-i zârım hâkte pinhan olunca isterim / Bir zaman olsun Ziya âlemde nâmım pâyidar.” Ziya Paşa’nın Zafernâme’deki resmi için yazdığı şiirde yer alan bu duası kabul olmuş gözüküyor.
 </p>
 <p>
  Ziya Paşa, şiirinin şöhreti şanını aşmış bir şair… Bir buçuk asır öncesinden bu zamanın ferdi ve toplumuyla konuşuyor, dertlerine parmak basıyor ve belalarını tefsir ediyor. Ziya Paşa’nın ölüm yıl dönümünü pek az kişi hatırladı. Birer darb-ı mesel hâline gelmiş hikmetli sözleriyle her gün binlerce defa yâd edilen Ziya Paşa, tam adıyla Abdülhamid Ziyaeddin, 135 yıldır medfun bulunduğu Adana’daki kabri başında küçük bir törenle anıldı sadece.
 </p>
 <p>
  Ziya Paşa, Osmanlı Devleti’nin çöküşündeki en keskin sebeplerden biri olan kaht-ı ricalin, ya da yetişmiş adam kıtlığının ortasında temayüz etmiş bir avuç adamdan biri. Tanzimat dönemi münevverlerinin genelde maruz kaldığı hemen bütün zihinsel fırtınalarla savrulsa da, adını tarihe yazdırmayı başarmış bir edebiyatçı ve devlet adamı. Biraz İslâmcı, çokça Osmanlıcıydı. Yeni Osmanlılar’a katıldıktan sonra Namık Kemal ile birlikte Paris’e kaçmış, daha sonra Londra ve Cenevre’de bulunmuştu. Muhafazakârdı ama Avrupa’nın terakkisini ve üstünlüğünü teslim etmekten geri durmazdı. “Diyar-ı küfrü gezdim beldeler kâşaneler gördüm / Dolaştım mülk-i  İslâmı bütün viraneler gördüm” sözü, o dönemden kalma mukayeselerinden biridir.
 </p>
 <p>
  Küçük yaşında hizmetine girdiği devletin pek çok kademesinde büyük makamlara yükselip Amasya, Kıbrıs, Şam ve Adana’nın da aralarında bulunduğu yerlerde idarecilik yaptı. İlk işi genelde bir imar hamlesi başlatmak olurdu.
 </p>
 <p>
  Öte yandan çelişkilerle doluydu. Halkın sözünü ve Anadolu’nun şiirini yücelttiyse de, Divan edebiyatının görkemine gönüllü esaretten de vazgeçmedi. Yine de, aruz ile yazdığı meşhur eserleri Terkib-i Bend ve Terci-i Bend içindeki bazı beyitleri, Anadolu’nun sıradan insanına da mal oldu. Çoğu, “Nush ile yola gelmeyeni etmeli tekdir, tekdir ile uslanmayanın hakkı kötektir” beytini ezbere bilir. “Ayînesi iştir kişinin lâfa bakılmaz / Şahsın görünür rütbe-i aklı eserinde” deyişi tastamam bir atasözüdür.
 </p>
 <p>
  Dünyayı kurtarmak iddiasıyla yola koyulup daha evinin düzenini sağlamaktan âcizleri onun “Onlar ki verir lâf ile dünyâya nizâmât / Bin türlü teseyyüb bulunur hanelerinde” mısralarıyla eleştiririz. “Allah’a sığın şahs-ı halimin gazabından / Zîrâ yumuşak huylu atın çiftesi pektir” sözü, iki satır mürekkep yalamamışların bile dağarcığındadır. Yine aynı bendin şu beyti de şöhretçe az kalır değildir: “Bed-asla necâbet mi verir hiç üniforma / Zer-dûz palan vursan eşek yine eşektir.”
 </p>
 <p>
  Hele, rical-i devletten olup da millet malını zimmetine geçirenlere ihtiram gösterilip, azıcık bir mala el uzatan âcizlerin ağır cezaya çarptırılmalarındaki garabeti anlattığı beyti, hemen her devirde en çok hatırlanan özdeyişlerindendir: “Milyonla çalan mesned-i izzette ser-efrâz / Bir kaç kuruşu mürtekibin câyı kürektir.” Zenginlerin dini istismar ile malına mal kattıklarını, namus ve vatanperverliğin fakirlere kaldığını anlattığı “İman ile din akçadır erbâb-ı gınada / Nâmûs u hamiyyet sözü kaldı fukarada” beytinin bugün geçerli olmadığını kim söyleyebilir? Allah’ın azametini kavramanın imkânsızlığını onun “İdrak-i meali bu küçük akla gerekmez / Zira bu terazi o kadar sıkleti çekmez” beytiyle anarız.
 </p>
 <p>
  Adalete ram olmak, Paşa’nın en çok üstünde durduğu konulardan bir diğeridir. “Dursun kef-i hükmünde terâzû-yı adalet / Havfın var ise mahkeme-i rûz-ı cezadan” sözü, kıyametten sonra kurulacak en büyük mahkemeyi nazara verip her devrin mütehakkimlerine bir ikaz olarak yankılanır. Keza, “Kadı ola davacı vü muhzır dahi şahit / Ol mahkemenin hükmüne derler mi adalet” mısralarını, hâkimin davacı, mübaşirin de şahit olduğu danışıklı mahkemelerin sakatlığını göstermesi açısından hâlâ söyleriz.
 </p>
 <p>
  Ziya Paşa’nın, tevazudan nasipsiz devlet ricaline nida ile söylediği “sanırsın” redifli bendi, bu meyanda yazılmış en kuvvetli eleştirilerden biridir. “Kibre ne sebep yoksa vezirim deyu gerçek / Sen kendini düstûr-ı mükerrem mi sanırsın? / Hâlî ne zaman kaldı cihan ehl-i tama’dan / Sen zatını bu âleme elzem mi sanırsın? / En ummadığın keşf eder esrâr-ı derûnun / Sen herkesi kör âlemi sersem mi sanırsın? / Bir gün gelecek sen de perîşan olacaksın / Ey gonca bu cem’iyyeti her-dem mi sanırsın? / Nâmerd olayım çarha eğer minnet edersem / Cevrinle senin ben keder etsem mi sanırsın?”
 </p>
 <p>
  <strong>
   Sabrı tavsiye
  </strong>
  <br>
   Ziya Paşa’nın, devrinin dertlilerini teselli sadedinde söyledikleri bugün hâlâ tazeliğini koruyor. Şairin, “Pek rengine aldanma felek eski felektir / Zira feleğin meşreb-i nâsâzı dönektir” ifadesiyle, her devrin cevri bir. Bir bendinde, İbrahim’e ateşi bir gül bahçesi kılan Allah’ın, kibirli Nemrud’u da bir sinekle alt ettiğini hatırlatıp, mazlumları sabra ve metanete davet eder. “Mekr ü fitne”ye uğrayanlara her şeyin ancak Allah’ın hikmetine göre, onun izni ve iradesiyle gerçekleşebileceğini ihtar ile ümit telkin eder. “İnsana sadakat yaraşır görse de ikrah / Yardımcısıdır doğruların Hazret-i Allah” sözü, davası uğruna sadakatten ayrılmayanlara güzel akıbet müjdeler. “Sabret siteme ister isen hüsn-i mükâfat / Fikreyle ne zulm eylediler Yusuf’a ihvan” diyerek, kardeşlerinin gadri ve türlü mihnet karşısında sabrıyla ve iffetiyle destanlaşan Yusuf’un (as) Mısır’a sultan olduğunu misal verir. Yine Yusuf (as) kıssasının sonundaki ayeti, “Zalimlere bir gün dedirir kudret-i Mevlâ / Tallahi lekad âserakellâhu aleynâ” beytinde beyan edip, sadık ve sabırlıların işin sonunda Allah’ın yardımına erişeceklerini ilan eder.
  </br>
 </p>
 <p>
  <strong>
   Şiirin tesiri
  </strong>
  <br>
   Bugün muhtelif mecralarda söz söyleme fırsatı bulan onca aydın, toplumun gidişatından hükümetin icraatlarına dek her şey hakkında eleştiriler sunsa da, sözleri çok çok su üstündeki yazı gibi geçici ve tesirsiz kalıyor. Sadece 55 yıl yaşamış Ziya Paşa’nın maziden kalma nefesleri hâlâ duyulurken, bugün en gür sesler bile hadiselerin hay huyu arasında kayboluyor. Sebep belki de zamane insanının şiiri, şiirin iksirini yitirmesidir. “Eş’ara gelir ise tenezzül / Elbette bulur lisan tezelzül” (Şiir düşerse, dil deprenir) derken, Ziya Paşa’nın kastettiği müşkül muhtemelen buydu. Paşa, sözün ebedî olması gibi şiirin de ebet ufkunda dalgalandığını anlattıktan sonra, “Her hoş söz kim gelir zebana / Âlemde kalır o cavidane” (Dile düşen her hoş söz, âlemde ebedî kalır) beytiyle beyanının tesir sebebine işaret etmektedir.
  </br>
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/ziya-pasa-bugunun-sairi_551116), [web.archive.org (arşiv bağlantısı)](http://web.archive.org/web/20151217133908/http://www.aksiyon.com.tr/kultur-sanat/ziya-pasa-bugunun-sairi_551116)
