# Dünyaya birlikte açılalım

*İbrahim Türkmen 2015.05.19*

<div class="pNewsDetailMainContent ctx_content" itemprop="articleBody">
 <p>
  Sahip olduğu potansiyeli harekete geçirmekte şimdiye dek başarılı olamamış Fas, bugün büyük bir kalkınma hamlesinin ilk adımlarını atıyor. Dünyaya erişmek için bir platform sunuyor.
 </p>
 <p>
  Fas’taki yatırım imkânlarının tanıtılmasından sorumlu Invest in Morocco’nun CEO’su Hamid ben Elafdil, ofisinde bizi bir bürokratta görmeye alışmadığımız bir samimiyetle ve mütebessim bir çehreyle karşılıyor. Amacımız Fas’ı anlamak, tanımak ve son dönemde kalkıştıkları dönüşümü yerinde incelemek. İlk durağımız da, tabii olarak, bu mesuliyeti en yüksek seviyede deruhte eden Elafdil’in ofisi oluyor.
 </p>
 <p>
  Elafdil, “Afrika’dan Avrupa’ya, Latin ülkelerinden Kuzey Amerika’ya dünyanın dört bir yanına erişmek isteyen Türk şirketleri bizi mutlaka göz önünde tutmalı.” diyerek söze başlıyor.
 </p>
 <p>
  Elafdil, Fas’ın petrol ve gaz gibi doğal kaynaklara sahip olmadığını, en büyük sermayesinin insan kaynağı olduğunu belirtirken, aklımıza ister istemez aynı sözleri sıkça kullanan Türkiyeli siyasiler geliyor.
 </p>
 <p>
  Faslı bürokratın, ülkesinin sunduğu fırsatlar hakkında yaptığı detaylı sunumda Türk müteşebbislerinin ilgisini çekecek noktalar var. Genel olarak, Fas devleti dışarıdan gelerek üretime dâhil olacak şirketlere oldukça cazip teşvikler sunuyor. Mesela yabancı yatırımcılara ilk beş yıl kurumlar vergisinden tam muafiyet söz konusu. Sonrasında ise sadece yüzde 8,25 olarak tatbik ediliyor. Projenin niteliğine göre yüzde 2 ile 30 arasında değişen oranlarda sübvansiyonlar veriliyor. Üstelik yatırımın tamamlanması da beklenmiyor. Devlet yatırım bedeli üzerinden söz konusu sübvansiyonu peşin olarak yatırımcı firmaya ödüyor. Sanayi, özellikle de otomotiv, elektronik ve havacılık alanlarında yatırımların el üstünde tutulduğunu söylemek mümkün. Bununla birlikte henüz potansiyelinin altında kalan bölgelerde yapılacak turizm yatırımlarının da destekleneceğini söylüyor yetkili.
 </p>
 <p>
  Teşvikler bir yana, Fas’ı yatırımlar açısından asıl cazibedar kılan bu ülkenin ticari bağlantıları. Fas, aralarında Amerika, Avrupa Birliği, Latin Amerika ülkeleri, Kanada ve Afrika’nın büyük bir kısmının da bulunduğu 56 ülkeyle serbest ticaret anlaşmasına sahip. Burada üretim yapan yatırımcılar, tarife ve gümrük gibi engelleri aşarak ürünlerini istedikleri pazarlara ulaştırma imkânına sahip. Türkiye açısından bu avantajın vadettiği ilave bir çıkar var. Amerika ile AB arasında müzakereleri tamamlanmak üzere olan Trans-Atlantik Ticaret ve Yatırım Ortaklığı (TTIP), Gümrük Birliği anlaşmasının kısıtları yüzünden Türkiye’nin ihracatına büyük bir darbe vuracak. Türk firmalar Fas üzerinden bu ülkelere mallarını ulaştırarak, TTIP’nin yaralarını kısmen de olsa sarabilir.
 </p>
 <p>
  Bununla birlikte, Türk şirketlerin böyle bir baypas yöntemini daha önceden de denediğini ve sonuçlarının beklendiği kadar tatmin edici olmadığını akılda tutmak gerekir. Daha önce özellikle tekstil firmaları üretimlerinin bir kısmını Mısır ve bazı Güney Avrupa ülkelerine taşımış, ancak tedarik zincirindeki kopukluklar yüzünden bu yatırımlarını zarar ederek kapatmak durumunda kalmışlardı. Faslı yetkililer ise böyle bir ihtimalin Fas için daha düşük olduğunda ısrar ediyorlar. Mesela hemen güneydeki Mali’den elde edilen pamuk, hem maliyet açısından hem de kalite olarak, Türk firmalarının standartlarını fazlasıyla karşılayacaktır diyorlar.
 </p>
 <p>
  Fas’ı müstesna kılan bir diğer üstünlüğünün ülkenin siyasi istikrarı olduğundan dem vuruyor Elafdil. Ülkenin siyasi sistemi anayasal monarşi veya biz Türklerin daha aşinası olduğumuz kavramıyla, meşrutiyet. Hanedanlar değişse de krallık 12 yüzyıldır devam etmekte. Kral 6. Muhammed halk tarafından oldukça sevilen bir lider. Bununla birlikte ülkenin siyasal kültüründe köklü bir şûra geleneği mevcut. Parlamentonun ve hükümetin gücü kısıtlı da olsa, özellikle 2011 yılındaki referandumun tanıdığı ilave haklar sayesinde azımsanmayacak kadar büyük.
 </p>
 <p>
  <img alt="" src="http://web.archive.org/web/20151213083853im_/http://medya.aksiyon.com.tr//aksiyon/2015/05/19/568463.jpg "/>
 </p>
 <p>
  Fas’ta 16 idari bölge var ve ülkenin yüzölçümü 711 bin kilometrekareye yakın. Türkiye’den az bir miktar daha küçük ve nüfus yoğunluğu çok daha az. Ülkenin nüfusu 35 milyon ve çoğunluğu Müslüman.
 </p>
 <p>
  Fas’ta dinî hoşgörü son derece yüksek. Bir kere en yaygın mezhep, 4 mezhep arasında en esneği olan Malikilik. Fransa’nın sömürge idaresi zamanında yerleşen bir Avrupailik de hesaba katılmalı. Diğer din mensuplarına bir baskı bulunmuyor. Fas aynı zamanda, İslamcı radikal örgütlerin intişar etmediği yegâne Kuzey Afrika ülkesi. Bunda, halkın aşırılıklara kapalı tutumu kadar devletin aldığı tedbirler de etkili olmuş. El Kaide ve ISIL gibi dinci örgütlerin genelde camilerde toplanıp buraları istismar ettiğini dikkate alan idare, namaz vakitleri dışında ibadethanelerin kapılarının kilitli tutulmasını buyurmuş.
 </p>
 <p>
  <strong>
   Hedefler
  </strong>
 </p>
 <p>
  Fas’ın ekonomik kalkınma hamlesinin temel gayeleri arasında, gelecek 15 yıl içinde, sanayi yatırımlarının altyapı dönüşümü, tarıma bağlılığın azaltılması, yabancı yatırımların artırılması gibi bilindik hedefler yer alıyor. Bu minvalde, benimsenen stratejinin de yardımıyla özellikle otomotiv ve havacılık sektörlerinin öne çıkması dikkat çekiyor. Fransız yatırımcıların bu konuda ağırlığı hissedilse de, dünyanın hemen bütün gelişmiş ülkelerinden büyük üreticiler söz konusu sektörlerde yatırımlar yapmışlar.
 </p>
 <p>
  Mesela Renault’nun yıllık 400 bin araç kapasitesine sahip üretim merkezi Fas’ın otomotiv sektörünün de belkemiğini oluşturuyor. 2014 yılında otomotiv ihracatının payı ilk defa fosfatınkini geride bıraktı. Faslılar buna büyük önem veriyor. Söz konusu gelişme hammadde satışıyla
  <img alt="" src="http://web.archive.org/web/20151213083853im_/http://medya.aksiyon.com.tr//aksiyon/2015/05/19/568464.jpg "/>
  özdeşleşmiş bir ekonominin yavaş yavaş da olsa sanayileşmekte olduğunun bir göstergesi olması hasebiyle önem arz ediyor. Havacılık alanında faaliyet gösteren firmalar, aralarında Airbus, Boeing, Bombardier gibi dünyanın en büyüklerinin bulunduğu uçak üreticisi firmalar için parça üretimi gerçekleştiriyor.
 </p>
 <p>
  Peki, Türkler şu ana dek ne ölçüde ilgi göstermiş? Elafdil’e göre Türk firmaları yurtdışı yatırımları hakkında konuşmaktan genelde çok hazzetmiyor ve bu ülkedeki faaliyetleri hakkında bilgi vermekten imtina gösteriyorlar. Yine de Kazablanka ve Rabat sokaklarında gezerken, özellikle daha iç kısımlarda bazı Türk menşeli ucuzluk marketlerine ve mobilya firmalarına rastlamak mümkün. Özellikle yol yapım ve inşaat alanında da büyük Türk müteahhitlerinin varlığı söz konusu.
 </p>
 <p>
  <strong>
   Yatırımcıya altyapı kolaylığı
  </strong>
 </p>
 <p>
  Ülkenin Kazablanka, Tanger ve Rabat gibi nispeten daha gelişmiş şehirlerindeki serbest ticaret bölgeleri de kayda değer. Fas’ın dört bir yanında 13 adet sanayi parkı kurulmuş ve bunlardan dördü vergiden tam muafiyet sağlıyor. Ülkelere teknoloji ve finans alanlarında vergisiz faydalanma imkânı sunan 4 adet offshoring parkı mevcut. Bunlardan Rabat’taki Teknopolis’i ziyaret fırsatı bulduk. HP, IBM ve Dell gibi yazılım ve donanım firmalarından AXA’ya pek çok uluslararası şirketin burada ofisleri ve üretim sahaları mevcut.
 </p>
 <p>
  Tanger’deki serbest bölgeye de yolumuz düştü. 350 hektar alan üzerine kurulu bu bölge geçen yıl Financial Times tarafından altyapı itibarıyla dünyanın en iyisi seçilmiş. Yine saygın uluslararası kuruluşlar Tanger serbest bölgesini dünyanın en iyi beşi arasında gösteriyor. Burada hâlihazırda 500’ün üzerinde şirket faaliyette ve neredeyse tam doluluğa ulaşılmış. Tanger’de bir de sadece otomotiv sektörüne hasredilmiş bir “sanayi şehri” bulunduğu bilgisini aktarıyor yetkililer. Üreticiler bu şehirden çıkardıkları ürünleri Amerika’daki müşterilerine bile sadece 10 gün içinde ulaştırabiliyor ve başka yerlerdeki rakiplerine karşı büyük üstünlük sağlıyor.
 </p>
 <p>
  Faslı ithalatçıların başlıca pazarları arasında Fransa yüzde 21,4 ile ilk sırada yer alıyor. İkinci İspanya ise yüzde 18,9’luk paya sahip. Diğer ülkeler Brezilya (5,9), Amerika (4,2) ve İtalya (3,8). Türkiye’nin payı oldukça düşük. İhracat ayağında ise İspanya yüzde 13,5 ile listenin başında gelirken ikinci Fransa’nın hissesi yüzde 12,9. İlk beşteki diğer ülkeler Amerika (7,5), Çin (6,9) ve Suudi Arabistan (6,2).
 </p>
 <p>
  Doğrudan yatırımların ağırlıkla tercih ettiği sektör yüzde 24’lük payla sanayi olurken ikinci sırada yüzde 23 gibi büyük bir oranla emlak geliyor. Bankacılık sektörünün payı yüzde 10 ve turizme gelen yabancı sermayenin toplam içindeki oranı yüzde 9. Bu ülkeye en fazla yatırım yapanın Fransa olması şaşırtıcı olmasa gerek. Fransızlar eski sömürgeleri olan ve hâlen de geniş bir işbirliğine sahip oldukları Fas’a gelen yıllık yabancı yatırımların yaklaşık yarısını üstleniyorlar.
 </p>
 <p>
  <strong>
   Türk tekstilciler mafyavari yöntemler kullanıyor
  </strong>
 </p>
 <p>
  Fas Tekstil ve Giyim Sanayicileri Derneği (AMITH) yöneticileri Türklerin ülkeyi sadece bir pazar olarak görmelerinden dertli. Hatta derneğin yönetim kurulu üyesi işadamı Rachid Khayat, bazı büyük Türk tekstil üreticilerinin, özellikle de İstanbul’un Merter bölgesindeki sanayicilerin âdeta mafya yöntemleriyle Fas’ta faaliyet gösterdiklerini iddia ediyor. Toptancı firmaların gayriresmî kanallarla ticaret gerçekleştirdiğini ve pazardaki gri alanlara girdiklerini ileri süren Khayat, bunlarla mücadele edeceklerini söylüyor.
 </p>
 <p>
  <img alt="" src="http://web.archive.org/web/20151213083853im_/http://medya.aksiyon.com.tr//aksiyon/2015/05/19/568465.jpg "/>
 </p>
 <p>
  AMITH Başkanı Mohamed Tazi biraz daha yumuşak bir üslupla Faslı ve Türk firmaların, aralarındaki işbirliğini daha ileri düzeylere taşımalarının zorunluluğunu anlatıyor. Fas’ın tekstil sanayi ekosisteminde boşluklar bulunduğunu, bunun da oldukça deneyimli ve büyük çaplı iş hacimlerine sahip Türk şirketleri tarafından kolayca doldurulabileceğini söylüyor: “Türkiye ile Fas arasındaki değer zinciri birbirine karışabilir ve bu durumda iki sanayi de birbirine faydalı olabilir.”
 </p>
 <p>
  Khayat ise “Bürokratik konuşmak Rabat’ın işi. Kazablanka’da sorun neyse net olarak ve doğrudan ifade edilir.” girizgâhıyla eteklerindeki taşları dökmeye başlıyor. “10 yıldır Türk firmalarla birbirimizi yakından tanıdık ama artık bu işin adını koyalım. Şimdi nişanlanma ve daha sonra evlilik gerekli.” diyen Khayat’a mehir olarak ne istiyorsunuz peki, diye sorduğumuzda, gülerek “Turquality” olabilir diyor.
 </p>
 <p>
  Faslı tekstilciler Türkiye’nin ihracat ve yurtdışı markalaşma teşvik programı Turquality’den çok memnun değiller. Khayat bu uygulamayı açık bir korumacılık ve damping uygulaması olarak değerlendiriyor. Khayat “mafya” kelimesini mecazen kullandığını ve asıl kastettiğinin toptancı Türk firmalarının ülkeye aşırı mal yığması, Fas’ı sadece bir pazar olarak görmesi, yerel firmalarla üretim odaklı işbirliklerinden kaçınması gibi uygulamaları olduğunu söylüyor. Bunlara artık izin verilmemesi yönünde Fas hükümeti nezdinde girişimlerde bulunduklarını ve daha fazla lobi gerçekleştireceklerini anlatıyor.
 </p>
 <p>
  <strong>
   OKUL GİBİ AMA OKUL DEĞİL
  </strong>
 </p>
 <p>
  Kazablanka Eğitim Merkezi Havacılık Enstitüsü (IMA), Türkiye’de bir ölçüde mesleki eğitim merkezlerine benzeyen ama ondan daha kapsamlı bir kurum. Diploma vermiyor. Fas ve Fransız hükümetlerinin, havacılık sektöründe faal firma ve derneklerin yükünü ortak çektikleri bu kurum, sektördeki firmalar için kalifiye elemanların yetiştirilmesini üstlenmiş.
 </p>
 <p>
  Bugüne dek IMA’ya 25 binden fazla müracaat olmuş ve sınavların ardından bunun ancak onda biri kabul edilmiş. Atölyeleriyle fabrika ortamını aynen bünyesinde barındıran eğitim kurumunda eğitim gören gençler, hiç ara vermeden üretim çarklarına dâhil oluyorlar. Öğrencilere havacılık hakkında temel bazda teorik eğitim de sağlanıyor. Öğrenciler eğitim için para vermek bir yana, çalışacakları firmalardan gelen ödeneklerle eğitim süresince belli miktarda bir ödenekle de destekleniyor.
 </p>
 <p>
  Kurumda montaj, kazan imalatı, kompozit üretimi, elektrik, elektronik sistemler ve kablo döşeme, makine ve edevat ile işleme eğitimleri veriliyor. Eğitimlerin süreleri 22 ile 42 hafta arasında değişiyor.
 </p>
 <p>
  IMA sayesinde firmalar eleman bulma, çıraklık eğitimi sunma ve iş disiplinini öğretme gibi külfetlerden kurtulurken, her daim ihtiyaçlarını karşılamaya amade bir eğitim kurumundan da çok az bir bedel mukabili faydalanma imkânı buluyorlar.
 </p>
 <p>
  Benzeri bir sistemin Türkiye’de kurulması, yüksek işsizliğe rağmen nitelikli eleman eksikliğinden dolayı eksik istihdamdan mustarip sanayinin sorunlarına bir nebze çözüm sunabilir.
 </p>
 <p>
  <img alt="" src="http://web.archive.org/web/20151213083853im_/http://medya.aksiyon.com.tr//aksiyon/2015/05/19/568466.jpg "/>
 </p>
 <p>
  <strong>
   LİMANI AVRUPA’YA RAKİP
  </strong>
 </p>
 <p>
  Fas’ın en kuzeyinde, Avrupa’ya sokulan burnu Tanger, turistlerin mutlaka uğramaları gereken bir yer. Sağ taraf Akdeniz’in alışıldık maviliklerine pencere açıyor. Sol tarafında ise Atlantik’in durulmak bilmez tarrakaları, bir tabiat senfonisi dinletiyor. Tanger, bugün çok daha farklı bir yönüyle temayüz ediyor.
 </p>
 <p>
  Fas’ın, Uzakdoğu’dan başlayarak Akdeniz üzerinden Amerika’ya dek uzanan büyük ticaret güzergâhındaki anahtar konumundan daha çok istifade etmeye yönelik yatırımı bu şehirde. Tanger MED limanı, deniz taşımacılığında bir üs ve tam olarak İspanya’nın Algeciras limanıyla aynı fonksiyonu icra etme maksadı taşıyor. Liman, Fas hükümetinin, ekonomik ve sosyal kalkınmayı çabuklaştırmak için aldığı stratejik bir kararın üzerinde yükselmiş.
 </p>
 <p>
  İspanya kıyılarıyla arasında 14 kilometre gibi kısacık bir mesafe bulunan Tanger, sanayi ve uluslararası ticaret yatırımlarıyla ve turizmiyle Fas’ın hızla gelişen kentlerinden biri. Özellikle son 10 yılda ülkenin iç kesimlerinden büyük bir göç akışına sahne olmuş ve nüfus söz konusu süre zarfında yüzde 50’ye yakın artarak 700 binden 1 milyona yükselmiş. Ayrıca, ekonomik canlılık şehri ülkenin ikinci büyük ekonomi merkezi hâline taşımış. Cebelitarık’a adını veren Müslüman komutan Tarık bin Ziyad’ın kıyısında durup hırsla Avrupa’yı seyrettiği bu şehir, bugün ticaretin en yoğun uğrak yerlerinden biri olarak yükseliyor. İhracat ve ithalat taşımacılığının yüzde 20’sinin bu rotadan geçtiğini dikkate alırsak şehrin potansiyelini takdir kolaylaşır.
 </p>
 <p>
  Tanger MED limanının Ro-Ro ve yolcu taşımacılığından mesul müdürü Idriss Aarabi, limandan 145 ülkeye bağlantı bulunduğunu ve 55 aktif deniz rotasının üzerinde yer aldıklarını anlatıyor. Limanın kapasitesi yıllık 8,2 milyon konteyner. Batı Afrika ile trafiğin yüzde 30’u buradan gerçekleşiyor. Limanı stratejik kılan en önemli unsur, buranın bir dağıtım merkezi, âdeta bir lojistik üssü gibi işlev görmesi. Uzakdoğu’dan Avrupa’ya geniş bir coğrafyadan kalkan gemiler, yüklerini nihai alıcılara dek taşımak yerine daha büyük kapasiteli gemilerle Tanger MED’e dek getirip buraya indiriyorlar. Buradan da küçük kapasiteli gemiler yükleri varacakları yere taşıyor. Sistem, üretimden nakliyeye bütün kesimler için çok daha düşük maliyetler sağlıyor.
 </p>
</div>


Kaynak: [www.aksiyon.com.tr](http://www.aksiyon.com.tr/ortadogu/dunyaya-birlikte-acilalim_550938), [web.archive.org (arşiv bağlantısı)](http://web.archive.org/web/20151213083853/http://www.aksiyon.com.tr/ortadogu/dunyaya-birlikte-acilalim_550938)
