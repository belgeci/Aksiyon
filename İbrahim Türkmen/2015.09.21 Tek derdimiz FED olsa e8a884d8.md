# Tek derdimiz FED olsa

*İbrahim Türkmen 2015.09.21*

<div class="pNewsDetailMainContent ctx_content" itemprop="articleBody">
 <blockquote>
  <p>
   Türkiye’nin de aralarında bulunduğu gelişmekte olan ülkeler, Fed’in eylül ayını pas geçmesiyle rahatladı. Ama gerçekte olan, sorunlarının en üst düzeyde tesciliydi.
  </p>
 </blockquote>
 <p>
  Amerikan Merkez Bankası Fed’in 9 yıldır hiç artırmadığı faiz oranlarında eylül toplantısında yukarı yönlü bir ayarlama yapacağı beklentisi son birkaç haftada mali piyasalarda yaşanan büyük çalkantıların korkutmasıyla iyice düşmüştü. Fed Başkanı Janet Yellen, Federal Açık Piyasa Komitesi’nin (FOMC) 2 günlük toplantısının ardından basının karşısına çıktığında, kararlarına gerekçe olarak sıraladıkları arasında şu ana dek hiç değinmedikleri bir şey dikkat çekti: Küresel ekonomideki durgunluk, Çin’den yavaşlama sinyalleri ve gelişmekte olan piyasalardaki artan riskler.
 </p>
 <p>
  Beklendiği gibi, karar Türkiye’de de olumlu karşılandı. FOMC bildirisinin yayımlanmasını takip eden bir saat içinde, dolar/TL kuru 3 liranın üzerindeki seviyesinden hızla gerileyerek 2,98’e düştü. Ama, ilk coşku geçip kararın detayları ve süreçle ilgili ihtimaller belirginleşmeye başlayınca, ibre tekrar yukarı döndü ve kur, kararın ilanından önceki seviyesine yükseldi.
 </p>
 <p>
  Fed, önünde sonunda faizleri artırmak zorunda ve bunun farkında olduğunu, beklenen kararın da 2015 yılı bitmeden gelebileceğini belli etti. Ekim ayında normalde basının çağrılmadığı FOMC toplantısının ardından gerekirse basın toplantısı düzenleyebileceklerini söyledi Yellen. Sıfıra yakın seviyede tuttuğu oranlar yüzünden ekonominin aşırı ısındığına ve varlık fiyatlarında balon oluşma riskinin arttığına da değindi.
 </p>
 <p>
  Türkiye’nin rahat bir nefes alması için bir sebebi yok. Ekonomisi oldukça kırılgan, sanayinin çarkları yavaşladı, yatırım iştahı kesik, piyasalarda durgunluk artıyor ve yükselen kurlar yüzünden borçlar giderek daha fazla can acıtıyor.
 </p>
 <p>
  The Economist dergisinin 16 Eylül’de 2014 sonu baz alınarak yayımladığı, sermaye akışının anında durması hâlinde ülkelerin kırılganlıklarını ölçen endeksinde, Türkiye Venezuela’nın hemen ardından en kırılgan ikinci olarak gözüküyor. Cari işlemler açığı, kredi büyümesi ve dış borçlar kalemlerinin hesaba katıldığı bu endeksin maksimum değeri 300 ve Türkiye’nin puanı 220.
 </p>
 <p>
  J.P. Morgan uzmanlarından James Lord tarafından ilk olarak 2013 yılında ortaya atılan “kırılgan beşli” arasında da yer alıyordu Türkiye ve hâlâ bu listenin en risklilerinden biri olarak yerini koruyor. Kırılgan beşliden Endonezya ve Hindistan bugün çok daha iyi durumda. Belki listeye bir altıncı olarak savaş, ambargo ve düşük petrol gibi sorunlarla boğuşan Rusya dâhil edilebilir.
 </p>
 <p>
  Bununla birlikte, özellikle bütçe performansı ve mali disiplin noktasındaki başarısını teslim etmek gerek. Kredi derecelendirme kuruluşu Fitch, geçen Cuma akşamı Türkiye’nin notunu ve görüntüsünü yatırım yapılabilir seviyede tuttuğunu ilan ettiğinde, bu alanlara dikkat çekiyordu. “Kredi notunun teyit edilmesi güçlü bilançoyu, mali disiplinin seçim döneminde devam ettirilmesini yansıtıyor” dedi Fitch. Açıklamanın devamında, “Kamu borcunun GSYH’ya oranında aşağı trendin devam etmesini ve oranın 2017 sonunda yüzde 30’a inmesini bekliyoruz.” ifadeleri kullanıldı.
 </p>
 <p>
  Bu hususi iyimserlik bir yana, Fed’in kademeli faiz artışları, Türkiye’yi sarsacak kuşkusuz. Ama bundan daha önemli ve acil sorunları var ülkenin. Yatırımcılar bugün Fed’in sıkılaştırma politikasını derinleştirme ihtimalinden dolayı Türkiye’den uzak duruyor değiller. Hukukun üstünlüğünün korunduğuna dair hiçbir güvence kalmadığı için kaçınıyorlar. İşadamlarına keyfî denetim ve usulsüz muamelelerden dolayı korkuyorlar. Kurların aşırı dalgalı ve sürekli yükselen bir grafikte seyretmesi iş dünyasının cesaretini kırıyor. Artan kurlarla tırmanan borçlar bir kâbus. Siyasi belirsizlikler ve sosyal kutuplaşmalar yatırımcılar açısından korku senaryosu. Özel sektörün kısa vadeli dış borç stoku, 2015 Temmuz sonu itibarıyla 128 milyar dolar düzeyinde. Orijinal vadesine bakılmaksızın vadesine 1 yıl veya daha az kalmış dış borçların miktarı ise 170,8 milyar dolar. Artan kurların asıl tehlikesi burada. Yılbaşından bu yana yüzde 30 değer kaybeden lira, özel sektörün borç yükünün TL bazında 127 milyar lira artmasına yol açtı.
 </p>
 <p>
  Ekonomi politikasının yokluğu, reel sektörün sıkıntılarına karşı artan ilgisizlik, işsizliğin tırmanması, sınırlarda yaşanan sorunların ticarete ve üretime etkileri, kapanan işyerleri ve ödenmeyen çekler Türkiye’nin asıl sorunlarından sadece birkaçı. Fed ile bitse her şey…
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/tek-derdimiz-fed-olsa_552331), [web.archive.org (arşiv bağlantısı)](http://web.archive.org/web/20160109204417/http://www.aksiyon.com.tr/ekonomi/tek-derdimiz-fed-olsa_552331)
