# Bank Asya'ya hukuksuz operasyon

*İbrahim Türkmen 2015.02.10*

<div class="pNewsDetailMainContent" itemprop="articleBody">
 <p>
  Bank Asya yönetimine el koyma operasyonu, hukukun hiçe sayıldığı, adaletin siyasi hesaplara kurban edildiği bir durumu işaretliyor. Kurumların özel mülke çöktüğü bir düzende, Adalete olan güven yara alır. Adaletin bittiği yerde, devlet de biter.
 </p>
 <p>
  Adana’da Hülya-Akif Deveci çifti, ellerinde altın ziynet eşyası olarak tuttukları bütün birikimlerini Bank Asya’daki hesaplarına yatırırken yüzleri gülüyordu. Akif, bir de arabası olduğunu, kârına bakmadan onu da satıp parasını Bank Asya’ya yatıracağını söylerken, “Allah’ın izniyle bu zulmün de sona ereceğine inanıyoruz, ama bugün, ama yarın, ama bir yıl sonra. Her şeyin daha güzel olacağına inanıyoruz.” diye de ekliyor.
 </p>
 <p>
  Tasarruf Mevduat Sigorta Fonu (TMSF) yetkililerinin salı akşam saatlerinde yüzlerce polisin refakatinde Bank Asya’nın Ümraniye’deki merkez binasına girdiği haberi, duyulur duyulmaz bütün Türkiye’de infiale yol açtı. Deveci çifti gibi binlerce insan, bankanın şubelerine akın ederek, keyfî ve hukuksuz uygulamaya tepkilerini göstermek için, ellerinde avuçlarında ne varsa yatırdılar. Ünlü ekonomi portalı Bloomberg, bu tablonun şaşırtıcılığını okurlarına şu ifadelerle duyuruyordu: “Normal şartlarda, bilindik manzara, baskı altındaki bankalardan müşterileri paralarını çeker fakat Türkiye’de aksine para yatırmak için kuyruk oldular.”
 </p>
 <p>
  Türkiye’nin aktif büyüklük açısından en büyük İslami finans kuruluşu olan Bank Asya, 17 Aralık yolsuzluk ve rüşvet operasyonu sonrası hükümetin Hizmet Hareketi’ne karşı yürüttüğü baskı ve sindirme operasyonlarının hedeflerinden biri oldu. Kanunlarda alenen suç teşkil etmesine rağmen, banka hakkında, hükümet güdümündeki medya organlarında bir kısmı siyasilerin sözlerine dayandırılan sayısız gerçek dışı manipülatif haber yayımlandı. Banka tarafından, bunlarla ilgili 230’un üzerinde dava açıldı; ancak cürmü engellemek ve sorumluları cezalandırmaktan mesul Bankacılık Düzenleme ve Denetleme Kurulu’ndan (BDDK) bir iki cılız ikaz dışında adım gelmedi.
 </p>
 <p>
  BDDK adımını 3 Şubat akşamı attı ama en beklenmedik ve keyfî olduğu her açıdan belli bir yöntemle… Bank Asya’nın Bankacılık Kanunu kapsamında ‘kurumun etkin denetimini engellemeyecek şeffaf ve açık bir ortaklık yapısı ve organizasyon şemasına sahip olması’ şartını ihlal ettiğini öne sürmüştü. Ve bankanın bazı kurucu ortaklarının yönetime dair haklarını, Bankacılık Kanunu’nun 18. Maddesi’nin 5. paragrafına istinaden fona devretti. Fon vakit fevt etmeden, yönetim kurulu üyelerini değiştirdi.
 </p>
 <p>
  <img alt="" src="http://web.archive.org/web/20150703205752im_/http://medya.aksiyon.com.tr//aksiyon/2015/02/10/564578.jpg "/>
  Yetkililerin yaptıkları açıklamalara göre BDDK, Banka Asya’dan, yönetim kurulunu belirleme yetkisine sahip A grubu imtiyazlı pay sahibi 185 ortağın güncel durumlarına ilişkin bilgi ve belgeleri istedi. 2 Şubat’a kadar 185 imtiyazlı ortaktan 37’si istenen evrakı kuruma iletti. BDDK bunun üzerine kalan yüzde 63’lük imtiyazlı paya sahip 132 ortakta aranan niteliklerin tespiti açısından belirsizlik olduğuna hükmetti.
 </p>
 <p>
  Olay, bankaya el koyma değildi; yönetimi değiştirilmişti. Bu hâliyle imtiyazlı pay sahiplerinin kurucularda aranan nitelikleri taşıdığına ilişkin bilgi ve belgelerin kuruma ibrazına ve yapılacak değerlendirmeler sonuçlanıncaya kadar bankanın yönetimine TMSF tarafından atananlar vekâlet edecekti.
 </p>
 <p>
  <strong>
   HUKUKSUZLUKLAR DİZ BOYU
  </strong>
 </p>
 <p>
  Bankacılık uzmanları, eski BDDK yöneticileri, hukukçular ve ekonomistler, operasyonun siyasi saiklerle icra edildiğinde ve hiçbir hukuki mesnedinin bulunmadığında hemen hemen fikir birliği içinde. Türkiye’nin başını ağrıtacak, büyük tazminatlara konu olacak, yatırım ortamına güveni sarsacak ve mevcut yatırımcıyı da ürkütecek ikazı pek çok yetkin ağız tarafından ifade edildi.
 </p>
 <p>
  Bank Asya 1996’dan bu yana faaliyette ve imtiyazlı ortakları, şimdi istenen belgeleri değişik vesilelerle zaten defalarca ibraz etti. BDDK yönetimi bankanın ortaklarında aranan nitelikleri kimin, nasıl kaybettiğini ve rutin bir işlem olmamasına rağmen bu belgeleri şimdi neden tekrar talep ettiğini açıklamıyor. Bunca yıldır faaliyette olan, üstelik halka açık olduğundan dolayı Sermaye Piyasası Kanunu mucibince devamlı surette bütün hesapları ve işleyişi sürekli tarassut altında tutulan bir bankanın şeffaflığında sorun bulunduğu iddiasının tutar yanı yok. Üstelik mevcut ortaklara izni veren ve yeterliliklerini şimdiye dek defalarca kontrol eden de yine aynı BDDK.
 </p>
 <p>
  Öte yandan, yeni bir yönetim kurulu atanması için, yüzde 54’ü borsada işlem gören bankanın önce genel kurulunun toplanarak kararı alması icap ediyor. Bu açıdan son kararın yürürlüğe girmesi ve atanan yöneticilerin faaliyette bulunmaları imkânsız. Hukukçulara göre, genel kurul olmaksızın yeni bir yönetim kurulu tayini ancak faaliyet izni kaldırılan veya fona devredilen bankalara yapılabilir. Dolayısıyla bu işlem mevcut Bankacılık Kanunu’nu açık biçimde ihlal ediyor.
 </p>
 <p>
  Marmara Hukuk Fakültesi Öğretim Üyesi Prof. Dr. Sami Karahan da, 18. Madde’nin yönetim kurulu üyelerini azil ve yerlerine yenilerini atama yetkisi vermediğine dikkat çekiyor. “İddialar doğru olsa bile genel kurulu bekleyip orada yönetim kurulunu değiştirmeliydiler. Kaldı ki iddialar mesnetsiz. BDDK, 16 aydan beri devirlere onay vermediği için pay sahipleri zaten değişmedi. 13,5 aydır bir bankaya çökmek için gerekçe arayan, sonunda yanlış gerekçe ve madde ile yetkisiz işlem yapan bürokrasi karşımızda. 29 yıllık ticaret hukuku ve banka hukuku hocasıyım, Bank Asya operasyonu gibi hukuka aykırı böyle bir rezalet ne gördüm ne de duydum.”
 </p>
 <p>
  <img alt="" src="http://web.archive.org/web/20150703205752im_/http://medya.aksiyon.com.tr//aksiyon/2015/02/10/564579.jpg "/>
  <strong>
   “ORTALIK KARIŞTI”
  </strong>
 </p>
 <p>
  Operasyondaki keyfiliğe dair çarpıcı bir değerlendirme, fonun bankaya gireceğini önceden haber veren Fuat Avni isimli Twitter hesabından yapıldı. Fuat Avni, 18. Madde’nin el koymaya dayanak teşkil edemeyeceğini sonradan keşfeden BDDK yetkililerinin bunu Beştepe’ye aktarmalarının ardından, Erdoğan’ın küplere bindiğini yazdı. Fuat Avni’ye göre, belgelerin teslim edilmemesinin ancak para cezası ile tecziye edilebileceği ortaya çıkmıştı ve bundan dolayı el koyma kararını alanların başı derde girecekti. Erdoğan bu aksiliğin mesullerinin komplocu “paraleller” olduğuna inandırmıştı kendini. Twitter’daki hesabından yaptığı paylaşımları genelde isabet bulan Fuat Avni, Erdoğan emriyle TMSF ve BDDK’da bu aksaklığın mesulleri olarak işaretlenen bürokratların tasfiye edileceğini yazıyordu. Ertesi gün Erdoğan’a yakın Sabah Gazetesi’nde yayımlanan ‘BDDK’da Paralelci Üç Başkan Kızakta’ haberi Fuat Avni’yi bir kez daha doğruluyordu.
 </p>
 <p>
  2000 yılında kurulan BDDK’nın ilk başkanı, eski Maliye Bakanı Zekeriya Temizel de belgelerin zamanında teslim edilmemesinin hiçbir surette yeni yönetim atamasına gerekçe teşkil edemeyeceğini savunuyor. Temizel, “Bank Asya’nın kurucuları 15 seneden beri kurucu olma niteliklerini taşıyorlardı da şimdi mi kaybettiler?” diye soruyor ve şöyle devam ediyor. “Bu olay tam anlamıyla hukuk olayıdır, eğer bu olayı kanıtlayamazlarsa kurucu ortakların daha önce var olan niteliklerini kaybettiğine ilişkin çok somut verilerle bir karar ortaya koyamazlarsa bankacılık açısından gerçekten zor durumla karşılaşırlar.”
 </p>
 <p>
  <strong>
   “EVRAKIN TAMAMLANMASI İÇİN SÜRE YETERSİZDİ”
  </strong>
 </p>
 <p>
  Görevinden alınan Bank Asya Genel Müdürü Ahmet Beyaz, hadisenin merkezindeki en yetkili isimlerden biri olarak, hiçbir ortağın istenen belgeleri vermekten imtina göstermediğinin altını çiziyordu. Beyaz, yıl sonunda yaşanan yoğunluktan dolayı bütün ortakların mali müşavirden onaylı belgelerini hazırlamalarının zaman aldığını söyledi. Bir ay yeterli değildi, bu yüzden iki defa yazılı olarak BDDK’ya süre uzatımı talebinde bulundular; ancak bu isteklerine cevap bile verilmedi. Beyaz, kendisinin ilk defa bu taleple karşılaştığını, söz konusu evrakın, ancak hisse alım satımı veya borsaya açılma dönemleri gibi istisnai durumlarda yeniden istendiğini kaydediyor.
 </p>
 <p>
  İmtiyazlı hisse senedi sahiplerinin temin etmek zorunda olduğu belgeler, o kişinin bütün ticari ve adli durumunun ortaya konulmasını ve bankacılıkla meşgul olmasına mâni bir durum varsa bunun tespitini amaçlıyor. Bu evrak arasında şahsın veya tüzel kişiliğin Sosyal Güvenlik Kurumu’na (SGK) herhangi bir borcunun bulunmadığını gösterir yazılar, vergi borcu olmadığına dair kâğıtlar ve bankacılık yapmasına mâni bir suçu irtikâp etmediğini ispatlayan adli sicil sabıka kayıtları bulunuyor. Ayrıca, eğer imtiyazlı senedin sahibi çok ortaklı bir firma gibi tüzel kişilik ise, bu ortakların tamamından da aynı evrakın tek tek sağlanması isteniyor.
 </p>
 <p>
  “Bunlar çok ciddi vakit alır. Bizim hiçbir ortağımız ben bunu hazırlamam demez zaten. Bu insanlar bunu bilebilecek nitelikte insanlar olduğu için banka ortağı olmuşlardır.” diyen Beyaz, hisselerin yüzde 58’ini temsil eden ortaklara ait belgelerin BDDK’ya sevk edildiğini kaydediyor. Ancak BDDK, son gelenleri inceleme zahmetine bile girmeden, üstelik nihai ihtarname göndermeden polis koruması altında salı geceki operasyonu gerçekleştirdi.
 </p>
 <p>
  <img alt="" src="http://web.archive.org/web/20150703205752im_/http://medya.aksiyon.com.tr//aksiyon/2015/02/10/564580.jpg "/>
 </p>
 <p>
  <strong>
   ORTAKLARDAN İHTARNAME
  </strong>
 </p>
 <p>
  Bank Asya’nın ortakları, BDDK’nın hukuksuz uygulamasını ve TMSF’nin yönetim işgalini sert bir şekilde kınadı ve hem kurumlara hem de yeni atanan yöneticilere bir ihtarname gönderdi. BDDK’nın kararının hukuki dayanaktan yoksun olduğunu vurgulayan ortaklar ve avukatları, taraflarına ortaklıklarla ilgili bir eksikliğe dair hiçbir resmî bildirim yapılmadığını vurguladı. TMSF tarafından atanan yeni yönetimin faaliyetlerinden dolayı sermayedarlara karşı sorumlu olduklarının hatırlatıldığı ihtarnamede, BDDK yöneticilerinden ise önceki yönetim kurulunu görevden alma kararından rücu ederek görevin iade edilmesi talep edildi.
 </p>
 <p>
  <img alt="" src="http://web.archive.org/web/20150703205752im_/http://medya.aksiyon.com.tr//aksiyon/2015/02/10/564581.jpg "/>
  İhtarnamede, şu ifadeler yer aldı: “SPK, BDDK, merkezi kayıt kuruluşu gibi devlet kurumlarında var olan belgeler hukuki bir dayanak olmaksızın tekrar istenmesine ve bankamız tarafından müteaddit defalar süre istenmesine rağmen yeterli süre verilmemiştir. Söz konusu kararı aldığınız tarih itibariyle yüzde 58’lik kısmını temsil eden ortaklarımız tarafından ilgili evraklar kurumunuza intikal ettirilmiştir. Kurumunuza gönderilen bu evraklar hiçbir incelemeye tabi tutulmadan karar alınmış olması hukuken kabul edilemez.”
 </p>
 <p>
  Bank Asya’ya yapılan operasyon, sadece en geniş tanımıyla hukukun değil, mer’î kanunların bile hiçe sayıldığı, adaletin siyasi mülahazalara kurban verildiği bir durumu işaretliyor. Zorbalığın egemen olduğu, siyasilerin kiniyle güdülenmiş kurumların kanunsuzca özel mülke çöktüğü bir düzende, devletin de çöktüğünü ifade etmek aşırı bir hüküm olmayacaktır.
 </p>
 <p>
  Operasyonun arkasındaki aklın Cumhurbaşkanı Recep Tayyip Erdoğan olduğunu ve bu hukuksuz işlemin siyasi saiklerle icra edildiğini söyleyenler de oldu. 7 Ekim 2014’te, “Politik savaşta Bank Asya’ya sadık müşterileri omuz verdi” başlıklı haberinde, Reuters, iktidarın Bank Asya’ya el koyma ihtirasını vurgulayan çok ilginç bir anekdota yer veriyordu. Dönemin başbakanı Erdoğan’ın bankanın akıbetini yakından takip ettiği belirtilen haberde “Erdoğan seyahatteydi. ‘Dönünce Bank Asya’nın anahtarlarını masamda görmek istiyorum.’ dedi. Ancak döndüğünde Bank Asya’nın Merkez Bankası’ndaki karşılıklarını serbest bırakıp batışı engellediği için Erdem Başçı’ya çok kızdı.” ifadeleri yer alıyordu.
 </p>
 <p>
  Konu CHP İstanbul Milletvekili Umut Oran tarafından da Meclis gündemine taşındı. “Bank Asya’nın yönetimine el konması talimatını Recep Tayyip Erdoğan mı verdi?” diye soran Oran, BDDK Başkan Yardımcısı’nın operasyondan bir gün evvel Erdoğan ile görüştüğü bilgisini vererek, bu ikili arasında neler konuşulduğunun açıklanmasını istiyordu. Babacan’ın cevaplaması istemiyle sunulan soru önergesinde, Erdoğan’ın başbakanlığı ve daha sonra cumhurbaşkanlığı döneminde aylarca, batırma amacıyla Bank Asya’yı açık hedef yaptığı vurgulanıyor ve alenen suç olan bu ifadeler hakkında hangi gerekçeyle bir hukuki müdahalede bulunulmadığı soruluyordu. Oran, altı ay önce, iktidarın bankaya yönelik hasmane ve hukuksuz müdahalelerini sorgulayan iki soru önergesi daha vermişti. Ancak bu sorularına da hükümet kanadından hiçbir cevap ulaşmadı.
 </p>
 <p>
  <strong>
   “MAL GÜVENLİĞİ KALMADI”
  </strong>
 </p>
 <p>
  Ana muhalefet partisi CHP’nin lideri Kemal Kılıçdaroğlu üstüne basa basa “Hiç kimsenin can ve mal emniyeti yoktur.” diye yorumladı Bank Asya operasyonunu: “Bank Asya bunlardan tipik bir örnektir. Herkesin bilmesi lazım. 12 yaşındaki çocuğun vurulması tipik bir örnektir.” Partinin Grup Başkanvekili Engin Altay da Bank Asya yönetimine polis baskınıyla el konmasını, “Hükümetin yaptığı zorbalıktır, yasa dışıdır, eşkıyalıktır. Bankanın kasasını ha silahla soydunuz ha kanunsuz işlem yaparak bankaya müdahale ettiniz. İkisi de aynıdır, eşkıyalıktır.” ifadeleriyle değerlendirdi. CHP Genel Sekreteri Gürsel Tekin’e göre de Bank Asya’ya yapılan operasyon “Tamamen kin ve intikam duygusu ile yapılmış bir operasyon” idi.
 </p>
 <p>
  Ankara Bağımsız Milletvekili Haluk Özdalga, dünyanın başka hiçbir yerinde sağlıklı bir bünyeye sahip kendi bankasını batıran bir iktidar ben bilmiyorum diyor ve ekliyor: “Türkiye çok kötü bir yere doğru gidiyor. Nereye gittiğini bu sürükleyenler de bilmiyorlar. Ama bir yıkıma doğru gittiği ve hepimizin, bütün Türkiye’nin bu yıkımın altında kalacağı da muhakkak. Ama en çok bu yıkıma neden olanlar bunun altında kalacaklar.”
 </p>
 <p>
  <img alt="" src="http://web.archive.org/web/20150703205752im_/http://medya.aksiyon.com.tr//aksiyon/2015/02/10/564582.jpg "/>
  Liberal Demokrasi Partisi (LDP) Genel Başkanı Cem Toker, ülke yönetiminin sağduyu ve mantıkla değil, tamamen kişisel ihtiraslar, kin ve intikamla yürütüldüğünü söylüyor. “Demokrasilerde yöneticiler adaletten, hukuktan korkarlar. Ama otokrasilerde, tek adam yönetiminde ‘Bana kimse dokunamaz! algısı oluştuysa, ki Türkiye’de oluştu, “o algı sayesindedir ayakkabı kutuları, tapeler... 17-25’te bir darbe yediler. Sonra adalet mekanizmasını hallaç pamuğu gibi dağıttılar.”
 </p>
 <p>
  Eski Sermaye Piyasası Kurulu Başkanı Ali İhsan Karacan krizin ilk günlerinde tepkisini şöyle dile getirmişti: “Batması gerektiği hâlde korunup kollanıp batırılmamış olan bankalar biliyorum. Ama  iyi durumdayken  özellikle  kamu yönetimince  zayıflatılıp batırılmış bir banka bilmiyorum. Sadece ülkemizde değil, demokratik gelişmiş bir ülkede  böylesi bir davranış örneğini açıkçası bilmiyorum.”
 </p>
 <p>
  Bank Asya’ya hukuksuz operasyonun yankıları Türkiye’yle sınırlı kalmadı. Dünyanın muhtelif yerlerinde önde gelen yayın kuruluşlarının gündemine giren gelişme hakkındaki hâkim yargı, operasyonun siyasi olduğuydu.
 </p>
 <p>
  ABD Dışişleri Bakanlığı Sözcü Yardımcısı Marie Harf, günlük basın toplantısında, Türk hükümetinden, finansal aktivitelerin denetiminin uluslararası kanuni standartlara göre yapılmasını sağlamasını istedi. Avrupa Birliği’nden de tepki gecikmedi. Dış İlişkiler ve Güvenlik Politikaları Yüksek Komiseri Sözcüsü Maja Kocijancic, Avrupa Komisyonu’nun konuyu detaylı bir şekilde inceleyeceğini açıkladı. Kocijancic, “Bir kısım AB üyesi ülkelerde devletin belli durumlarda bankalara el koyabileceğini göz önünde tutan yasalar var. Bu gibi durumlarda anahtar soru el koymanın gerekçesi ve ölçülülüğüdür. Komisyon bahse konu durumu daha detaylı inceleyecek.” dedi.
 </p>
 <p>
  Operasyonun uluslararası medyadaki yankısı da geniş oldu. Reuters, Türkiye’nin, bilimsellikten ve hukuktan uzak bu tarz şahsileşmiş uygulamalarla geri dönüşü olmayan bir yola girebileceği uyarısında bulundu. İngiliz ajans, Bank Asya’ya müdahalenin yatırım uzmanlarını endişeye sevk ettiğini belirterek, New York merkezli yatırım danışmanlığı şirketi Global Source Partners ekonomistlerinden Atilla Yeşilada’nın şu görüşlerine yer verdi: “Bu operasyon büyük oranda bir şahsi kinle alakalı ve yatırım çevrelerinde de çok kötü yankılanıyor. Bir yayılırsa, bu algıyı artık bir daha değiştiremezsiniz.” Bloomberg de, müdahalenin siyasiliğine vurgu yaparken, Fransız haber ajansı AFP, Bank Asya hadisesini Hizmet’e yönelik bir “çökertme” adımı şeklinde niteledi.
 </p>
 <p>
  <img alt="" src="http://web.archive.org/web/20150703205752im_/http://medya.aksiyon.com.tr//aksiyon/2015/02/10/564583.jpg "/>
 </p>
 <p>
  <strong>
   EKONOMİSTLER UYARIYOR
  </strong>
 </p>
 <p>
  Ekonomist Uğur Gürses, Hürriyet Gazetesi’ndeki köşe yazısında, ‘eften püften’ gerekçelere dikkat çekerek, “Bankanın mali durum zayıflığı ya da likiditesi ile ilgili bir gerekçe ya da yasal bir dayanağa atıf yok. Deyim yerindeyse pek de ‘eften püften’ bir gerekçeyle, hatta ‘Halka açılırken bu izni kim vermişti bu bankaya?’ sorusunu da sorduracak tuhaflıkta bir manevra yapıldı. Bankaya paralarını yatıran ya da ticari ilişkisi olan kesimlerde şüphe yaratacak, güven sarsmaya dönük bir hamle.” ifadelerini kullanıyor.
 </p>
 <p>
  Hürriyet Gazetesi ekonomi yazarı Erdal Sağlam, “paralel” tartışmaları çerçevesinde Bank Asya’nın zaten bir yıldır iktidarın hedefinde olduğunu ve siyasetçilerin bankanın fona devri için açıktan bir kampanya yürüttüklerini yazdı. BDDK yönetimi uzun süre yasalara aykırı olur korkusuyla politikacıların bu talebini yerine getiremedi, diyen Sağlam, Başkan’ın bu baskılardan dolayı hastalanarak ciddi bir rahatsızlık geçirdiğini ekledi. Yazar, bu kararın, piyasalarda “Politikacı istedi, BDDK aldı” şeklinde algılandığını, ancak herkesin korkudan dolayı sessiz kaldığını söyledi.
 </p>
 <p>
  Millet Gazetesi yazarı Mahmut Akpınar, “Türkiye bir adama hayır diyememekten dolayı felakete sürükleniyor. Adalet yok, can ve mal güvenliği kalmadı. Devlet mafya yöntemiyle, kabadayı usulüyle çalıştırılıyor!” tespitinden sonra, “Bank Asya’ya takılmayın, asıl devlet çöküyor! Demokrasi, hukuk bitiyor!” diyor.
 </p>
 <p>
  <img alt="" src="http://web.archive.org/web/20150703205752im_/http://medya.aksiyon.com.tr//aksiyon/2015/02/10/564584.jpg "/>
  Prof. Dr. Ersan Şen, yıllardır faaliyette olan bir bankanın şeffaflığında bir sorun varsa, bunun şimdi tespit ediliyor olmasının garabetine dikkat çekiyor. “Şu anki mesele siyasi midir, yoksa bir örgüte müdahale midir, bunun takdir ve değerlendirmesini kamuoyu yapar.” diyen Şen, Avrupa İnsan Hakları Mahkemesi (AİHM) tarafından Mikhail Khodorkovski davasında verilen ağır cezayı hatırlattı ve Türkiye’yi uyardı: “Bunların açıklaması yetkili makamlar tarafından yapılmalıdır. Siz bir insanın, birilerinin bankasına o kadar insanı mağdur edecek şekilde, keyfî, dayanaksız müdahale edemezsiniz.”
 </p>
 <p>
  Hollanda Merkez Bankası Sözcüsü Tobias Oudejans, siyasi gerekçelerle bir bankayı batırmaya çalışmanın, bulaşıcı sonuçlar doğuracağını söyledi. “Batırılan bankanın ardından diğer bankalar da ayakta durmakta zorlanıp yıkılabilir.” diyen Oudejans, böylesi haksız bir müdahalenin yatırımcıda panik ve belirsizlik meydana getireceğini vurguladı. Oudejans, bankaları denetleyen kurumların siyasi etkilere açık olmasının ‘varlık nedenlerine ters olacağını’ belirtti.
  <br>
   <br>
    <strong>
     GÜVENİ SARSABİLİR
    </strong>
   </br>
  </br>
 </p>
 <p>
  Fovea Oberaza-S Danışmanlık’ta siyaset ve ekonomi analisti Serdar Sement “Bank Asya’ya müdahalenin teknik karşılığı; kamu gücünün usulsüz kullanımıdır.” diyerek, hükümetin diğer gruplara gözdağı verdiğini söylüyor. Firmanın siyasi risk hesaplamalarında da son gelişmeler ışığında Siyasi İstikrar Endeksi’nde güncellemeler yapıldı. Temel Meşruiyet ve Yönetim Normlarının Kararlılığı alt sektörü, Hukuk Devleti parametresinde -0,625
  <img alt="" src="http://web.archive.org/web/20150703205752im_/http://medya.aksiyon.com.tr//aksiyon/2015/02/10/564585.jpg "/>
  puan düşürülen Türkiye’nin notu, 30 gün içinde Bank Asya üzerine yapılan işlemde bir geri adım atılmadığı takdirde 30 gün sonunda en düşük katsayı olan -1’e düşecek. Bunun teknik karşılığı mülkiyet ya da mülkiyet yönetim hakkının hukuksuz ve siyasi kasıtla kamuya transferi anlamına geliyor. Sement, “Tümünde işlem geri alınmaz ya da idari yargıda düzeltilmezse puanlamaları -1’e tamamlama yapacağız. İdari yargıda düzeltme olursa eksi puanlamaların üçte ikisini iade edeceğiz. İdari kararla düzeltme hâlinde tüm puanlamaların dörtte üçünü iade edeceğiz.” diyor. Güney Kore’nin tirajı en yüksek gazetesi Chosun İlbo’nun ekonomi uzmanı Lee Jae-hwa, müdahalenin finans sektörünü çökertecek denli riskli bir uygulama olduğu uyarısında bulunuyor. Türkiye’de Bank Asya’nın maruz kaldığı uygulamayı hukuksuz bulan Lee, bu tür müdahalelerin son derece tehlikeli olduğuna dikkat çekiyor.
 </p>
 <p>
  _______________________________________
 </p>
 <p>
  <strong>
   ADIM ADIM GELİŞMELER...
  </strong>
 </p>
 <p>
  24 Aralık 2013- Operasyon söylentileri ‘Hükümetin cemaate yakın bir bankaya operasyon düzenleyeceği’ şeklinde medyada yer almaya başladı.
  <br>
   28.12.2013- ‘son.tv’ adlı internet sitesinde, ‘17 Aralık operasyonunda Bank Asya’nın 2 milyar dolarlık kazanç iddiası’ başlıklı bir makale yayımlandı.
   <br>
    29 Aralık 2013- İçişleri Bakanı Efkan Ala, TRT’de katıldığı programda, soruşturma krizi sonucu ekonominin zarar gördüğünü belirterek, “Operasyon öncesi dolarları kim aldı diye soruyorsam şüpheden değil, elimde belgeler olduğundan soruyorum.” dedi. 2 milyar dolar kâr iddiasının sahibi Ala, daha sonra kendini, “Benim orada adını andığım bir şey oldu mu?” diyerek savundu.
    <br/>
    31 Aralık 2013- Takvim Gazetesi’nde şöyle bir haber çıktı: “Bank Asya hakkında ortaya çıkan iddialar üzerine BDDK, MASAK, SPK, Maliye Bakanlığı ve Başbakanlık hareket geçti. Banka hakkındaki en önemli iddia 17 Aralık Operasyonu öncesi döviz alımı yaparak haksız kazanç elde edilmesi...”
    <br/>
    12 Ocak 2014- Bank Asya’ya el konulacağı yönündeki söylentiler medyaya yansıdı. Taraf Gazetesi’nde yer alan habere göre başta THY olmak üzere bazı kamu kurumları 10 günlük süreçte yaklaşık 900 milyon liralık mevduatı, vadesinden önce çekti.
    <br/>
    25 Mart 2014 - Bank Asya, Qatar Islamic Bank ile stratejik ortaklık konusunda münhasırlık anlaşması imzaladı.
    <br/>
    26 Nisan 2014- Bank Asya, A 101’deki hisselerini sattı.
    <br/>
    3 Temmuz 2014- Qatar Islamic Bank ile görüşmelerin bittiğine dair haberler yapıldı. Bank Asya yalanladı.
    <br/>
    26 Temmuz 2014- Dönemin başbakanı Erdoğan, Mersin programı dönüşü uçakta yaptığı açıklamada, “Bu aldığım bir bilgidir, Qatar Islamic Foundation bir defa burayı alma noktasında değil.” dedi.
    <br/>
    6 Ağustos 2014- Başbakan Yardımcısı Ali Babacan, Ziraat Bankası’nın Bank Asya ile ilgilendiğini ve bu konuda görüşmeler yapıldığını açıkladı. Babacan’ın açıklamaları dönemin başbakanı Erdoğan’ın danışmanı Yiğit Bulut tarafından yalanlandı.
    <br/>
    7 Ağustos 2014- Gelir İdaresi Başkanlığı ve Sosyal Güvenlik Kurumu (SGK), Bank Asya ile tahsilata ilişkin protokollerini sonlandırdığını duyurdu. Daha sonra ile Gümrük ve Ticaret Bakanlığı da aynı açıklamayı yaptı.
    <br/>
    7 Ağustos 2014- Borsa İstanbul, ulusal pazarda işlem gören paylarının işlem sırasını ikinci seans öncesinde geçici olarak işleme kapattı.
    <br/>
    8 Ağustos 2014- Bank Asya, Qatar Islamic Bank ile görüşmelerin bittiğini açıkladı.
    <br/>
    14 Ağustos 2014- Borsa İstanbul, işlem sırasının kapalılık hâlinin ortaklık yapısındaki belirsizlik giderilene kadar devam etmesine ve tüm borsa endekslerinden çıkarılmasına karar verdi.
    <br/>
    21 Ağustos 2014- Ziraat Bankası, hisse satışı konusunda Bank Asya ile resmî olmayan görüşmelerin sonlandırılmasına karar verildiğini açıkladı.
    <br/>
    15 Eylül 2014- Hisseleri Borsa’da işleme açıldı.
    <br/>
    16 Eylül 2014- 900 milyon liralık ödenmiş sermayesini 225 milyon lira artırarak 1 milyar 125 milyon liraya çıkardı.
    <br/>
    18 Eylül 2014- Hisseleri işleme kapatıldı, 14.45 itibarıyla yeniden açıldı ama 15.51’de yeniden kapatıldı.
    <br/>
    18 Eylül 2014- Erdoğan, cumhurbaşkanı olarak katıldığı TÜSİAD’ın Yüksek İstişare Toplantısı’nda, “Bir bankanın batırılması için çalışılmıyor. O banka şu anda batmış zaten.” dedi.
    <br/>
    18 Eylül 2014- BDDK Başkanı Mukim Öztekin, sağlık sorunlarını gerekçe göstererek izne ayrıldı.
    <br/>
    26 Eylül 2014- Hisseleri Borsa’da tekrar geçici olarak işleme kapatıldı. Sonra aynı gün ikinci seansın açılışının ardından yapılan açıklamayla banka payları ‘Gözaltı Pazarı’na alındı.
    <br/>
    7 Ekim 2014- Reuters, iktidarın Bank Asya’ya el koyma girişimini dünyaya duyurdu. Dönemin başbakanı Erdoğan’ın gittiği seyahatten dönerken, “Dönünce Bank Asya’nın anahtarlarını masamda görmek istiyorum.” dediğini yazdı.
    <br/>
    21 Kasım 2014- Hakkındaki karalama kampanyaları ve baskı dolayısıyla finansal büyüklüğünde meydana gelen değişim yüzünden 80 şubesini kapatmak, bin 708 kişiyi de işten çıkarmak zorunda kaldı.
    <br/>
    22 Kasım 2014- Yaptığı olağanüstü genel kurulda, sermayesini yüzde 25 artırarak 1 milyar 125 milyon liraya çıkarma kararı aldı.
    <br/>
    8 Ocak 2015- Tamweel Africa Holding’deki yüzde 40 hissesini satmak için sözleşme imzaladı.
    <br/>
    9 Ocak 2015- Bursa Şubesi’nde BDDK ve polis incelemesi yapıldı. Ancak yapılan adli arama işlemiyle bankanın bir ilişkisinin olmadığı açıklandı.
    <br/>
    3 Şubat 2015- BDDK, bazı ortaklarının belgelerini göndermediği gerekçesiyle yönetimden el çektirdi. TMSF yeni yönetim kurulu atadı.
   </br>
  </br>
 </p>
 <p>
  <br/>
  <img alt="" src="http://web.archive.org/web/20150703205752im_/http://medya.aksiyon.com.tr//aksiyon/2015/02/10/564586.jpg "/>
  <br/>
  _____________________________________________________
  <br/>
  <br/>
  <strong>
   KENT BANK ÖRNEĞİ
  </strong>
 </p>
 <p>
  Bank Asya’nın bugün başına gelenlerin bir benzerini, TMSF’nin 2001 ekonomik krizi döneminde el koyduğu Kent Bank da yaşamıştı. Eski yöneticileri, bankaya siyasi saiklerle el konduğu iddiasıyla başlattıkları hukuk mücadelesini AİHM’e kadar taşımış ve davalarında haklı bulunarak, devlet, 4,1 milyar dolar tazminat ödemeye mahkûm edilmişti. Neticede, Kent Bank’ın en büyük hissedarı Mustafa Süzer ile anlaşma yoluna gitmek zorunda kalındı.
 </p>
 <p>
  Kent Bank davasında Süzer’in avukatlığını yapan ve süreci yakından takip eden Avukat Turgut Tavşanoğlu, Bank Asya’nın yönetim haklarına el konmasında Bankacılık Kanunu’nun 18. Maddesi’nin 5. fıkrasının kullanılamayacağını söyledi. Tavşanoğlu, kurucuların kuruculuk vasıflarını kaybettiklerinin somut olarak tespit edilmesini beklemeden, yönetim haklarının devrini, sorunlu bir uygulama olarak niteledi.
 </p>
 <p>
  Tavşanoğlu’na göre, ilgili maddede BDDK’nın temettü hariç diğer ortaklık hakları kullanımını ancak kurucularda aranan niteliklerin kaybedilmesi hâlinde TMSF’ye devretme yetkisi bulunduğunun altını çiziyor. “Ortada imtiyazlı hisse senedi sahipleri kimdir, nedir, ne değildir bilinmeden böyle bir kararın verilmesi kanuna uygun değil. Üstelik BDDK’nın talep ettiği bilginin verilmemesi niteliğin kaybedildiğini göstermez. Böyle bir tedbiri almaya BDDK’nın yetkisi yok. Ancak yönetim kurulundan bazı hususlar istenebilirdi. Burada BDDK amacını aşmış gibi gözüküyor.” diyor avukat.
 </p>
 <p>
  Bankacılık Kanunu’nun 18. Maddesi’nde söz konusu paragraf şu: “Nitelikli paya sahip olan ortakların kurucularda aranan nitelikleri taşıması şarttır. Kurucularda aranan nitelikleri kaybeden nitelikli paya sahip ortaklar temettü dışındaki ortaklık haklarından yararlanamaz. Bu hâlde, diğer ortaklık hakları Kurumun bildirimi üzerine Fon tarafından kullanılır. Bu ortaklar sermayedeki doğrudan ve dolaylı payları yüzde onun altına düşene kadar rüçhan haklarını kullanamazlar.”
 </p>
 <p>
  <img alt="" src="http://web.archive.org/web/20150703205752im_/http://medya.aksiyon.com.tr//aksiyon/2015/02/10/564587.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/bank-asyaya-hukuksuz-operasyon_548995), [web.archive.org (arşiv bağlantısı)](http://web.archive.org/web/20150703205752/http://www.aksiyon.com.tr/ust-manset/bank-asyaya-hukuksuz-operasyon_548995)
