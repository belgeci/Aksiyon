# Sınırdaki restleşme

*İbrahim Türkmen 2015.11.30*

<div class="pNewsDetailMainContent ctx_content" itemprop="articleBody">
 <p>
  Jet krizi ile Türkiye-Rusya ilişkilerinde son 100 yılın en gerilimli dönemine girildi. Suriye bataklığı Türkiye için daha tehlikeli riskler barındırıyor.
 </p>
 <p>
  4 Kasım sabah saatlerinde Türk Hava Kuvvetleri’nin bir uçağı vurduğu haberi gündeme bomba gibi düştü. Rus uçağının düşürüldüğüne dair görüntüler, herkesin merakla beklediği, o günün öğlen saatlerinde açıklanacak 64. Hükümet listesini bile sıradanlaştırdı. Rusya beklenmedik ölçüde büyük tepki gösterdi. Kısa sürede peş peşe ekonomik ve askerî müeyyideler açıkladı. Türkiye aleyhinde, dünya çapında psikolojik harbe girişti.  Başkan Vladimir Putin, Hitler’in çok kullandığı “sırtımızdan bıçaklandık” metaforuyla süslediği ithamlarını, ‘Suriye’deki teröristlerin destekçileri uçağımızı düşürdü’ diyecek kadar ileri götürdü.
 </p>
 <p>
  Moskova’nın kısa sürede uygulamaya koyduğu sistematik hamlelere karşı, Ankara’nın cevapları aynı netlikte olmadı. Moskova, böyle bir krizi bekliyormuş intibaı uyandırdı. Ankara, ilk gün hemen NATO’ya koşmak gibi fevri hareket hariç tutulursa, genelde diyalog kanallarını açık tutma gayretinde. Beştepe’den gelen mesajlardaki zıtlıklar ise kriz yönetiminde olumlu tablo olarak okunmadı. Erdoğan, “Bir daha olsa yine yaparız!” sözünü ettikten saatler sonra, “Uçağın Rusya’ya ait olduğunu bilsek tutumumuz farklı olurdu.” dedi. Yine Beştepe, ilk açıklamasında, düşürülen jetin Rusya’ya ait olduğunu söylerken, yarım saat sonra, aidiyetinin bilinmediğini aktarıyordu.
 </p>
 <p>
  Farklı açıklamalar, gelişmeleri pürdikkat takip eden dünya kamuoyunda olumsuz algılanıyor. Türkiye’nin ne yaptığını, nasıl strateji takip ettiğini net şekilde ortaya koyabilen yok. Almanya Başbakan Yardımcısı Sigmar Gabriel’in sözleri Türkiye hakkında Avrupa’da oluşan kötü imajı gösteren çarpıcı bir örnek: “Bu hadise [uçağın düşürülmesi] gösterdi ki, bölgedeki diğer ülkelerden gelen açıklamalara da istinaden, bölgede öngörülemeyen bir ülke var ve bu da Rusya değil, Türkiye’dir.”
 </p>
 <p>
  Türkiye, 2012’den bu yana yürürlükte olan angajman kurallarına referans veriyor ve hava sahasının ihlali gibi uluslararası hukukta geçerli argümanlarla kendini savunuyor. İlk başta aidiyeti tespit edilemeyen uçağın pilotuna defalarca uyarıda bulunulduğunu, ama hiçbir cevap alınmadığını söylüyor resmî açıklama. Amerika ve NATO, bu teze sahip çıkmak konusunda fazla düşünmedi. Türkiye’nin müttefiklerinden gelen ilk açıklamalar, beklendiği gibi Rusya’nın canını sıktı. Rusya ise, hadiseyi ‘önceden tasarlanmış pervasız bir saldırganlık’ olarak sunmaya çalıştı. İkaz gelmemişti ve uçak, vurulduğunda, Suriye hava sahası içindeydi.
 </p>
 <p>
  Son durum itibarıyla, Ankara, müttefiklerinin de tavsiyesiyle, önceliğini tansiyonun düşürülmesi ve diyalog kanallarının açık kalması şeklinde tespit etti. Perşembe günkü Yüksek Askerî Şûra toplantısından sonra yapılan duyuru, TSK’nın açıklamaları ve Moskova’ya iletilen mesajlar hep bu tondaydı. Bölgeye giden TIR’larının 25 Kasım’da Rus kuvvetlerince vurulması ve Bayır-Bucak Türkmenlerine yönelik saldırıların iki katı yoğunlukta artırılması karşısında sessiz kalmasının da altında aynı sebep yatıyor. Ama Rus tarafının aynı frekansta olmadığı aşikâr. Putin, özür dilenmedikçe Erdoğan’la görüşmeyeceğini söylüyor. Erdoğan, Rusya’yı ateşle oynamaması konusunda uyarıyor. Hatta, Bayburt’ta yaptığı açıklamada, “Bu millet göğüs göğse savaşmayı çok iyi bilir.” demeye kadar götürdü işi.
 </p>
 <p>
  <strong>
   YAYLIM ATEŞİ
  </strong>
 </p>
 <p>
  Bir Rus atasözü “Yüz rublen yoksa, yüz arkadaşın olsun” der. Rusya’nın rubleden yana canı sıkkın şu sıralar ama görünen o ki Putin, Rus atalarının malum deyişinden haberdar değil. Türkiye’ye, yani kendi ticaret ortakları arasında altıncı sırada bulunan ve son zamanlarda ilişkilerinde önemli ilerlemeler kaydettiği komşusuna karşı çok sert tedbirleri devreye sokuyor. Bunu da, kendisi müeyyidelerden dolayı epey bunalmış olduğu bir hengamede yapıyor. Üstelik Türkiye, Amerika önderliğinde Batı devletlerinin Kırım ve Ukrayna sebebiyle Rusya’ya karşı yaptırım kararlarına uymamış, eleştirse bile yanında yer almayı tercih etmişti. Bunu bile dile getiren yok şimdi Rusya’da. Takip eden günler boyunca, Putin güdümündeki medya, Türkiye’yle âdeta savaş varmışçasına yayınlarıyla, Rus kamuoyunu Türkiye hakkında doldurmakla meşguldü.
 </p>
 <p>
  90 güne kadar vizesiz giriş uygulamasını 1 Ocak 2016’dan geçerli olmak üzere askıya aldığını duyurdu Rusya. Önde gelen tur operatörlerinden Pegas Touristik, Natalie Tours, Biblio Globus ve Tez Tour Türkiye’ye paket turlarını durdurduklarını ilan ettiler. Rusya Dışişleri Bakanı Sergey Lavrov’un, “Türkiye’ye gitmeyin” ihtarının sonucu bu. Rusya, yaklaşık 4,5 milyon kişi ile Almanya’dan sonra Türkiye’ye en çok turist gönderen ikinci ülke. Antalya’nın en büyük müşterisi. Rezervasyonların iptali ve tur operatörlerinin boykotu ildeki turizm işletmecilerini şimdiden kaygıya sevk etmiş durumda.
 </p>
 <p>
  Türk Akımı projesini rafa kaldıracaktır muhtemelen Ruslar. Yine de bu adımın Türkiye’yi sarsacağı söylenemez. Çünkü enerji bürokratları, Putin’in AB’ye karşı, Mavi Akım’a alternatif olarak öne sürdüğü projenin çok afaki olduğunu düşünüyor ve iki ülke arasındaki ilişkilerin hatırına teknik düzeydeki görüşmeleri sürdürüyordu. Rus yetkililer, 20 milyar dolarlık yatırım maliyeti öngörülen ve Rozatom’a ihale edilen Akkuyu nükleer enerji santralinin de akıbetinin tehlikede olduğunu dile getiriyor. Sözleşmelerin bağlayıcılığı bir yana, Rusların projeden vazgeçmesi mali olarak da zarar doğurur üstlenici firmaya. Türkiye ise, artık hasım kamplarda yer aldığı Ruslara, nükleer enerji gibi oldukça hassas ve tehlikeli bir projenin yükümlülüğünü tevdi etmekte eskiye göre daha gönülsüz olacaktır.
 </p>
 <p>
  <img alt="" src="http://web.archive.org/web/20151212152017im_/http://medyakitapzamani.zaman.com.tr//aksiyon/2015/11/30/573326.jpg "/>
 </p>
 <p>
  <strong>
   TİCARETLE TEDİP
  </strong>
 </p>
 <p>
  Ticaret ayağında işler zorlaşacak. Rusya daha şimdiden Türkiye’den gelen TIR’lara kapıları kapatmış durumda. Daha yoğun denetimler yapıyor ve artık daha yüksek standartlara uyum arıyorlar. Çoğu gıda ürünü olan yüklerin, gümrüklerde uzun süreli beklemeler sonucu bozulması kaçınılmaz. Zaten AB ve Amerika’nın yaptırımlarıyla iç tüketim için gıda ithali alternatifleri kısıtlı olan Rusya’nın Türkiye pazarına da ket vurmak işine gelmeyecektir. Türkiye ile Rusya arasındaki yıllık dış ticaret hacmi 30 milyar doların üzerinde. Bu rakam bire dört oranında Türkiye’nin aleyhinde ve özellikle enerji bağımlılığı yüzünden Türkiye’nin manevra sahasını daraltan bir veri. Türkiye’nin yıllık doğalgaz ihtiyacının yüzde 56’sını, petrolünün beşte birini Rusya’dan karşıladığını ve ambargo durumunda, telafi imkânının bulunmadığını not etmekte fayda var. Mesele “battaniyelerimize bürünürüz, mum yakarız” şeklinde geçiştirilebilecek basitlikte değil. Elektrik santrallerinin ağırlıklı doğalgaz çevrimine dayalı olması bir yana, kuzey komşumuz kömür ithalatımızda da önde gelen tedarikçiler arasında.
 </p>
 <p>
  Ülkede faaliyet gösteren inşaat ve taahhüt firmalarının da bundan sonra yeni iş almalarının artık zor olduğunu ima etti ekonomi bakanı. Türkiye’nin yurtdışı inşaat projelerinden her yıl milyarlarca dolar gelir elde ettiğini, büyük kısmının Rusya kaynaklı olduğunu göz önünde tutarsak, bu gerçekten can acıtan hamle olacak. Açıkça söylenmese de, Rusya’nın Suriyeli Kürt idaresi YPG’ye ve PKK’ya silah ve maddi kaynak sağlaması da ihtimal dışı değil.
 </p>
 <p>
  Rusya açısından bakıldığında, Türkiye’yle krizi derinleştirecek ve ilişkileri düzelmesi zor noktaya taşıyacak adımların atılmasında nasıl bir stratejik tercih söz konusu olabilir? Kararların hızla alınması ve derhâl uygulamaya konması, Rusya’nın böylesine bir ihtimale karşı hazırlıklı olduğunu ortaya koyuyor. Devletlerin stratejik akılları, hasım veya dost ülkeler hakkında, sürekli güncellenen kriz senaryoları hazırlarlar. Rusya’nın da Türkiye’yle ilişkilerin bozulması hâlinde, sorunun niteliğine ve ciddiyetine bağlı olarak kısa ve uzun vadeli tedbirlerinin icrasına şahit olduğumuzu söylemek mümkün.
 </p>
 <p>
  <strong>
   JETTEN SONRA
  </strong>
 </p>
 <p>
  Türkiye ile Rusya arasındaki ilişkileri artık jetten önce ve sonra diye ikiye ayırmak gerekecek. İki ülke, Sovyet blokunun yıkılmasının ardından, karşılıklı kuşkularını giderip stratejik çatışmalarını telif ede ede geliştirmişlerdi ilişkilerini. Şimdi bir sarsıntı, ilerlemeyi başa sarmadıysa da önemli ölçüde geriletti. Gökhan Bacık, “Türkiye hakkında Rus paradigması öteden beri zaten değişmişti ve düzelmeyecektir. Yani sorun artık düşen jet değildir, sorun Türkiye ve Rusya’nın ‘iki ayrı dünya görüşü’ alanında olduğunun ilanıdır.” sözleriyle, yorumluyor vaziyeti. Bacık’a göre, jet krizi bir şekilde aşılsa ve yumuşama sağlansa bile, ilişkilerin aynı samimiyette sürmesinin ihtimali zayıf.
 </p>
 <p>
  Bir yandan da, bu durum aslında ilişkilerin o kadar da güzel olmadığını gösteriyor. Rusya, Kafkaslar’da Türkiye’nin itibar kazanmasını ve etkisini artırmasını hiçbir zaman istemiyordu. 2012 yılında Rusya’dan Suriye’ye giden uçağın durdurulmasından dolayı da kırgındı. Ama bunlar ülkeler arası diplomaside çakıl taşı mesabesindeydiler. Öyle olmadığı ortaya çıktı.
 </p>
 <p>
  Jet krizi, Türkiye’nin, giderek daha da koyulaşan, fokur fokur kaynayan Suriye cadı kazanındaki stratejik duruşunun bir ürünü müdür? Kaçınılamaz mıydı? Türkiye’nin olayın ardından Rusya’yı aramadan, hemen NATO’ya koşmasının anlamı ne olabilir? Şimdilerde sıkça duyulan bu sorular önemli olduğu kadar zor da...
 </p>
 <p>
  Her şeyden önce, gelişme, Türkiye’nin inisiyatif almada muhtariyetini törpüledi denebilir. Türkiye kendi dış politikasını yürütmeye çalışıyor ve çoğu noktada müttefiklerinden bağımsız hareket ediyordu. Şimdi NATO’nun çatısına, daha doğrusu güdümüne dönmek zorunda hissedecektir kendini. Ama Rusya, hızlı adımlarla NATO’ya yanaştı ve Suriye’deki operasyonlar için tam koordinasyon tekliflerine olumlu cevaplar verdi. Fransa Başkanı Hollande ile Putin’in perşembe akşamı ortak basın toplantısında verilen en önemli mesaj buydu. Görüşmeden bir gün sonra, Fransa Dışişleri Bakanı Laurent Fabius’un, IŞİD’e karşı Esed’e bağlı kara ordusunun kullanılabileceği yönündeki açıklaması, varılan anlaşma hakkında ipucu veriyor. Rusya, kendi stratejik önceliklerinden taviz vermeden, açıkça Türkiye’yi geri plana itmek ve NATO’nun Suriye’deki temel duruşunu zayıflatmak istiyor ve bunda da başarılı oluyor.
 </p>
 <p>
  <img alt="" src="http://web.archive.org/web/20151212152017im_/http://medyakitapzamani.zaman.com.tr//aksiyon/2015/11/30/573327.jpg "/>
  Türkiye’nin hızla içine yuvarlandığı “yalnızlık” durumunu kötüleştiren bir gelişme karşımızdaki. Cumhurbaşkanlığı Sözcüsü İbrahim Kalın’ın ifade ettiği ve sorunlu bir kavram olan “değerli yalnızlık” değil bu. Daha ziyade tehlikeli ve tercihlerin rağmına yükselen bir yalnızlık… Türkiye’nin bölgedeki politikasını bir düzene sokmaya başladığını, çelişkileri bertaraf ettiğini söyleyenler de çıkacaktır. Bir yandan Esed’i indirmeyi en öncelikli dış politika hedefi hâline getirip, diğer yandan da onun hamisi ve en büyük müzahiri konumundaki İran’ı “ikinci vatan” mertebesinde görmek, büyük bir tenakuzdu. Esed’i tahtında tutmak için askerî harekâta girişen Rusya’yla, müttefik pozlarına girmek büyük handikaptı. Şimdi, İran ve Rusya, mevcut dış politika önceliklerine uygun şekilde, olmaları gereken yere oturuyor. Çin ile füze anlaşmasının iptali de aynı dönemde oldu. Türkiye’nin politikalarını rasyonelleştirme çabalarının sonucu olarak bu duruma gelindiğini söylemek mümkün mü? Görünen, daha çok edilgen bir değişimin dayatması olarak bugünkü yalnızlığın ortaya çıktığı yönünde.
 </p>
 <p>
  Ortadoğu daha da karıştığında –ki karışacağı muhakkak– Türkiye ne yapacak? İran, ordusuyla Suriye’deki keşmekeşe dâhil olduğunda, daha da karmaşıklaşan tabloda ne türlü tehditlerle boğuşacak? Çin, daha aktif politika ile Rusya ve İran çizgisinde Ortadoğu denklemine girdiğinde, Türkiye ne tepki gösterecek? İhtimallerin iyice etüt edilmiş olduğuna inanmak istesek de çok da ümitli olmamamız gerektiğini gösteriyor gelişmeler.
 </p>
 <p>
  <strong>
   19. YÜZYIL ŞARTLARI
  </strong>
 </p>
 <p>
  Cengiz Çandar’ın Radikal’deki köşesinde, iki ülke arasındaki ilişkilerin 19. yüzyıldaki görüntüye büründüğü şeklindeki argümanı, kulak verilmesi gereken bir yaklaşım. Gerilimi, çok daha geniş çerçevede, bir kuvvetler dengesinin ve Rusya’nın güneye inme stratejisinin tezahürü olarak yorumlayanlar bu düşünceyi paylaşıyor. Askerî sosu da eksik olmayan bir gerilim bu…
 </p>
 <p>
  Rusya’nın apar topar S-400 Triumf (SA-21 Growler) füze savunma sistemlerini Suriye’nin Lazkiye kentine, Hatay’ın Suriye ile sınırından 25 kilometre aşağısındaki üssüne göndermesini böyle değerlendirmek faydalı olabilir. Rusya Savunma Bakanı Sergei Shoigu, çarşamba günü füze bataryalarının Khmeimim Hava Üssü’ne kurulacağını duyurmasının üzerinden bir gün geçmeden, sistem kuruldu ve hazır hâle getirildi. 400 kilometre çaptaki alan içinde, roketlerden radara yakalanmayan Stealth uçaklara kadar birçok hava unsurunu imha edebilme kabiliyetinde, Rusya’nın en gelişmiş savunma bataryaları ve sadece kendi ordusunda bulunuyor. IŞİD’in hava kuvvetine sahip olmadığı belli. Zaten, Rusya da asıl amacın Türkiye’nin benzeri bir hamlesine anında mukabele edebilmek olduğunu belirtti. Koalisyon güçleri de bundan hisse alıyordur muhtemelen.
 </p>
 <p>
  Aynı anda, Lazkiye’deki üssün açıklarında, Türkiye kara sularının eşiğine, yine Fort hava savunma kabiliyetiyle mücehhez Moskva adlı savaş gemisini konuşlandırdı. Amaç yine aynıydı: Türkiye’den gelebilecek benzeri bir saldırıyı anında bertaraf etmek. Rus karargâhı, ilaveten, bütün bombardıman uçaklarının, avcı jetlerle destekleneceğini ilan etti. Türk askerî birlikleriyle temas ve iletişim kanallarının da kapatıldığını duyurdu Rus Genelkurmayı. Bütün tedbirler, Türkiye’den gelebilecek benzeri saldırıya anında mukabele etmek anlamını taşıyor ki, gerçekleşmesi hâlinde, iki ülkeyi savaşın eşiğine getirmesi kuvvetle muhtemel. Son bir yılda yüzlerce defa, NATO’ya ait ülkelerin hava sahalarını kasten ihlal eden Rusya’nın, çıkarları icabı Türkiye sınırında uçurduğu uçaklarıyla yine aynı şeyi denemek istemesi hâlinde ne olacak?
 </p>
 <p>
  <strong>
   MEYDAN OKUMA
  </strong>
 </p>
 <p>
  <img alt="" src="http://web.archive.org/web/20151212152017im_/http://medyakitapzamani.zaman.com.tr//aksiyon/2015/11/30/573328.jpg "/>
  Bunu yapmayacağının garantisi var mı? Olaydan hemen sonra başlayan ve tonu giderek artan suçlamalar, Putin’in gerilimi artırma arzusunu açıkça ortaya koyuyor. Türkiye’nin IŞİD petrolünün pazarlanmasında aktif rol oynadığını ve hatta bazı üst düzey yetkililerin ticaretten pay aldığını söyledi Rus lider. “Teröristlerin destekçileri tarafından sırtımızdan bıçaklandık.” ifadesinin yenilir yutulur yanı yoktu. Perşembe günü akşam saatlerinde hemen bütün dünyada canlı seyredilen Hollande ile ortak basın toplantısında yineledi aynı suçlamalarını.
 </p>
 <p>
  Putin böyle söylese de, Rusya açısından IŞİD’in yok edilmesinin sadece bahane, ikincil hedef olduğunu bilmeyen yok. Onun önceliği, kendi çıkarlarını koruyacak bir rejimin varlığı, ya da Esed klanının iktidarını koruması. Ve elbette Suriye’nin açıklarında bulunan ve Rusya’nın işletme haklarına sahip olduğu devasa Doğu Akdeniz gaz yatakları... Bu bakımdan, NATO-Rusya ittifakı söz konusu olsa bile, bunun sürdürülebilirliğine kuşkuyla yaklaşmak makul olacaktır.
 </p>
 <p>
  Putin ve Rus yetkililer, küresel kamuoyuna yaptıkları açıklamalarda kuvvetlerinin sadece IŞİD örgütüne yönelik olduğu imajını veriyor ama gerçekte operasyonlarının çok az bir kısmı doğrudan bu terör örgütüne yönelik. Daha ilk günlerden itibaren, Rus taarruzlarının hedefinde, aralarında Türkiye ve Batı ittifakının desteklediği muhalif gruplar da bulunuyordu. Bunun NATO’ya ve Türkiye’ye meydan okuma anlamına geldiğini herhâlde biliyorlardı.
 </p>
 <p>
  Biliyorlardı ve Batı, Putin’e hiçbir zaman güvenmedi. Ülkesindeki demokrasi karşıtı uygulamalarından haberdar. Kırım’da nasıl kolayca kandırabildiğini yakından gördü. Ukrayna’da askeri olmadığını söylediğinde de dürüstlüğünün derecesini anladılar. Öte yandan, Rusya’nın Batı’ya, özellikle NATO’ya karşı güvensizlik içinde bulunduğu da not edilmeli. NATO’nun genişleme politikası, Bulgaristan, Polonya, Macaristan, Litvanya, Letonya ve Estonya’da kurulan Komuta Merkezleri ve yine Rusya’nın etki alanlarını kapsayacak şekilde konuşlandırılan füze bataryaları, Rusya’nın sert tepkisini çeken gelişmeler olarak son birkaç yılda yaşandı. Soğuk savaşın yeni bir düzeyde devam ettiğine dair yorumların hâlâ çok sayıda alıcısı var. Bu açıdan, Türkiye’nin uçak hamlesine verilen aşırı tepkiyi, Rusya’nın huruç harekâtı olarak görenler de çıkacaktır.
 </p>
 <p>
  <strong>
   ÇAR VE SULTAN
  </strong>
 </p>
 <p>
  Benzer nitelikleriyle temayüz eden iki figür, şimdi Suriye gibi en belalı ülkede karşı karşıya geliyor ve bu ikisinin mücadelesinin nasıl neticeleneceği muamma. Daha düne kadar iki lider sürekli birlik ve dostluk mesajları veriyorlardı. Şangay Beşlisi’nin kapısını çalıyordu Erdoğan. Şimdiden sonra Şangay, Brüksel kadar uzak bir ihtimal. Antalya’da Erdoğan Putin’in ardından “see you” diye ünlüyordu, yani “görüşürüz”... Erdoğan’ın aklında, sonraki görüşmenin artık iki hasım arasında gerçekleşeceği var mıydı?
 </p>
 <p>
  Gazeteci Julia Ioffe, Foreign Policy dergisindeki Çar ve Sultan adlı makalesinde, gelişmeleri daha geniş perspektifte, tarihsel arka planda değerlendiriyor ve şu sonuca ulaşıyor: “[Bu gerilim] varlıklarının resmen nihayet bulmasından bir asır geçmiş olmasına rağmen bugün bile hâlâ şiddetle ayrışmaya devam eden Rusya ve Osmanlı imparatorlukları arasında... Ukrayna’ya ve Moldova’ya bakın, Suriye ve Irak’a bakın. Bu, imparatorlukların ölüm sancıları… Dünyanın geri kalanı, sarsılmalarını ve dönüşümlerini yumuşatmaya çabalarken sallanan, miraslarının son kalıntıları.”
 </p>
 <p>
  230 yıl kadar önce yaşanan bir başka trajedi, dönemin Sultanı ve Çariçesi karşı karşıya geldiğinde, sarsıntısı hâlâ devam eden bir siyasi deprem oldu. Rusya’nın 1783 yılında Kırım’ı ilhak etmesi, ilk defa Müslüman nüfusa sahip ilk yerin kaybı olmuştu ve Sultan 1. Abdülhamit o denli büyük bir kedere düştü ki, haberi aldıktan sonra felç geçirdi ve 4 ay sonra da ruhunu teslim etti. Bu hadiseyi yorumlarken, Akdeniz tarihinin yaşayan en büyük isimlerinden Bernard Lewis, “Avrupa ile Ortadoğu arasındaki ilişkiler açısından bir kırılma noktası” ifadesini kullanacaktı. Rus uçağının düşürülmesini yorumlayan geleceğin tarihçileri, muhtemelen benzeri bir yorumu dile getirecektir.
 </p>
 <p>
  <strong>
   PROPAGANDA SAVAŞI
  </strong>
 </p>
 <p>
  Rusya’nın, politikaları lehine yayın yapması amacıyla çalışan propaganda medyalarından RT ve Sputniknews, çok hızlı tempoyla, aralık vermeksizin Türkiye’nin haksızlığını anlatan haberler geçiyorlar okurlarına.
 </p>
 <p>
  Erdoğan’ın ve AK Parti’nin özellikle Gezi olaylarından sonra ağırlık verdiği sosyal medya üzerinden propaganda timleri uygulamasını, Putin, daha uzun zamandan beri, hem de sadece Rusya’da değil, dünya genelinde gerçekleştirmekte. Bu trollerin ne kadar etkili olduğu son krizde bir kere daha görüldü. Yine Türkiye’de sadece yerel kamuoyunda etkili yandaş medyaya mukabil, Rusya liderini yüceltmek ve faaliyetlerini pazarlamak için cansiparane mücadele eden, üstelik bunu nispeten daha saygılı ve gazeteciliğin evrensel değerleri açısından bir nebze daha kabul edilebilir formatta yapan medya ordusu bulunuyor. Putin hibrit savaş araçlarını büyük yetkinlikle kullanıyor. Siber saldırılardan istihbarat toplamaya, kamuoyu oluşturmadan rakipleri sindirmeye dek pek çok alanda kullanıyor bu gücünü. Sosyal medyayı genelde kişisel ifade, paylaşım veya barışçıl kampanyalar için kullanan Batılıların aksine, Rusya, internetin imkânlarını savaş stratejisinin etkili parçası kılmaya muvaffak oldu.
 </p>
 <p>
  Türkiye ve Erdoğan hakkında, doğruluğuna bakılmaksızın, büyük bir algı operasyonu için düğmeye basıldı bile. Şimdi IŞİD ve terörle savaş gibi dünya kamuoyunun çok hassas olduğu kavramlar kullanılarak, Türkiye’nin küresel algıda mahkûm edilmesi için çalışıyorlar. Maalesef Türkiye hükümeti de bu çabalara dolaylı destek veriyor. IŞİD’in Ankara saldırısının ardından hava saldırıları başlatan Türkiye’nin, IŞİD’e yönelik yaptığı 3 bombalamaya mukabil, şu an koalisyon güçlerinin açıkça destek verdiği ve teröre karşı mücadelede kullandığı Suriye ve Türkiye’deki Kürt gruplara 300 hava harekâtı gerçekleştirmesi iyi algılanmıyor. Dünya, Kürtlerin PKK ve YPG’li olmasıyla ilgilenmiyor. Putin’in, TIR’larla IŞİD’e yardım gönderiliyor iddialarını dile getirdiği aynı saatlerde, TIR’ların silah taşıdığına dair belgeleri yayımlayan Can Dündar gibi meşhur bir gazetecinin tutuklanması, Putin’in ekmeğine yağ sürmekten başka bir şey değil. Yine Rus uçağının düşürülmesini, IŞİD’i bombalamak üzere havalanan bir savaş aracının kasten indirilmesi olarak telakki ediyor. Bu çağda, hele hiçbir şeyin detayını merak etmeden, gelişmeleri bir iki cümlelik özetler hâlinde, anahtar kelimelerle kavrayan sosyal medya kullanıcılarının idrakinde, Türkiye mahkûm edilecek.
 </p>
 <p>
  <strong>
   BAYIR-BUCAK VE GAZ
  </strong>
 </p>
 <p>
  Uçak hadisesinden birkaç gün evvel Bayır-Bucak Türkmenlerine yönelik başlayan saldırılara ayrı yer vermek gerekiyor. Türkiye’nin Hatay sınırının hemen bitişiğindeki Türkmen Dağı, stratejik olarak çok önemli bir yerde ve IŞİD’in değil, Türkiye’nin desteklediği grupların kontrolü altında. Savaşçı kuvvetler bulunsa da sivil nüfusun yoğun yaşadığı bir yer. Rusya, kendi üssünün hemen kuzeyindeki bölgeyi tehditlerden temizlemek, Esed de, ileride kurulması muhtemel yeni devletin konumu açısından hayati önemdeki bölgeyi kontrolü altına almak istiyor. Türkiye’nin muhaliflere desteğini kesmek için de stratejik bir hamle bu.
 </p>
 <p>
  Rus iddialarından birine göre de, Türkiye, IŞİD’in petrol yüklü kamyonlarının Rusya tarafından hedef alınmasının ardından intikam veya tepki tezahürü olarak buna cüret gösterebildi. Rus iddiasını temellendirecek veriler mevcut değil. Putin her ne kadar tezlerinin desteği olacak belgelere sahip olduklarını söyleyip durduysa da, henüz tartışmaya mahal bırakmayacak katiyette delillendirmiş değil sözlerini. Antalya’daki G-20 toplantısında, o zaman üstü örtülü dile getirdiği iddiaları destekleyen uydu fotoğraflarına sahip oldukları beyanı var. Putin, aynı toplantıda, isim vermeden G-20 üyelerinden birinin de bu işin içinde yer aldığı ithamını dile getiriyordu. Aradan geçen bir haftada, Rus liderin Türkiye’yi hedef aldığı ortaya çıktı. Lavrov, perşembe günü yapılacak olan ancak iptal edilen ziyaretinde ihtimal bu iddiaları gündeme getirecek ve Türkiye’yi sıkıştıracaktı.
 </p>
 <p>
  <strong>
   VİYANA’DAKİ DÜĞÜM
  </strong>
 </p>
 <p>
  Viyana görüşmeleriyle bağlantısı olabilir mi saldırının? Esed’li çözüm seçeneğine Türkiye başından beri karşı çıkmış ve IŞİD’in imhasından da öncelikli olarak, Suriye’nin “eli kanlı” liderinin defedilmesini asıl amaç olarak benimsemişti. Viyana görüşmeleri ise, Rusya’nın artan etkinliği ve İran’ın Amerika ve Batı nezdinde sağlamlaşan pozisyonu sonrası, özellikle de savaş yoluyla Esed’in gitmeyeceği anlaşılınca, Esed ve avanelerinin geçiş hükümetinde temsil edilmelerini bir zorunluluk olarak ele almaya başladı. Kasım ayının ortasında, 17 ülke ile birlikte BM ve Arap Birliği’nin katılımıyla yapılan görüşmeler, diplomasinin giderek daha önem kazandığı bir platform sunuyordu. Türkiye, Suriye sorununda, 4 yıldan beri yaptığı bütün diplomatik yatırımların heba olacağı korkusuyla oyunu değiştirmek istemiş olabilir, diyor bazı uzmanlar. Bu konunun, en azından eldeki veriler ışığında, salt bir spekülasyon olduğunu söylemek mümkün.
 </p>
</div>


Kaynak: [www.aksiyon.com.tr](http://www.aksiyon.com.tr/kapak/sinirdaki-restlesme_553087), [web.archive.org (arşiv bağlantısı)](http://web.archive.org/web/20151212152017/http://www.aksiyon.com.tr/kapak/sinirdaki-restlesme_553087)
