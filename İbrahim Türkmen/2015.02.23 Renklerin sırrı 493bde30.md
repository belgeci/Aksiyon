# Renklerin sırrı

*İbrahim Türkmen 2015.02.23*

<div class="pNewsDetailMainContent" itemprop="articleBody">
 <p>
  Renkleri görebiliyor muyuz? kimine göre saçma bir soru bu ve cevabı “elbette”. Ama Renkler, ışığın raksıyla algıladığımız birer illüzyon sadece.
 </p>
 <p>
  Renkler, bir yüzey tarafından bazı dalga boyları emildikten sonra yansıyan fotonların, göz sinirleri aracılığıyla beyne elektrik dalgaları şeklinde iletilmesiyle beyinde oluşan görüntüden başka bir şey değil. Bu da etrafımızda gördüğümüz nesnelerin özünde renksiz olduğu anlamına geliyor.
 </p>
 <p>
  Renksizlik nasıl bir şeydir, bilemiyoruz. Işığın kendi rengi var mıdır, bunu da bilmiyoruz. Çünkü beynimizin içinde bir görüntüsünü oluşturduğumuz bütün nesneler bir ışık yansıması ile oluşur ve her hâlükârda bir renge sahip gözükür.
 </p>
 <p>
  Beyin renkleri oluştururken kendince mantıklı çıkarımlar yaparak renk imgelerini değiştire de bilir. MIT’den Edward Adelson’un bulduğu damalı gölge illüzyonunun resmini sayfada bulabilirsiniz. A ve B olarak işaretli karelerin renklerinin aynı olduğuna muhtemelen inanmayacaksınız. Ancak bu iki kare bir şeritle ayrılıp kıyaslanırsa, aslında aynı renkte oldukları görülebilir. Bu durum, beynin bir rengi oluştururken düzlemi de hesaba kattığını gösteriyor.
 </p>
 <p>
  Renk, dışarıdan görülebilen tek iç organımız retina üzerinde bulunan kırmızı, mavi ve yeşil için ayrı üç renk konisinin algıladığı görülebilir ışığın beyinde oluşturduğu optik illüzyondur. Renkleri anlamak için önce ışığın ne olduğunu hatırlamakta  bu bakımdan fayda var.
 </p>
 <p>
  Işık, dalga boyuna ve frekansına göre değişik isimlerle adlandırdığımız elektromanyetik radyasyona verdiğimiz isim. Işığın dalga boyu bir atomun yüzde birinden daha küçükse, buna gama ışını denir ki bazı kanser hastalıklarında uygulanan şua tedavilerinde kullanılan ışık bu türdendir. Frekansı 30 egzahertzdir (1018). Dalga boyu bir atomun yüzde biri ile 10 katı arası bir büyüklükte ve frekansı en fazla 30 petahertz (1015) kadarsa, bu ışık X ışını adını alır ve röntgen filmlerinin çekilmesinde kullanılır. Işığın dalga boyu 10 ile 380 nanometre (metrenin milyarda biri) arasında iken ultraviyole yahut mor ötesi alana gelinir. Burada frekans 30 petahertz ile 790 terahertz (1012) arasında değişir. Bu ışığı da insan gözü göremez. Ama güneş altında tenimizi bronzlaştıran ışınlar bu dalga boyunda gelir ve fazla maruziyet cilt kanserine yol açar. Işığın dalgaları 420 nanometrelik bir çapa ulaştığında artık gözle görülebilir hâle gelir ve bu dalga boyunda ilk oluşan renk mor olur. Ardından dalga boyu artıp frekans düştükçe renkler sırasıyla kendini gösterir. Gözlerimiz bu aralıkta yaklaşık 10 milyon farklı renk tonunu ayırt edebilir.
 </p>
 <p>
  Kırmızıdan sonra ışığın dalga boyu 700 nanometre ile 1 milimetre arasında ve frekansı da 300 gigahertzin altındayken kızılötesi alan söz konusudur ve biz yeniden kör oluruz. Kızıl ötesi, insan vücudunun yaydığı radyasyonun rengidir ki köpekler bu rengi görebilir ve mesela korktuğumuzu fark edebilir. Aynı şekilde bu ışıkları tespit edebilen kameralar, havaalanlarında kaçak giriş yapanları, yaydıkları korku ve endişe ışımalarından görebiliyor. Bir tür zihin okuma.
 </p>
 <p>
  <img alt="" src="http://web.archive.org/web/20150705205236im_/http://medya.aksiyon.com.tr//aksiyon/2015/02/24/564895.jpg "/>
 </p>
 <p>
  Işık dalgası 1 metreye kadar mikrodalga diye anılmaya başlar, frekansı da 300 megahertzi bulur. Evet, fırınlarda sıvıları, moleküllerini hızlandırarak ısıtan ışık budur. Bundan sonra ışık 100 bin kilometreyi bulan dalgalarla ve 300 gigahertze varan frekanslarla salınmaya başlar ve radar, radyo ve televizyon dalgaları gibi vazifeler görür.
 </p>
 <p>
  Renkler hakkında ciltler dolusu kitaplar yazmak mümkün ama burada sadece birkaç ilginç bilgiyi, devamını merakınıza havale ederek, derledik:
 </p>
 <p>
  - Kelebekler beş rengin karışımlarından oluşan renkleri fark edebilirken, mantis karidesi 16 rengin karışımından oluşan milyarlarca tonu görebiliyor.
 </p>
 <p>
  - İmkansız renkler, üç koniye sahip insan retinası tarafından algılanamayacak renklerdir. Ancak bazı yöntemlerle beynin bu renkleri görmesi sağlanabilir. Mesela stigiyan mavisi. Adını Yunan mitolojisindeki “siyah kadar kasvetli mavilikteki” Styx Nehri’nden almış. Daha önce çok kişinin gördüğü bu yasak renkler için tıklayın:
  <a href="http://web.archive.org/web/20150705205236/http://www.aksiyon.com.tr/fotograf-renklerin-sirri-308-3886-1" target="_blank">
   http://www.aksiyon.com.tr/fotograf-renklerin-sirri-308-3886-1
  </a>
 </p>
 <p>
  - Erkekler için kırmızıların çoğu sadece kırmızıdır. Kadınlar ise erkek gözünün fark edemediği kırmızı tonları görebilir. Arizona State University’de yapılan bir araştırma, kırmızı renk imgesini oluşturmamızı sağlayan, X kromozomlarının üstünde bulunan bir gen keşfetti. Kadınlarda iki adet X kromozomu bulunduğu için turuncu ile kırmızı spektrumunda erkeklerden daha üstün durumdalar. Ayrıca, yine genetik farklılıktan ötürü, kadınlar birbirine yakın renkler arasında daha iyi ayrım yapabiliyor. Erkekler ise hareketli nesnelerin detaylarını daha iyi kavrıyor.
 </p>
 <p>
  - En favori renkleri belirlemek için yapılan hemen bütün araştırmalarda mavi açık ara birinci çıkmış. Mor neredeyse hep ikinci sırada yer alıyormuş. Eskiden mavi boyayı elde etmek çok zordu. Lapis Lazuli adında, Afganistan dağlarından çıkarılan bir yarı-değerli taşın ezilmesiyle yapılıyordu ve bu boya o kadar pahalıydı ki, bir dönem Avrupa’da sanatçıların tablolarında mavi kullanması yasaktı. Sadece İsa ve Meryem figürlerinin kıyafetlerinde izin veriliyordu.
 </p>
 <p>
  - Klasik yağlı boya tablolardaki kahverengi, 20’nci yüzyılın başına kadar Mısır’dan getirilen insan ve kedi mumyalarının öğütülmesi ile elde ediliyordu. Çok canlı ve gerçekçiydi. Ne var ki içerdiği amonyağın diğer boyaları bozması, hızlı çatlaması ve mumya stoklarının tükenmesiyle kullanımı kalktı. Bunda gelişen ahlâkî kavrayışların da etkisi olmuştur mutlaka.
 </p>
 <p>
  - İnsanlar daha açık renkli nesneleri olduklarından daha yakın, koyu renkleri uzakta görür. Aynı şekilde sıcak renkli nesneler daha yakında gözükür.
 </p>
 <p>
  - Renklerin tatlar üzerinde de etkisi kanıtlandı. The Journal of Sensory Studies’de yayımlanan, Valensiya Politeknik Üniversitesi ve Oxford tarafından yapılan bir araştırma bunu ortaya koydu. 57 deneğe, dışı beyaz, krem, kırmızı ve turuncu, içleri ise beyaz fincanlarda sıcak çikolata sunuldu. Hepsi turuncu ve krem fincanlardaki çikolatanın çok daha lezzetli olduğunu söyledi. Ama aslında bütün içecekler aynı kaptan dökülmüştü.
 </p>
 <p>
  - Mavi gözler genetik bir bozukluktur ve göze normal rengini, yani kahve veya siyahı veren pigmentin yetersiz üretilmesi yüzünden ortaya çıkar.
 </p>
 <p>
  - Yeşil rahatlatır ve baş ağrısını dindirir. Sarı neşelendirir ve iletişimi kolaylaştırır. Turuncu düşünme gücünü takviye eder. Mor tefekkür ve uyku için idealdir. Kahve güven verir. Beyaz umutlandırır ve daha kolay teselli bulmaya yardım eder. Gri analitik düşünceyi körükler. Siyah güven duygusuna yardım eder. Altın sarısı başarı hissi sağlar. Gümüş rengi hissiliği destekler. Logo tasarımları bu ve benzeri ilişkilendirmelerden çok faydalanır.
 </p>
 <p>
  - Kırmızı ve sarı renklerin açlık hissi uyandırdığı sabit bir bilgi. Çoğu fast food dükkânının logolarından iç mekân tasarımlarına dek bu rengin hâkimiyetini görürsünüz. Eğer bir restoran işletiyorsanız, en iştah kapatıcı renk olan maviyi kullanmayın. Zayıflamak isteyenlere de bir tüyo olsun bu. Ama çok fazla mavinin metabolizma hızını yavaşlattığını da ekleyelim.
 </p>
 <p>
  - Kolay ezberlemek için notları kırmızı renkli kalemle tutmak, yeni şeyler üretmek ve hayal gücünü artırmak içinse mavi renkli kalemle çalışmak faydalı olur. Çocuklara bir şey öğretirken sarı ağırlıklı notlar işinizi kolaylaştırır. Sıkıcı olmak istiyorsanız siyah tam size göre. Sınavlarda kırmızı kalem kullanmayın. Öğretmeninizin negatif bir hisle kâğıdınızı okuyacağı neredeyse kesin.
 </p>
 <p>
  - Arabanız için en ideal renk hangisi? İstatistikler gümüş grisini gösteriyor. Açık ara en az kaza yapan arabaların rengi bu, çünkü gümüş, yolda ve düşük aydınlatmalı ortamlarda en kolay fark edilen renk.
 </p>
 <p>
  - Yas kıyafetleri pek çok kültürde siyahtır. Ama Çin’de yas kıyafeti beyazdır ve beyaz Afrikalılar için de ölümün rengidir. Saflığın simgesi olarak Batı’da yaygın kullanılan beyazın doktor ve hemşire önlüklerinde tercihi ise 1900’lerin başında oldu. Böylece, kan, kir ve hastalık bulaştırmasından korkulan sıvıların vücuda teması daha kolay anlaşılacaktı.
 </p>
 <p>
  <img alt="" src="http://web.archive.org/web/20150705205236im_/http://medya.aksiyon.com.tr//aksiyon/2015/02/24/564896.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/renklerin-sirri_549115), [web.archive.org (arşiv bağlantısı)](http://web.archive.org/web/20150705205236/http://www.aksiyon.com.tr/dosyalar/renklerin-sirri_549115)
