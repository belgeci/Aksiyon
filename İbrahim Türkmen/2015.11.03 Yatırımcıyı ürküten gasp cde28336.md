# Yatırımcıyı ürküten gasp

*İbrahim Türkmen 2015.11.03*

<div class="pNewsDetailMainContent ctx_content" itemprop="articleBody">
 <p>
  Kin eksenli siyaset, nihayet müsadereyi de hortlattı. Yatırım iştahı artık iyiden iyiye kesilen sermayenin gözünde, türkiye riskli bir diktatörlüğe evriliyor.
 </p>
 <p>
  İşadamı Akın İpek hakkındaki linç kampanyası şirketlerinin yönetimine el koyulmasıyla sonuçlandı. Üstelik bu karar, bir savcı, tartışmalı bir bilirkişi ve savunma hakkına dahi saygı duymayan tek hâkimin tasarrufuyla alındı. Hatta hâkimin, Şirinler köyü ve Himmetdede konularındaki gibi, bilirkişi raporunu bile anlamadan karar verdiği ortaya çıktı. Bilirkişi raporunun kendisi de ayrı bir garabete imza atıyor ve şirket hesaplarında hiçbir kusurun bulunmamasını bir kusur gibi göstermeyi başarıyordu. Atanan kayyumların hemen tamamı hükümetle veya AKP’yle iltisaklı isimlerden seçildi. Medya şirketlerinin idaresine de, rakip kanallardan isimler getirildi.
 </p>
 <p>
  Mülkiyet hakkına, hukukun üstünlüğüne ve basın hürriyetine açık bir taarruz olan operasyonun, ülke imajındaki kötü etkisi yatırımcı kararlarına yansıyacak. The Economist dergisinin son sayısındaki Türkiye analizi, Türkiye’nin uluslararası itibarının ne kadar zedelendiğini göstermesi açısından dikkat çekici. “1 Kasım seçimi, PKK’ya karşı yeni bir savaş, içerideki intihar eylemleri, özgür medyaya saldırılar, bağımsız savcı ve yargıçları açığa alma ve Türkiye’nin maalesef IŞİD’e müsamahakâr davrandığı duygusunun hâkim olduğu bir zamanda yapılıyor. Bunun sorumlusu büyük ölçüde ülkenin mütehakkim cumhurbaşkanı...”
 </p>
 <p>
  Açıklanması 1 Kasım seçimi sonrasına bırakılan AB Türkiye İlerleme Raporu’nun içeriğine ulaşan Reuters da, raporda Türk hükümetinin otoriterlik temayülünün arttığına yönelik ağır eleştirilere yer verildiğini duyuruyordu. Sözüne itibar edilen Uluslararası Af Örgütü’nün saldırıyı “şoke edici” diye nitelemesi de kötü referans olarak kayıtlara girdi. Bu değerlendirmeler, büyük yatırımcılara yol göstermek için hazırlanan uluslararası raporlar için önemli bir referans teşkil ediyor.
 </p>
 <p>
  Koza-İpek Holding’e yönelik operasyon, devlet gücünü muhalif sesleri bastırmak için kullanmanın artık sistematik bir hâl aldığını tescil eden son örnek oldu. Bir zamanlar en sert muhalefeti yapan Doğan Yayın Grubu’nun ağır vergi cezalarıyla susturulmasıyla başlayan uygulamalar, 17-25 Aralık yolsuzluk operasyonlarının ardından çok daha fazla grup ve şirkete yönelik baskı ve sindirme operasyonlarıyla yaygınlık kazandı. En son Bank Asya yönetimine el koyulması sürecinde karşılaşılan keyfilik bile, bugün Koza-İpek Grubu’na yapılanların yanında masum kalıyor. Akın İpek’in, Bugün TV’de yaptığı bir açıklamaysa, daha derinde bir sorunun varlığını gösterdi. İpek, kayyum atamasının ardından bazı kişilerin kendisini arayarak, “Hisarönü’ndeki oteli bize ver, biz bu işi çözelim.” diye bir teklifte bulunduklarını aktardı.
 </p>
 <p>
  Hukukun üstünlüğünün demokrasinin varlığı için ne kadar elzemse ekonomik refah için de en az o kadar gerekli olduğu, modern kamu iktisadi teorilerin en yaygın kabullerinden. Hukukun işlemediği bir toplumda çok zengin işadamları ve gruplar ortaya çıkar ama refah toplumun geniş kesimlerine yayılmaz. Hükümetteki partinin ağır toplarından, 7 Haziran seçimlerine kadar hükümetin kesintisiz bakanı Ali Babacan gibi bir siyasetçi bile, aynı sözleri söylemeye devam ediyor. İcraat makamındakilerin eksiklerden şikâyet etmesi alışıldık bir durum olmasa da, hükümet cenahından en azından birkaç ismin hâlâ makul şeyler söyleyebildiğini görmek umut verici.
 </p>
 <p>
  Koza İpek Holding gibi, kurumsallığın bütün kurallarına riayet eden, hisseleri borsada işlem gören, binlerce kişiye istihdam sağlayan, hesaplarını kusursuz tutan bir tüzel kişiliğin bile mülkiyet hakkının kolaylıkla ilga edilebildiği ortamda, sıradan insanların kendini güvende hissetmesi mümkün değil. Modern iktisadın kurucusu Adam Smith, refahın artması için gerekli şartlar arasında barışı, düşük vergileri ve sağlam bir hukuk mekanizmasını sayıyordu. Hukukun üstünlüğü ve mülkiyet haklarının güvence altında olması, insanları yatırımlara teşvik eder. Kimse, akıbetinden emin olmadığı bir iş için parasını ve enerjisini harcamak istemez. Yatırımcı, anlaşmazlık hâlinde uzun ve maliyetli dava süreçleriyle boğuşacağından korktuğu ülkenin ekonomisinde risk almaz. Belli grupları kayırmak için ihale kanununun durmadan değiştirildiği bir ülkede, yerli ve yabancı yatırımcıların kamu ihalelerine uzak durması kaçınılmazdır. Bu da ihale bedelinin rekabet koşullarından uzak ve daha yüksek gerçekleşmesine yol açar. Ayrıca yatırımcılar, hukuk devletinden uzaklaşmanın yan etkileri olan yolsuzluk ve rüşvet gibi uygulamaların yaygın olduğu ekonomilerden de uzak dururlar.
 </p>
 <p>
  Hukukun üstünlüğü kadar yaygın sahiplenmeye mazhar bir başka modern kavram yoktur herhâlde. Türkiye ve Kuzey Kore bile, demokrasi gibi, hukukun üstünlüğü idealine de sıkı sıkıya bağlı olduklarını ileri sürmekten çekinmiyor. Ne var ki gerçekler öyle demiyor. Uluslararası itibara sahip Dünya Adalet Projesi’nin Hukukun Üstünlüğü Endeksi’nin 2015 sonuçlarına göre, Türkiye, Rusya’nın bile arkasında, 80. sırada yer aldı.
 </p>
 <p>
  Basın özgürlüğünde Türkiye’nin durumu içler acısı. Sınır Tanımayan Gazeteciler Teşkilatı’nın en son 2015 için yayımladığı endeks, Türkiye’nin basın hürriyetinde dünyada 149. sırada yer aldığını ortaya koyuyor. OECD’nin Daha İyi Hayat Endeksi de Türkiye’nin temel refah göstergelerindeki göreceli kötü durumunu ortaya koyan bir diğer somut örnek. Mesela konut durumu ve konut harcamalarında Türkiye diğer OECD ülkeleri arasında sonuncu, gelir ve sair mali şartlar bakımından sondan ikinci sırada. İş güvenliği ve işsizliğe karşı güvenceler alanında sondan üçüncü. Yine eğitim alanında da sondan üçüncü sırada yer alıyor. Hayattan memnuniyet kategorisinde en kötü beş ülkeden biri. İş ve iş dışı yaşam dengesi açısından ise en son sırada yer alıyor. Hürriyetlerin kısıtlanmasının, ülkenin genel refahında ne denli bozucu tesirler doğurabileceğinin iyi bir örneği Türkiye.
 </p>
</div>


Kaynak: [www.aksiyon.com.tr](http://www.aksiyon.com.tr/medya/yatirimciyi-urkuten-gasp_552773), [web.archive.org (arşiv bağlantısı)](http://web.archive.org/web/20151122011627/http://www.aksiyon.com.tr/medya/yatirimciyi-urkuten-gasp_552773)
