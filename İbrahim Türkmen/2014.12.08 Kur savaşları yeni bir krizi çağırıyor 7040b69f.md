# Kur savaşları yeni bir krizi çağırıyor

*İbrahim Türkmen 2014.12.08*

<div class="pNewsDetailMainContent" itemprop="articleBody">
 <p>
  Parasal genişleme ve devalüasyonlar fasit dairesinde yükselen kur savaşları, zaten hastalıkla boğuşan küresel ekonomiyi hızla yeni bir krize sürüklüyor.
 </p>
 <p>
  Komünist Çin’in ilk başbakanı Zhou Enlai “Bütün diplomasi, savaşın başka araçlarla sürdürülmesinden ibarettir.” demişti. Bu aslında meşhur askerî teorisyen Carl von Clausewitz’in çok bilinen “Savaş siyasetin başka araçlarla sürdürülmesidir.” sözüne yaptığı bir nazire idi. Bugün ekonomi, ülkelerin üstünlük mücadelesinin bir muharebe meydanı hâline geldi. Ve çatışmaların en çetinlerinden biri, şu sıralar kurlar arasında gerçekleşiyor.
  <br/>
  Her şey, 2008’de mortgage krizinin vurduğu Amerika’nın parasal genişleme meşalesiyle kendi karanlığını aydınlatma arayışıyla başladı. Japonya da durgunluktan kurtulmak için genişlemeci tedbirler aldı ve bunların kapsamını geçen ay 181 milyar dolar kadar artırdı. Buna karşılık iki hafta önce  Çin’in faiz indirmesi ve Avrupa Merkez Bankası’nın (AMB) düşük faiz ve genişlemeci para politikası ile büyümeyi artırma hamleleri, savaşın farklı cephelerindeki son gelişmeler. Peki, bu savaş daha ne kadar sürecek ve nereye gidecek? Şu sıralar cevabı en çok merak edilen sorulardan biri bu; ne var ki işaretler umut vadetmiyor.
 </p>
 <p>
  Kur savaşları kavramı yeni değil ama özellikle 2010 sonrası daha yaygın olarak kullanılmaya başlandı. Kur savaşlarıyla ilgili Amerikan devletinin tertiplediği simülasyonlara katılan, 10 yıldan uzun bir süre Pentagon’dan yüksek düzeyli CIA yetkililerine kur savaşları üzerine danışmanlık sunan ekonomist James Rickards, ilk kur savaşının büyük buhranı da kapsayan 1921 ile 1936 yılları arasında çıktığı anlatır. Rickards’ın “Kur Savaşları: Bir Sonraki Küresel Krizin Oluşumu” adlı çalışması finansçıların başucu kitaplarından.
 </p>
 <p>
  İkinci savaş 1967’de sterlinin devalüe edilmesiyle geldi ve 1987 yılına dek değişen yoğunlukta sürdü. Bu ikinci kur savaşı Bretton Woods sisteminin çökmesinde de önemli rol oynadı. Dünya hâlihazırda, Lehman Brothers’ın batmasıyla tetiklenen büyük küresel krizin sevkiyle 2010 yılında başlayan üçüncü kur savaşının içinde.
 </p>
 <p>
  Rickards, yeni yayımlanan, Declassified: America’s Coming ‘Economic Pearl Harbor’ (Gizliliği Kalktı: Amerika’nın Yaklaşan ‘Ekonomik Pearl Harbor’u’) adlı bir belgeselde verdiği röportajda, en iyi durum senaryosu olarak, son kur savaşlarının doları mahvedeceğini ve Amerika’nın büyük bir servet kaybedeceğini öngörüyor. En kötü senaryo ise küresel çapta büyük bir depresyon ve akabinde gelmesi muhtemel bir gerçek savaş. Öyle bir dönem ki bu, Rickards’a göre, altının onsu 3.000 dolara çıkabilir ve petrolün varili 450 dolara kadar yükselip 190 dolar civarında sabitlenebilir.
  <br/>
  Meksa Menkul Değerler A.Ş. Genel Müdür Yardımcısı Figen Özavcı’ya göreyse bugün ulusların karşılıklı ekonomik hamlelerini etkileyen ana faktör, kur savaşlarından ziyade enerji gibi görünüyor. Amerika, Rusya ve OPEC ülkeleri arasında cereyan eden petrol savaşları, Özavcı’ya göre, fiyat rekabetinin oldukça yüksek olduğu bir piyasada daha da anlam kazanıyor. ‘New York ham petrolünün varil fiyatının 67 dolara dek düşmesi, OPEC’in kasım sonundaki toplantısında sürpriz biçimde üretimi kısmama kararı alması, yeni fiyatın kaya petrolü çıkarma maliyetleri ile yarışması, petrol gelirine bağımlı Rusya’ya karşı yürütülen yaptırımlar gibi pek çok güncel hamleyi bu çerçevede değerlendirmek daha faydalı olur’, diyor Özavcı.
 </p>
 <p>
  <strong>
   Avrupa’nın yolu
  </strong>
  <br/>
  Petrolün, para politikalarına etkisini gösteren son çıkış 4 Aralık Perşembe günü Avrupa Merkez Bankası’dan geldi. AMB daha geniş çaplı hükümet tahvili alımlarıyla mevcut gevşek para politikasını iyice genişletme sinyali verdi. Ancak petrol bu seviyelerdeyken bunu gelecek yılın ilk aylarında bir kere daha değerlendirebileceklerini kaydetti. AMB Başkanı “Süper” Mario Draghi, faiz oranlarını yüzde 0,05’te tuttuklarını da açıkladı lakin piyasaları tatmin edemedi.
 </p>
 <p>
  Avrupa’nın krizden kurtulamadığı sır değil. Blok ne enflasyonu ne de büyümeyi artırabiliyor. Yıllık büyüme ortalaması sadece yüzde 0,3 ve Euro bölgesi işsizlik oranı yüzde 11,5 gibi taşınmaz bir oranda. Yunanistan ve İspanya gibi yerlerde ise bu oran yüzde 24’ü buluyor. Bugüne dek AMB’nin attığı adımlar arasında, faizin indirilmesinin yanında bankalara ucuz kredi açmaktan firmalara uygun kredi kanalları oluşturmaya kadar pek çok tedbir bulunuyordu. Almanya’nın ayak diremesi yüzünden, asıl büyük adım olan geniş çaplı hükümet tahvili alımlarını henüz atmadı. Aslında biraz da sınırlı tedbirlerin etkilerini görmek istiyor.
 </p>
 <p>
  Draghi, Almanya’nın muhalefetine rağmen sonuçları bekledikten sonra yeni para basarak tahvil alımlarını başlatacaklarının sinyalini verdi. Petrolün düşmesi de girdi maliyetlerini azaltarak enflasyon üzerinde negatif, büyüme üzerinde de olumlu bir etki doğurarak bu tabloyu iki yönden etkiliyor.
  <br/>
  Gelişmiş ülkeler ve kimi büyük gelişmekte olan ekonomilerin finans ve para politikası karar alıcılarının son bir iki yılda attıkları adımlara dikkat edilirse, çoğunlukla büyüme ve enflasyon arasındaki tahterevalliyi dengelemeyi amaçlayan politika karışımlarını görmemiz mümkün. Ama bu istenen sonucu vermiyor. Draghi parasal genişlemenin Amerika ve İngiltere’de işe yaradığını söyleyerek, Avrupa için de bunun çözüm olduğunu savundu.
  <br/>
  <br/>
  <strong>
   Amerika muallakta
  </strong>
  <br/>
  Oysa Amerika’nın durumu o kadar da net değil. Amerika ekim ayında gevşek para politikasını bitirdi ve “makul bir süre” sonra, ya da ekonominin tekrar rayına oturduğuna dair sinyaller yeterince kuvvetlendiğinde, faiz artırımlarına başlayacağını duyurdu. Gevşeklik politikasını geri almanın likidite daralması gibi bir maliyeti olacaktır ve bu maliyeti minimuma indirmenin yolu ise adımların olabildiğince uzun zamana yayılması. Şu an bile, beş para birimine karşı doların değerini bir kalemde izlemeye yarayan dolar endeksi son 4 yılın zirvesinde. Özavcı, Avrupa ve Japonya’nın parasal genişleme yaptıkları bir ortamda Fed’in faiz artırımına gitmesinin doları daha da güçlendireceğini vurguluyor. Fed’in ne yapmayı planladığını kimse tam olarak bilmese de, son toplantısının notları Amerikan para politikası yapıcılarının bile güçlü dolardan rahatsızlık duyduğunu ortaya koyuyor. Özavcı, “sert bir kış geçerse ve veriler düşük gelmeye devam ederse” Fed’in 2015 yıl sonunda faiz artırımına gideceği düşüncesinde. Fed erken adım atmaktan korkuyor, diyor Özavcı, zira küresel ekonominin denge sorunu yaşadığı bir ortamda Fed faiz artırdıktan sonra, Fed üstüne yeniden parasal genişlemeye giderse kriz kaçınılmaz olur.
 </p>
 <p>
  <strong>
   Japonya cephesi
  </strong>
  <br/>
  Amerika örneği, Japonya’nın da genişlemeci politikasını teşvik etmişti. Japonya’nın bir anlamda Keynesyen “Abenomics” politika kararlarıyla, kur savaşında yeni bir cephe açıldı. Japon ekonomisi onlarca yıldır inatçı bir durgunluk ile boğuşuyordu ve 2012’deki seçimleri kazanan yeni Başbakan Shinzo Abe, kampanyasınıda, ekonomiye yeni bir momentum kazandıracak sarsıcı tedbirlerin sözünü veriyordu. Bu tedbirler, temelde enflasyonu artırmayı hedefliyordu ve bunu da yapmanın en kolay yolu devalüasyon idi. Abenomics Ekim 2012’de yürürlüğe girdikten sadece 4 ay sonra, yen değerinin dörtte birini kaybetmişti. İlave tedbirler ile yende yüzde 20’ye yakın düşüş daha elde edildi. Bugün 1 dolar 120 yen üzerinde işlem görüyor. Ne var ki, Abe’nin planları, kendinden önceki hükümetin almış olduğu satış vergisini yüzde 5’ten 8’e çıkaran kararın bu yılın nisan ayında yürürlüğe girmesiyle darbe aldı. İlk çeyrekte verginin artacağını bilen tüketiciler taleplerini öne çektiler ve iç talepteki bu ani artış ekonominin ilk çeyrekte yüzde 2,9 büyümesine yakıt oldu. Ancak, ekonomi ikinci çeyrekte binde 2, üçüncü çeyrekte ise yüzde 1,2 daraldı. İki çeyrek üst üste gerilemenin adı ekonomide resesyondur.
 </p>
 <p>
  Hükümet borcunun millî gelire oranının yüzde 245 ile dünyanın en yükseği olduğu dikkate alınırsa, Japonya’nın genişlemeci anti-deflasyonist politikalarının aslında büyük bir risk olduğu görülebilirdi. Bu kadar borcun üstüne, hükümetin tahvil alımlarını artırarak yeni borçlar eklemesi, yetmezmiş gibi bir de yenin değer kaybıyla birlikte, Japonya sıkıntılı bir dönemin eşiğinde duruyor.
 </p>
 <p>
  <strong>
   Dev yorulurken...
  </strong>
  <br/>
  Çin, beklendiği üzere Japonya’nın hamlelerini kendi aleyhine aldı. Çin’in büyüme hızı yavaşladı ve bu durum sadece Çin hükümetini değil, küresel ekonominin yavaşlayacağından endişelenen herkesi tedirgin ediyor. 2012’de yüzde 10 büyüyen Çin bu yılın üçüncü çeyreği itibarıyla yıllık yüzde 7,3 büyüdü ve dördüncü çeyrek sonunda bu oranın yüzde 7’ye bile düşebileceği beklentisi var. Japonya’nın tek taraflı kur politikaları, ekonomisinde durgunluk emareleri gösteren Çin’i öfkelendiriyor. Bunları değerlendirirken, Amerika’nın Çin’e kurlarını serbest bırakması baskısı yaptığını, hatta bir zamanlar onu “kur manipülatörü” ilan ettiğini –ki aradaki ilişkilerin gelişiminden dolayı bunu aynı açıklıkla resmen ifade etmiyorsa da hâlâ bu fikirdedir– akılda tutmak da gerekir.
 </p>
 <p>
  Gelişmiş ülkeler nasıl etkilenecek? Hindistan Merkez Bankası Başkanı Raghuram Rajan, parasal genişlemelerin ince bir tülün ardına gizlenmiş bir “beggar-thy-neighbor” politikası olduğunu söylüyor. Gerçekten de Amerika ve Avrupa’nın politikaları gelişen ülkelere yoğun sıcak para akışı doğurdu ve bunun sonucu da, konjonktürel, iç dinamiklere bağlı olmayan şekilsiz faiz politikaları oldu. Türkiye’deki gibi, bu paranın çıkacağı kesin olduğundan, merkez bankaları büyük rezervler biriktirmeye yöneldi ve bu da küresel talebi daralttı.
  <br/>
  <br/>
  <strong>
   Kur barışı olur mu?
  </strong>
  <br/>
  Kur savaşı nasıl bitecek? Bu sorunun iki kere iki dört eder kesinliğinde bir cevabı yok. Makroekonomi alanında küresel danışmanlık hizmetleri sunan Sri-Kumar Global Strategies’in başkanı Dr. Komal S. Sri-Kumar, 10 Kasım’da Financial Times gazetesindeki makalesinde çözüm önerisi olarak kurlarla oynamak yerine, bütün ülkelerin birlikte yapısal reformlara, özellikle rekabete kapalı piyasaların açılmasının teminine çağırıyordu.
  <br/>
  Uluslarası Ödemeler Bankası (BIS) Başekonomisti Claudio Borio, piyasaları kendi akışına bırakmaktan daha iyi bir çözüm yolu görmüyor. Konjonktür dalgalanmalarına müdahale edip kötü borçları tasfiye etmek tahripkârdır, diyen Boria’ya göre, sıkıntıyla her karşılaşıldığında likidite musluğuna sarılmak “zaman tutarsızlığı” doğurur. Yani gelecekteki büyümeden çalar, faiz oranlarını yapısal normal seviyelerinden aşağı çeker. “Risk, küresel ekonominin aldatıcı bir biçimde istikrarlı dengesizliğe girmesidir” diyor Borio.
 </p>
 <p>
  2008 küresel krizini daha ortada emareler tüllenmemişken tahmin ettiği için kâhin diye anılan iktisatçı Nouriel Roubini’nin 1 Aralık’ta kaleme aldığı makalesine göre etkin bir çözüm yaklaşımı, “kısa vadede daha az mali konsolidasyon ve verimli altyapı yatırımlarında artış ile birlikte, orta ve uzun vadeli mali ayarlamalara daha inandırıcı bir sahiplenme ve daha az saldırgan bir parasal genişleme” içermeli.
 </p>
 <p>
  Bundan önceki iki kur savaşı küresel ekonomik sistemde büyük değişimler doğurarak sona erdi. George Orwell’e bakarsak, bir savaşı bitirmenin en kısa yolu onu kaybetmek. Ama en kısa yol her zaman en kestirme, daha da önemlisi en emin yol değildir. Tecrübeler gösterdi ki, söz konusu kur savaşları olunca, mağluptur bu yolda galip bile.
 </p>
 <p>
  <strong>
   BEGGAR THY NEIGHBOR
  </strong>
  <br/>
  Kur savaşlarını daha iyi anlamak için, ilkin modern iktisadın babası diye bilinen Adam Smith’in kuramsallaştırdığı “beggar thy neighbor” (komşunu sefalete düşür) kavramını anlamaya ihtiyaç var. Bu terim, bir ekonominin kendi iç sorunlarını mücavir ülkelere - veya daha geniş anlamda ekonomik ilişkide olduğu sair ekonomilere - ihraç etmesini içeren korumacı ve benzeri politikaları tanımlıyor. İthalat vergilerindeki artışlar ve tarife engelleri buna örnek gösterilebilir. Ama bugün en yaygın “beggar thy neighbor” uygulaması devalüsyon. Bunlar, o ülkeyi kısa vadede rahatlatıyor, ancak ticaret yaptığı ekonomilerde oluşturduğu tahribat neticesinde, orta ve uzun vadede hepsine birden hasar veriyor. Çünkü, rakibinin devalüasyonundan etkilenen ülkenin ekonomi yönetimi, aynısını kendisi de uyguluyor ve bu bir üçüncü ülkeyi de para birimini değersizleştirmeye itiyor. Böylece fasit bir daire oluşuyor. Ülkeler, ödemeler dengesini pozitife çevirmek ve büyümelerini körüklemek istediklerinde para birimlerinin değerinin düşmesine çalışırlar. Bu anlayış tek başına değerlendirildiğinde masum gibi dursa da birbiriyle ticaret yapan bütün ülkelerin para değerini azaltacak olması, sıfır-toplam kuralıyla işleyen uluslararası ticaretin doğasına aykırıdır. Bazı ülkeler dış ticaret fazlası veriyorsa, geri kalanlar, kati surette, ötekilerin verdiği fazlaya eşit miktarda açık vermek zorundadır. Tabii başka bir gezegenle ticaret yapılmıyorsa…
 </p>
 <p>
  <strong>
   DEFLASYON KÂBUSLARI
  </strong>
  <br/>
  Kur savaşlarının en temel aracı devalüasyon, örtülü yahut açık olsun, yüksek maliyeti ve sebep olduğu sistemik riskler yüzünden genellikle son müracaat edilecek araçtır. Bugün bunun kullanımda olduğunu görmek, bu yüzden, merkez bankaları için manevra sahasının daraldığının da bir göstergesidir. Gerçekten de faiz oranları söz konusu ülkelerde zaten oldukça düşük seviyelerde duruyor. Hatta İsveç Merkez Bankası örneğinde görüldüğü gibi politika faizleri yüzde sıfır düzeyinde tutuluyor ki enflasyon da dikkate alınınca, bankada vadeli hesaplar ya çok düşük kârlara rıza gösteriyor ya da zarara giriyor anlamına geliyor. Özellikle deflasyon dönemlerinde veya deflasyon krizinin yaklaştığı zamanlarda tasarrufları caydırıp harcamaları körükleyecek bu türlü tedbirler büyük önem taşır. Enflasyonun tersi diyebileceğimiz deflasyon, fiyatların düştüğü bir ortamda ekonominin yavaşlaması hatta küçülmesi demektir ve kurtulması hayli güç bir fasit daire doğurduğu için merkez bankalarının kâbusudur. Amerika’yı üç dalga hâlinde genişlemeci para politikasına ve faizleri sıfıra yakın seviyeye indirmeye sevk eden de aynı gerekçeydi.
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/kur-savaslari-yeni-bir-krizi-cagiriyor_540150), [web.archive.org (arşiv bağlantısı)](http://web.archive.org/web/20150830022847/http://www.aksiyon.com.tr:80/ekonomi/kur-savaslari-yeni-bir-krizi-cagiriyor_540150)
