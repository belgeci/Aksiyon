# Ekonomide Rusya kaygısı

*İbrahim Türkmen 2014.11.24*

<div class="pNewsDetailMainContent" itemprop="articleBody">
 <p>
  Ukrayna’nın alaca karanlığında soğuk savaş’ın hayaleti dolaşırken, rusya ve batı arasında ekonomik müsademeler başladı bile. bu sürtüşmenin Türkiye’ye zarar vereceği korkusu yükseliyor.
 </p>
 <p>
  Batı dünyasının, Kırım ilhakı ve Ukrayna’daki çatışmalarda oynadığı rolünü gerekçe göstererek Rusya aleyhine başlattığı yaptırımlar, Rus ekonomisine ciddi tahribat veriyor. Uzmanlar, Rusya’yı dizlerinin üstüne çökertmeyi amaçlayan bu yeni soğuk savaşın, Türkiye ekonomisine de kabarık bir fatura çıkarabileceği ikazını yapıyor.
  <br/>
  Yaptırımlar yüzünden Rusya’nın bazı ürünlerdeki talebini AB’ye alternatif pazarlara çevirmesi, Türk ihracatçıları, özellikle de yaş meyve-sebze ve beyaz et üreticileri için bir fırsat sunuyor. Ancak diğer sektörler açısından riskler fırsatların önünde. En çok ziyaretçi gönderen ikinci ülke olarak, Türkiye’nin turizm sektörü açısından ifade ettiği büyük anlam düşünülünce, Rusya’daki ekonomik bozulmanın bu sektör gelirlerine, dolayısıyla ödemeler dengesine hasar vereceği kaçınılmaz gözüküyor. Akdeniz Turistik Otelciler ve İşletmeciler Birliği (AKTOB ) Başkanı Yusuf Hacı Süleyman rublenin yüzde 30’un üstünde, hatta yüzde 40’a yakın değer kaybetmiş olmasının, Rus turistlerin yurt dışı giderlerini artıracağına, bunun da talepte bir düşüşe yol açabileceğine işaret ediyor. Süleyman’a göre, talepte yavaşlama emareleri bu yıl son bir-iki ayda görüldü, ancak gelecek yıla ne ölçüde yansıyacağını, henüz rezervasyon dönemi başlamadığı için kestirmek güç.
  <br/>
  Rusya’nın hane halkı gelirlerindeki ciddi düşüşlerin etkisiyle azalan ithalat talebi, Türkiye’nin bu ülke ile ticaretindeki açığı körükleyen bir etki doğuracak ve ödemeler dengesindeki bozulmayı daha da kötüleştirecek. Son ticaret verileri bu trendi teyit eder bir görüntü sunuyor.
  <br/>
  Rusya ve Türkiye ekonomik açıdan ileri düzeyde gelişmiş ilişkilere sahip. Türkiye için petrol ve doğalgaz tedariki açısından Rusya’nın kritik bir önemi var. Mersin-Akkuyu Nükleer Enerji Santrali’ni Ruslar inşa ediyor. Mavi Akım benzeri petrol boru hattı projelerinde ortaya çıkan işbirliği, iki ülkeyi ortak bölgesel stratejik hedefler etrafında bir araya getiriyor. Milyonlarca Rus turist Türkiye’nin özellikle güneyindeki tatil işletmelerinin en büyük müşterisi konumunda. Rusya, Türklerin en çok yatırım yaptığı birinci ülke. Ve karşılıklı ticaretin geliştirilmesi için hırslı hedefler var.
  <br/>
  İktisatçı Uğur Gürses’e göre, Rusya’nın mevcut ekonomik sıkıntılarını katmerleştiren bu badirenin Rus hane halkı alım gücünü olumsuz etkilemesi kaçınılmaz. Hâliyle, Türkiye ekonomisine doğrudan etkisi görülecek. “Özellikle turizm ve dış ticaret bu etkinin ilk yansıma alanları olarak kısa vadede öne çıkacaktır.” diyor Gürses.
  <br/>
  Bugüne dek üç dalga hâlinde görülen yaptırımlar, martta bazı Rus politikacıların Amerika ve kimi Avrupa ülkelerine girişinin yasaklanmasıyla başladı. Ardından askerî işbirliği anlaşmalarının iptali ve Rusya’nın sattığı bazı ürün gruplarının ithaline getirilen engeller takip etti. En son Avustralya’da 15-16 Kasım’da düzenlenen G20 zirvesinde müeyyidelerin kapsamının genişletilebileceği sinyali geldi. Hatta finansal alanda Rusya’nın hareket alanını hayli daraltabilecek yeni engeller gündemde. Rusya ise bu ülkelerden aldığı gıda ürünlerine bir yıl süreyle ithalat sınırlamaları getirerek karşı hamlesini yaptı.
  <br/>
  Yeni durumu Türk müteşebbislerince Rusya’da muazzam bir fırsatın doğduğu şeklinde yorumlayanlar da yok değil. Panellerde, televizyon programlarında ve konferanslarda ekonomistler ve işadamları, dikkatleri Rusya’daki fırsatların büyüklüğüne çeken analizler sundu. Bu mecralardan biri, geçen hafta Ekonomi Gazetecileri Derneği (EGD) ve Nişantaşı Üniversitesi iş birliğiyle “Ticaretin Yeni Yıldızı Rusya mı Oluyor?” başlıklı paneldi. Burada bir konuşma yapan Nexia Türkiye Yönetim Kurulu Başkan Vekili Cem Tezelman’ın yorumları ilgi çekiciydi. Aynı zamanda Rusya-Türkiye İşadamları Derneği (RUTİD) yönetim kurulu üyesi olan Tezelman’a göre her iki tarafın da kaybettiği bir ekonomik savaşın uzun vadeli olamayacağı muhakkak. Bununla birlikte mevcut durum her hâlükârda Türkiye için büyük fırsatların kapısını açıyordu. Tezelman, bu fırsatın olumsuzluklara karşı bir körlük doğuracağı uyarısında da bulunuyordu: “Biz hâlâ Balıkesir’den kanatlı hayvan, İzmir’den meyve suyu ihraç edelim diye düşünüyorsak yanılıyoruz. Fırsatı kalıcı hâle bu şekilde dönüştüremeyiz. Ambargoyu fırsata çevirmek ve başarılı olmak için tek çare Rusya pazarında yerleşik olmaktır. Rusya’daki başarı hikâyelerinin altındaki gerçek, pazarda yerleşik olup Rus gibi düşünmek, Rus gibi hareket etmektir.” Kalıcılık sağlanamazsa, kriz bittiğinde Rusların yeniden 20 yıldır çalıştığı ve ortak kanallar geliştirdiği Avrupalı üreticilere döneceğini belirtiyor. Tezelman, Rusya’ya ticaretin ötesinde daimî kanalların tesisinin gerekli olduğuna dikkat çekiyor.
  <br/>
  Rusya ile basitleştirilmiş Gümrük Hattı’nın Türkiye ayağındaki yetkili firması Favor Trans’ın Genel Müdürü Tamer Dinçşahin de ambargonun 2017’ye kadar süreceği tahminlerini hatırlatıyor ve bu 3 yıllık sürecin Türkiye için avantaj oluşturduğundan söz ediyor. Dinçşahin yine de Türkiye ile Rusya arasında taşımacılıkta sürekli bir sıkıntılı durumun varlığını hatırlatıyor: “Bugün bu hâliyle bile yetmeyen taşıma kotalarından, tarife dışı engellerden bahsederken, ticaret rakamlarının artması hâlinde Türkiye’den Rusya’ya olan taşıma ve lojistik sıkıntısı daha da büyüyecek.”
  <br/>
  Ocak 2010’da, dönemin başbakanı Cumhurbaşkanı Recep Tayyip Erdoğan, Rusya’yı ziyaret etti. Rusya Başbakanı Vladimir Putin ile Kremlin Sarayı’nda yaptığı ortak basın toplantısında, beş yıl içinde toplam ticaret hacminin 30 milyardan 100 milyar dolara çıkarılacağını söyledi. Putin’in Erdoğan’a tepkisi, biraz hayretle elini kaldırıp beş parmağını göstererek doğru mu anladığını teyit etmeye çalışmasıydı. Bugün bu hedefin tutmaması bir yana, seviye bile ancak korunabiliyor. Kasım 2013’te Saint Petersburg’da Üst Düzey İşbirliği Konseyi (ÜDİK), hedefi aynen bıraktı ama takvimi 2020 olarak düzeltti. Çin ise aynı sürede Rusya ile 100 milyar dolarlık ticaret hacmini çoktan yakalamıştı.
  <br/>
  2008’de Rusya ve Türkiye arasında 38 milyar doları bulan toplam ticaret hacmi 2010’da 26 milyar dolara kadar gerilerken, 2014’te rakam 32 milyar dolar seviyesine ancak çıkabildi. 7-8 milyar dolarını Türkiye’den Rusya’ya ihracat oluştururken, önemli bir kısmını Rusya’nın Türkiye’ye sattığı doğalgaz ve petrol oluşturuyor.
  <br/>
  Peki, hedef neden tutmadı? Pek çok cevap verilebilir. Türk mallarına talebin kısıtlı olması, 150 milyonluk nüfusun ancak 30 milyon kadarının Türk ürünlerinin müşterisi olabilmesi sebeplerden biri. Rusya’nın istediği standartlarda üretim yapan firma sayısının kısıtlı olması da bir diğer etken. Söz gelimi Rusya, -AB ve ABD’den gıda alımına tahditler koymasının üzerinden yüz gün geçmesine rağmen- mesela beyaz et satışı için bu ülkeden gerekli ruhsatları alabilen firma sayımız, elli yedi başvuru arasından, sadece üç.
  <br/>
  Diplomasi ağırlıklı yayın yapan aylık AB Vizyonu Dergisi Genel Yayın Yönetmeni Serap Girgin Baykal, Rusya’da oluşan fırsatın değerlendirilememesini, bu ülkedeki standartları karşılayabilecek çapta büyüklüğe sahip veya istenen kalitede üretim yapabilen firmaların azlığına bağlıyor. Yine de Baykal’a göre, Rusya’nın 2018 Dünya Kupası organizasyonu için inşaat projeleri Türk müteahhitlik sektörü açısından büyük bir potansiyelin varlığına işaret ediyor. Rusya’da Türk ihracat ürünlerinin fiyat, kalite ve coğrafi yakınlık açısından rakiplerine göre avantajlı olduğunu da söylüyor Serap Girgin Baykal.
  <br/>
  Türkiye’nin hedefleriyle doğru orantılı bir siyasi kararlılık göstermemesi de bir diğer unsur olarak sayılabilir. Ticaret Bakanlığı tarafından uzun süredir Rusya’ya hiçbir ziyaret gerçekleştirilmedi. Aynı şekilde, büyükelçilikte ticari müşavir atamalarının aylarca yapılmaması da bir örnek olarak görülebilir.
  <br/>
  Türkiye İhracatçılar Meclisi (TİM) tarafından açıklanan ekim ayı ihracat rakamlarının ortaya koyduğu tablo ilginç. Türkiye, 12,6 milyar dolarla tüm zamanların en yüksek ekim ayı ihracat rakamına ulaştı ama tam da bu ay itibarıyla Rusya’ya ihracat yüzde 20,6 geriledi. Yani yaptırımların doğurduğu umutların aksine bir durum söz konusu.
  <br/>
  Bu azalış AB’nin lider ekonomisi ve yaptırımların oluşturulmasında önemli bir role sahip Almanya’nın Rusya pazarına yaptığı satışlardaki düşüşler kadar büyük bir oran. Ağustos itibarıyla Almanya’nın Rusya’ya ihracatı, 2,3 milyar Euro ile Ekim 2013’e göre yüzde 26’lık sert bir düşüş kaydetti. İlk 8 ayda ise geçen yılın aynı dönemine göre yüzde 16,6 geriledi ve 20,3 milyar Euro oldu.
  <br/>
  İlk 10 ay için Türkiye’den Rusya’ya ihracatın toplam rakamı ise 5 milyar dolarda kaldı. Geçen yıl Türkiye’den Rusya’ya yapılan ihracat yıllık bazda 7,1 milyar dolara ulaşmış, ilk 10 ay içinde rakam 5,9 milyar doları bulmuştu. Yaş meyve ve sebzede geçen yılın ilk 10 ayında Rusya’ya 530 milyon dolarlık ihracat yapan Türkiye, bu yılın aynı döneminde 550 milyon dolarlık ihracat gerçekleştirebildi. Su ürünlerinde rakam 24 milyon dolardan 55 milyon dolara çıkarken, kuru meyvede 34 milyon dolardan 25 milyon dolara, zeytinyağında 2,4 milyon dolardan 1,5 milyon dolara, fındıkta da 36,6 milyon dolardan 33,6 milyon dolara geriledi.
  <br/>
  Türkiye’nin Rusya’dan ithalatı ise ekim ayında 1 milyar 71 milyon dolar olarak gerçekleşti. Rusya geçen yıl Türkiye’ye 25 milyar dolarlık mal satmıştı. Türkiye’nin Rusya ile toplam ticareti 31,9 milyar dolar olurken, açık da 18 milyar dolar olarak gerçekleşmişti.
  <br/>
  Rusya’nın yıllık et, balık, süt ürünleri ve yaş meyve-sebze alımı yıllık 9,1 milyar dolar ve bunun 6,5 milyar doları AB ülkelerinden. Ambargo başladığından bu yana toplam süt ve süt ürünleri ithalatı yüzde 60 civarında (263 bin ton) düşüş kaydetti. Rusya, 2,3 milyon ton sığır eti ve 4,3 milyon ton beyaz et tüketiyor. Sığır etinin yüzde 28’i ve beyaz etin yüzde 12’sini ithal ediyor. Yaptırım sonrası ithalat rakamları düşüyor. Ruslar, yerli üretime yöneliyor ve uzun zamandır istedikleri üretimin çeşitlendirilmesini hayata geçirmek için bu ambargoyu bir fırsat olarak görüyor.
 </p>
 <p>
  <strong>
   TARİH TEKERRÜR MÜ EDİYOR?
  </strong>
  <br/>
  Bugün jeopolitik mücadelenin artması, kamplaşma, retoriğin sertleşmesi ve karşılıklı yaptırımlar 1980’lerin sonunda yaşananları, Soğuk Savaş Dönemi’nin son demlerini hatırlatıyor. ABD’nin uyguladığı baskının da yardımıyla petrol fiyatlarının düşmesi, bu yıllarda Sovyetler Birliği’nin döviz rezervlerini eritmiş ve dağılma sürecini kolaylaştırmıştı.
  <br/>
  Ağustos 1998’de de Rusya’yı vuran bugünküne benzer gelişmelerin yaşandığını söylemek mümkün. Bundan 16 yıl önce, Rusya, aşırı değerli sabit kuru ile henüz yeni dâhil olduğu kapitalist düzene intibak aşamasındaydı. Asya’da 1997’de başlayan büyük buhran onu biraz etkiliyordu ama doğudaki büyük krizin serpintileri henüz onun ekonomik sahasına ulaşmamıştı. Kronik bütçe açığından muzdarip idi ve krizle birlikte azalan enerji talebi petrol fiyatlarını düşürünce sorun daha da büyüdü. Bu durum Rusya’nın yabancı para rezervlerini de vurdu. Çeçenistan Savaşı’nın o zamanın parasıyla 5,5 milyar dolar civarındaki ilave maliyetleri, yükü iyice taşınmaz hâle getirdi. IMF’nin yapısal reformlar olmadan kredi dilimlerini serbest bırakmayacağını açıklamasıyla para girişlerinde sorunlar baş gösterdi. Akabinde Rusya, 17 Ağustos 1998’de büyük bir devalüasyona eşlik eden moratoryum kararıyla resmen krize girdi. Gecelik faizler yüzde 200’ü aştı. Ardından Moody’s’in kredi notunu düşürmesi tabuta son çiviyi çaktı.
  <br/>
  Bugün de bir-iki istisna dışında 1998’deki fırtınanın sebebi olan şartların benzerleri meydanda. Ruble serbest bırakılarak, yüzde 30’a yakın örtülü devalüasyona maruz kaldı. Bu kez doğudan değil, batıdan gelen ekonomik krizin yan etkileri vuruyor. Yaptırımlar Rusya’nın boğazını sıkıyor. Petrol düşüyor ve rezervler hızla eriyor. Kırım ve Ukrayna’nın doğusundaki savaş oyunlarının maliyetleri de dâhil edilince iki dönem arasındaki benzerlikler iyice belirginleşiyor.
  <br/>
  Krizin, 1999’da olduğu gibi Türkiye’de de bir çöküşün fitilini ateşleyeceği söylenebilir mi? Ekonomist Gürses’e göre, mevcut veriler, tek başına Rusya ekonomisindeki vaziyetin krize evirileceğine dair bir sonuca götürmek için yeterli değil. Ruble değer kaybediyor, faiz oranları yükseliyor, enflasyon tırmanıyor ve yaptırımlar bu tabloyu daha da karartıyor, ama bütün bunların bir kriz habercisi olduğunu iddia etmek hâlâ kolay değil. “1998’deki ulusal ve uluslararası konjonktür mevcut durumdan büyük farklılıklar arz ediyor.” diyen Gürses, petrol fiyatlarını örnek gösteriyor: “Rusya’yı sarsan darbede petrolün varili 10 doların altına inmişti.”
  <br/>
  Gürses, Rusya için gelecek günlerin daha da kararma ihtimalinden bahsediyor. Özellikle daha sert tedbirlerin gündeme gelmesi, mesela bankacılık sektöründe bir zamanlar İran’a karşı uygulanan müeyyidelerin benzerleri kullanılarak, ülkenin finansal açıdan sıkıştırılması, Rusya için onulmaz yaralar açabilir. Peki, bu mümkün mü? Çünkü Rusya, İran ile aynı değil. Dünya ile çok daha bütünleşmiş ve özellikle zaten kendisi de bir krizden kurtulmanın çarelerini aramakta olan Avrupa, hem enerji arzı hem de dış ticaret ortağı olarak Rusya ile girift ilişkiler içinde. Gürses, kolay olmasa da en azından ihtimalin dillendirildiğini ve ‘şüyuu vukuundan beter’ diye tabir olunan durumun söz konusu olduğunu kaydediyor. Bugün bile, Amerika ve Avrupa’da özel sektör firmaları ve bankalar, yaptırım ihtimalini dikkate alarak şimdiden Rus şirketlerle aralarında bir mesafe koydu.
 </p>
 <p>
  <strong>
   PETROL DÜŞERKEN…
  </strong>
  <br/>
  Benzer şekilde, Destek Menkul Değerler Ekonomisti Semra Demircioğlu da Rus ekonomisinin bir durgunluk eşiğinde bulunduğunu söylüyor ve yaptırımların tabloyu daha da kötü bir hâle getireceği uyarısında bulunuyor. Demircioğlu’na göre, müeyyidelerin, özellikle AB’nin Rus doğalgazına olan bağımlılığı nedeniyle beklenen ölçüde etki doğurmadığını gören ABD ve diğer ülkeler, petrol silahına davrandı. Demircioğlu, “Petrol fiyatlarının düşmesinin asıl sebebi dünya ekonomisinde yaşanan daralmaya bağlı talep azalması. Lakin ABD ve Suudi Arabistan’ın anlaşmalı bir şekilde üretimi kısmayıp aksine artırma kararları fiyatların daha da düşmesine sebep oldu. Açıklamalarda artışın tamamen piyasaları dengelemek amacıyla yapıldığı söylense de talebin daraldığı bir dünyada arzın daha da artırılması ticari açıdan yapılabilecek son şey. Tabii eğer rakibinizi batırmak istemiyorsanız.” diyor.
  <br/>
  Rusya ekonomisinin 2008 mali krizinde petrol fiyatlarının 40 dolara yakın düşmesi yüzünden yüzde 7,8 küçüldüğünü hatırlatan Demircioğlu, o dönemde Rusya Merkez Bankası’nın rublenin değerini koruyabilmek için 200 milyar dolar harcadığını anlatıyor. Bu da Rusya gibi bir ekonomi için mevcut 400 milyar dolarlık rezervin uzun süreli güvence sağlayabilecek bir tutar olmadığı anlamına geliyor.
  <br/>
  Petrol fiyatlarının bu denli düşük seviyelere inme sebebini, Rusya’nın yayılmacı politikasından rahatsızlık duyan Amerika’nın baskısıyla OPEC’in üretimi artırması olarak açıklayanların sayısı hiç de az değil. Kimine göre ise, dünyanın en büyük kara altın üreticisi Arabistan, özellikle maliyetleri aşağıya çekerek Amerika’yı maliyetli kaya gazı üretiminden vazgeçirmeye çalışıyor. Ancak ekonomistlere göre iki argüman da somut destekleyici delillerden yoksun. Çin ekonomisinden gelen yavaşlama sinyallerinin petrol talebini düşüreceği beklentisinden dolayı petrol kontratlarının finansal piyasalarda hızla elden çıkarılıyor olması mevcut düşüşün en önemli sebebi olarak gösteriliyor. Amerikan Merkez Bankası’nın parasal genişleme politikasını bitirmesi ve faiz artırımı için gün saymaya başlaması da bir diğer önemli etken olarak öne çıkıyor. Çünkü 1974 petrol krizinden bu yana dolar, petrol ticaretinin ana mübadele aracı olarak kullanılıyor ve sair emtiada görüldüğü gibi, doların değeriyle ters orantılı bir seyir izliyor. Bu da vadeli işlemler borsalarında ve hiçbir tekil yatırımcının nihai fiyat tespitinde kayda değer etki gösteremeyeceği tezgâh üstü piyasalarda belirleniyor.
 </p>
 <p>
  <strong>
   ENERJİ KARTI VE TÜRKİYE
  </strong>
  <br/>
  Doğalgaz sektörünün önde gelen firmalarından birinin genel müdürü, Rusya’nın sıkıntılarının Türkiye’nin aldığı hidrokarbon kaynaklarının fiyatlamasında ilave belirsizlikler doğuracağının altını çiziyor. Aynı uzman, Türkiye’nin 1 Ocak 2015’ten itibaren geçerli olmak kaydıyla Rusya’dan doğalgazda fiyat revizyonu isteme hakkı doğduğunu hatırlatarak Rusya’nın bu talebi karşılama mecburiyeti bulunmadığını aktarıyor. Rusya indirim talebini geri çevirirse Türkiye konuyu uluslararası tahkime taşıyabilir ve iyi ihtimalle 2 yıl sürecek bir davanın ardından indirim alabilir.
  <br/>
  İsminin yayımlanmasını istemeyen aynı kaynak, Türkiye’nin fiyat pazarlıklarını rasyonel olmayan bir düzlemde yürütmediğine, pazarlık masasında Ruslara ihale edilen nükleer santralin inşasında karşılaşılan pürüzlerin giderilmesi ve satılacak elektriğin vergisindeki bazı muafiyet taleplerinin de konulduğunu söylüyor. Özel sektörün Rusya’dan aldığı gaz BOTAŞ’ın ödediğinden yaklaşık 120 dolar civarında daha ucuz ve bu yeni müzakereler ile bu yönde bir ilerleme sağlayabileceği şüpheli görülüyor. Öte yandan, doğalgaz hesaplamalarının petrol fiyatlarına endeksli olması, Türkiye’nin doğalgaz faturasının düşebileceğine dair beklentileri destekliyor.
  <br/>
  Bu arada, Rusya Başkanı Vladimir Putin 1 Aralık’ta Türkiye’ye gelecek. Bu ziyarette Putin’in Türk yetkililerle son dönemdeki siyasi ve ekonomik gelişmeler üzerine değerlendirmelerde bulunacak. Karma Ekonomik Forum toplantısına da katılması muhtemel olan Putin’in ana gündemi doğalgaz ve nükleer enerji santrali olacak.
  <br/>
  <strong>
   UKRAYNA POLİTİKASININ EKONOMİK BEDELİ
  </strong>
  <br/>
  Ukrayna hevesi, ekonomik açıdan zaten sorunlarla malul Rusya’yı yaptırımlar cenderesine soktu. Bu yılın başında yüzde 5,5 olan faiz oranları ekim ayı sonunda yüzde 9,5’e ulaşmıştı. Ekimde Moody’s Rusya’nın kredi notunu “Baa1”den “Baa2”ye indirdi
  <br/>
  Ekim sonunda Avrupa Komisyonu’na sunulan bir rapor, müeyyidelerin Euro Bölgesi yıllık büyümesi üzerindeki etkisinin sadece yüzde 0,2 veya 0,3 gibi oranlarda tahammül edilebilir bir düzeyde kalacağını öngörüyor. Rapora göre, söz konusu yaptırımlar Rusya ekonomisini 2014 yılında yüzde 0,6 daraltacak. Gelecek yıl ise bu oran yüzde 1,1 ile neredeyse iki katı daha büyük bir tesire yol açacak. IMF de bu yıl ve gelecek yıl için benzeri daralmaları öngörerek sırasıyla yüzde 0,2 ile 0,5 oranlarından söz etti. Dünyanın en büyük finans kuruluşlarından Barclays’ın yakın zamanda yaptığı analiz de Rusya’nın bu yıl hiç büyüyemeyeceğini, 2015’te ise yüzde 0,5’lik bir daralma yaşayacağını öngörüyor.
  <br/>
  Bloomberg’in yaptığı bir ankete katılan 27 ekonomistin medyan tahminleri, gelecek 12 ay içinde bir resesyon ihtimalinin yüzde 70 olduğunu ortaya koyuyor. Bu iki yıldır kaydedilen en yüksek oran ve daha geçen ay, yüzde 60’tı. Başka tabirle, kriz beklentileri güçleniyor ve krizler de çoğu zaman kendi kendini gerçekleyen kehanetler gibi davranır.
  <br/>
  Federal İstatistik Hizmetleri’nin ekim ayı için açıkladığı verilere göre, yıllık enflasyon ekim sonu itibarıyla yüzde 8’i aştı. Gıda fiyatlarındaki artış ise yüzde 11,5’i çoktan buldu. Hükümetin tahminleri, enflasyonun yıl sonunda yüzde 9 ile 9,5 arasında bir yerde duracağı yönünde. Bu geçen yıl sonundaki 6,5’lik fiyatlar genel düzeyine göre yaklaşık yüzde 50’lik bir artış demek ve bu artışın faturası da zaten alım gücü düşük Rus orta sınıfına yüklenecek.
  <br/>
  Büyük süpermarket zincirlerinin hızla, tıpkı 2008 krizinde görüldüğü gibi, büyük oranlı müşteri kayıplarından ve satış daralmasından muzdarip oldukları yerel basında kendine çokça yer buluyor.
  <br/>
  Sebep olduğu bütün ekonomik sıkıntılara rağmen, Rusların kahir ekseriyeti hâlâ hükümetlerinin dış politika adımlarından memnun. Rusların büyük bir kısmı ülkelerine haksızlık yapıldığı düşüncesinde ve sonuçları ne olursa olsun katlanmaya hazırlar.
  <br/>
  Ekim ayında yürütülen bir Levada araştırması Rusların yüzde 73’ünün Rusya tarafından ekonomik yaptırımlara bir tepki olarak konulan ithalat yasaklarını desteklediklerini ortaya koydu. Bu ağustos ayında çıkan yüzde 78’e göre biraz düşüşe tekabül etse de hâlâ ciddi bir destek söz konusu. 10 Kasım Pazartesi günü yapılan bir başka saha araştırmasında da katılımcıların yüzde 86 gibi büyük bir kısmı Kırım’la birleşmeyi, sebep olduğu bütün hayhuya rağmen destekliyor.
  <br/>
  Rusya’nın Ukrayna politikası isyancılara destek verirken bunu inkâr etmek üzerine kurulu. Rusya her ne kadar kabul etmek istemese ve Putin her fırsatta “Bizim meselemiz değil” dese de, bağımsız örgütlerin ve Rusya içinde asker aileleri derneklerinin tahminlerine göre Donetsk ve Luhansk bölgelerinde ölen Rus askerlerinin sayısının en az 5 bin, yaralıların ise 20 binin üzerinde olduğu tahmin ediliyor. Rusya’nın, Kırım’ın ilhakından farklı bir strateji ile Ukrayna’nın doğusunda da Kırım benzeri bir fiilî oldubitti için zemin hazırlama gayretinde olduğu, bugün pek çok uluslararası ilişkiler uzmanının üzerinde hemfikir olduğu bir konu.
  <br/>
  Ekonomik savaşın bütün taraflar için pahalıya mal olma riski var. Hatta, sonuç itibarıyla Avrupa ve Amerika yaptırımlarıyla Rusya’yı günün sonunda dize getirmeyi başarabilse bile, onlar için bu sonucun bir Pirus Zaferi olma ihtimali var.
 </p>
 <p>
  <strong>
   UKRAYNA, RUSYA İÇİN HERHANGİ BİR YER DEĞİL
  </strong>
  <br/>
  Rusya’nın batı tarafına sattığı doğal gazın yüzde 80’inin bu ülkeden geçmesi onun ekonomik açıdan ifade ettiği önemi gösteren örneklerden sadece biri. Ukrayna, tarihî ve demografik özellikleriyle de, eski Amerika Dışişleri Bakanı Henry Kissinger’ın 5 Mart tarihli Washington Post gazetesinde yayımlanan makalesinde altını çizerek ifade ettiği gibi, “Rusya için asla sadece bir yabancı memleket olamaz.” Rusya tarihi Kievan Rus denilen yerde başladı ve Rus Ortodoksluğunun beşiği de burası idi.  Bu açıdan Rusya, Batı dünyasının Ukrayna’nın da aralarında bulunduğu ve Sovyet idaresi döneminden kalan reflekslerle kendi “etki alanı” kabul ettiği devletlere yanaşmasını otomatik olarak bir tehdit diye algılıyor. AB’nin Doğu Avrupa ve Güney Kafkasya’dan altı ülke ile 2009 tarihinde başlattığı Doğu Ortaklığı Programı’nı Rusya açık bir dille kendi sahasına yönelik bir tehdit olarak niteledi. Rusya, benzeri bir şekilde, NATO’nun Barış İçin Ortaklık projesine de uzun vadeli güvenlik kaygıları ekseninde sert tepki gösterdi. Rusya’nın Ukrayna adımlarında bu denli kararlı ve tavizsiz, aynı şekilde beklenmedik ölçüde saldırgan tavırları, Batı dünyası ile arasında bu koridor ülkeleri üzerindeki uzun dönemli bir güç alanı mücadelesi olarak görülmeli. Bu mübareze Ruslar ile Amerika ve Avrupa arasındaki soğuk savaştan bu yana karşılaşılan en büyük çatışma alanının da habercisi.
 </p>
 <p>
  <strong>
   RUSYA-ÇİN YAKINLAŞMASI
  </strong>
  <br/>
  Rusya’nın içinde bulunduğu handikaptan en çok kâr sağlayanın Çin olduğu gözüküyor. Çin yaptırımlardan doğan boşluğu doldurmakta hiç vakit kaybetmedi. 13 Kasım’da Başbakan Li Keqiang başkanlığındaki bir heyet Moskova’ya gelerek bir dizi anlaşmayı imzaladı. Bu anlaşmaların arasında gelecek üç yıl boyunca toplam 25 milyar dolar değerindeki yuanın ruble ile takası vardı. Bir diğeri iki ülkede faaliyet gösteren firmaların çifte vergilendirmeden muafiyeti, uydu navigasyon sistemlerinde ve yüksek hızlı trende işbirliği gibi farklı anlaşmalar bu pakete dâhildi. Yine Çin’in Exim Bankası Rus devlet firması VTB Group ve Vnesheconombank’a, Rusya Kalkınma Bankası’na ve Rus Tarım Bankası’na kredi marjları tanımladı.
  <br/>
  Yaptırımlara tabii bir reaksiyon olarak, Rusya Çin ile ticari ilişkilerini artırma çabasına girdi. 6 ay önce imzalanan 400 milyar dolarlık doğalgaz anlaşmasının ardından geçen hafta Çin ile 30 milyar dolarlık ikinci doğalgaz anlaşmasını imzaladı. Rusya, bütçe açıklarını kapatmak için Asya ülkelerine daha çok yönelebilir. Bir önceki krizinde Rusya’nın elinden Amerika ve Avrupa tutuyordu. Bu defaki ise bizzat onlardan geliyor ve Rusya’ya yardım eli Çin cenahından uzanıyor. 2000 yılında Putin başa geçtiğinde, Rusya’nın Çin’den ithalatı 1 milyar dolar, buna mukabil ihracatı ise 6 milyar dolar seviyesindeydi. Geçen yıl itibarıyla ise Rusya’nın 53 milyar dolarlık ithalatına karşı Çin’e yıllık satışları, petrol ve gaz dâhil olmak üzere, 40 milyar idi. Aslında bu rakamın takriben yüzde 70’i ham madde satışı ve bu sağlıksız dağılımın Rus ekonomisi için büyük bir sorun teşkil ettiği analistlerce sıklıkla telaffuz edilen bir risk unsuru.
  <br/>
  Çin’in Rusya’ya yakınlaşması, uluslararası ilişkilerin doğasının da icabı olarak, bir hayırhahlık gösterisi değil. Çin uzun yıllar yüksek oranlı büyümesinin sayesinde şu an dünyanın en büyük ikinci ekonomisi oldu ve her yıl devasa dış ticaret fazlası veriyor. Elinde müterakim bir nakit fazlası var ve bunu da kendi dış politika stratejik önceliklerini dikkate alarak dış yatırımlar ve borçlar ile değerlendiriyor. Çin’in yakınlaşması, kapitalist dünyaya karşı bir müttefik duruşundan daha çok, Rusya’nın içinde bulunduğu nispî zaaftan istifade olarak değerlendiriliyor. Soğuk Savaş’ta bile aynı kamp içinde yer almayan bu iki ülkenin, Rusya’nın bir çeşit komplike ahbap-çavuş kapitalizmine döndüğü bir dönemde ideolojik bir ittifak kurmaları da beklenmiyor.
  <br/>
  Çin’in Rusya stratejisi, Afrika’da, bazı Doğu Avrupa ülkelerinde ve sair sorunlu bölgelerde yaptıkları gibi ileride Rusya’nın da kritik önemdeki iktisadi varlıklarına en azından ortak olabilmek. Avrupa Reform Merkezi’nin bir araştırmasına göre, 1979 yılında efsanevi liderleri Deng Xiaoping başa geçtiğinde Çin’in yıllık millî geliri Rusya’nın yüzde 40’ı kadardı. Bugün ise Çin, Rusya’dan 4 kat daha büyük bir ekonomik büyüklüğe sahip.
 </p>
 <p>
 </p>
</div>


Kaynak: [www.aksiyon.com.tr](http://aksiyon.com.tr:80/ust-manset/ekonomide-rusya-kaygisi_540044), [web.archive.org (arşiv bağlantısı)](http://web.archive.org/web/20141203040826/http://aksiyon.com.tr:80/ust-manset/ekonomide-rusya-kaygisi_540044)
