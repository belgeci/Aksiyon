# Moskova kapısında 6 saat...

*İbrahim Türkmen 2015.12.14*

<div class="pNewsDetailMainContent ctx_content" itemprop="articleBody">
 <p>
  Moskova şehir hükümeti’nin davetlisi olarak gittiğim Rusya’ya girmem 6 saat sürdü. Her ne kadar vize muafiyeti bu ayın sonuna kadar devam etse de iki ülke insanı arasındaki ilişkiler Moskova’nın havasından çok daha soğuk.
 </p>
 <p>
  Kasım ayının başlarında Moskova Şehir Hükümeti tarafından organize edilen It’s Time for Moscow (Şimdi Moskova Zamanı) adlı programa davet edildiğimde, henüz jet krizi patlak vermemişti. İlişkilerimiz oldukça iyi gözüküyordu. Yaptırımlar sonrası Rus ekonomisinin durumunu, sadece Rus iş dünyasının değil, orada yatırım yapan yabancı firma temsilcilerinin de deneyimleriyle anlama fırsatı sunuyordu bu toplantı. Rublenin aşırı değer kaybı ve dalgalı seyri, yükselen enflasyon, düşen petrol fiyatlarının etkisi ve hızla gerileyen ekonomik büyüme, ülkedeki yatırım zeminini iyiden iyiye sarsmıştı. Artan otoriterlik eğilimleri ve hukuk devleti normlarından giderek uzaklaşan devlet yapısı, ayrı bir handikap oluşturuyordu. Moskova’nın bütün bu zorluklara rağmen, yatırımcıları cezbetmek için neler sunduğunu, ne tür argümanlar geliştirdiğini merak ediyordum.
 </p>
 <p>
  24 Kasım sabahı Suriye sınırında düşürülen Rus jeti, önceliklerimi ve planlarımı tamamen değiştirdi. Kremlin’in karşılıklı ticaret ve turizmi hedef alan yaptırımları sonrası gerilen ilişkilerin bugünü ve geleceği hakkında Rus yetkililerin değerlendirmelerini ilk elden alabilme fırsatı olarak gördüm programı. Rusya’da iş yapan Türk müteşebbisler ve burada yaşayan Türklerle de görüşmek istedim. Konuyla ilgili geniş bir dosyayı umarım bir sonraki sayıda okuyabileceksiniz. Bu yazıda ise, daha düne kadar Türklerin neredeyse elini kolunu sallayarak girebildikleri Moskova kapılarında, yeni ihdas edilen zorlukları ve kontrolleri yazacağım.
 </p>
 <p>
  8 Aralık sabahı İstanbul’dan Moskova’nın güneybatısındaki Vnukovo Havalimanı’na götürecek olan uçağa binerken, kapıda biletleri kontrol eden görevli, istisnasız herkese vizesi olup olmadığını soruyordu. Alışıldık prosedürün dışındaki uygulamanın nedenini sorduğumda, vize almayanların anında geri gönderileceği cevabını verdi. Rusya, Türkiye’yle vize muafiyeti anlaşmasını 1 Ocak tarihinden itibaren tek taraflı feshedeceğini duyurmuştu ancak buna daha haftalar vardı. Turist gibi gideceğim ve iş görüşmeleri yapmayacağım için vize başvurusunda bulunmayı dahi düşünmemiştim.
 </p>
 <p>
  Uçakta, boş yerlerin fazlalığı dikkat çekiciydi. Yolcuların büyük kısmı, Rus vatandaşıydı. Moskova saatiyle 12.30’da havalimanına geldiğimizde, Türklerin sayısının 15 kadar olduğunu gördüm. Pasaport kontrol noktasında, polis memuruna pasaportumu ve Moskova Şehir Hükümeti Dış Ekonomik ve Uluslararası İlişkiler Departmanı’ndan ve zirvenin resmî organizatörü RBC’den garanti olsun diye aldığım imzalı ve mühürlü davetiyeleri sundum. Biraz inceledikten sonra, beklememi söyledi. Geniş salonun piste bakan büyük pencerelerinin hemen dibinde, mavi bir kordonla çevrilmiş alana geçtim ve yolcuları gözlemeye başladım. Çok geçmeden, uçaktaki bütün Türkler ve muhtemelen bir Afrika ülkesinden aktarmalı gelen bir yolcu da, bulunduğum yere gönderildi.
 </p>
 <p>
  Yolcuların çoğu turist olarak gelmişti. Ellerinde davetiyeleri ve dönüş biletleri bulunuyordu ve Rusya’ya ilk gelişleri değildi. Benimle aynı organizasyona davet edilen iki gazeteci daha vardı. Trabzonlu bir yolcu, Rönesans İnşaat’ın Sibirya yakınlarındaki projelerinden birinde kalıp ustasıydı ve iznini geçirdiği memleketinden, inşaata dönüyordu. Uzun süreli çalışma vizesine sahipti. Diğeri, Libya’da petrol işiyle uğraşan bir işadamıydı ve 20 yıldan beri her fırsat bulduğunda geldiği Moskova’ya 4 gün kafa dinlemeye uğramıştı. Rusya’da büyük yatırımları olan bir başkası, işadamlarına özellikle çıkarılan zorluklardan haberdar olduğu için bu defa turist olarak gelmişti. Üstelik vizesi vardı. Bir yolcu, okulunu Rusya’da bitirdikten sonra Moskova’da çalışmaya devam etmişti ve oturum iznine sahipti. Diğerleri de aynı şekilde ya turist, ya işadamı, ya öğrenciydi ve geri gönderilenler hariç hemen hepsinin girebilmek için ortalama 2 saat civarı beklemeleri gerekti.
 </p>
 <p>
  Bir polis, kabinleri dolaşarak pasaportlarımızı topladı ve içeriye geçti. Yarım saat kadar sonra, bir ikisi dışında genelde oldukça nazik davranan memurlar sırayla bizi sorgulamaya başladı. Ziyaret amacı, nerede kalınacağı, ne zaman ayrılınacağı gibi bilindik soruların dışında, bazılarına Rusya’ya niçin bu kadar sık geldiği, Moskova’da kimleri tanıdığı, herhangi bir iş yapıp yapmayacağı gibi sorular da soruluyordu. Sıra biz gazetecilere geldiğinde, sorgulama başlayalı bir buçuk saat olmuştu. Moskova Şehir Hükümeti’nin davetlisi olduğumuzu, herhangi bir iş görüşmesi yapmayacağımızı ve basın mensubu olarak ülkeyi ziyaret ettiğimizi söyledik. Omuzu yıldızlı memur İngilizce bilmiyordu ve sorgu, kırık dökük bir lisana sahip, düşük rütbeli bir memurenin tercümanlığında ilerliyordu.
 </p>
 <p>
  Vizesiz giremeyeceğimiz söylendiğinde, itirazlarımızı dile getirdik. Vize muafiyetinin devam ettiğini ve daha düne kadar aynı koşullarda rahatça kabul edildiğimizi söylediysek de dikkate alınmadık. Memur içeriye geçti. Tekrar çıktığında bu defa başka bir yolcunun pasaportunu tutuyordu elinde.
 </p>
 <p>
  Vnukovo’da trafik oldukça seyrek ve inen iki uçak arasındaki süre 1 saati geçiyor. Biz beklerken, gelen diğer yabancı yolcular da beklemeye alınıyordu. Şu farkla ki, Ortadoğu ve Türkiye dışından gelenler için süreç daha hızlı ilerliyordu.
 </p>
 <p>
  <br/>
  Organizatörleri arayarak durum hakkında bilgilendirmede bulundum ve havaalanı görevlileriyle irtibat kurarak yardımcı olmalarını istedim. Hemen seferber oldular. Ancak, memurlar asla geri adım atmıyor ve onlardan, bizim için vize almalarını istiyorlardı. Bunu bize söylediklerinde saat 4’e 20 vardı ve 4’e kadar havaalanındaki konsolosluğa vize başvurusu yapılmazsa saat 4’te kalkacak olan THY uçağıyla geri gönderileceğimiz söylendi.
 </p>
 <p>
  RBC’deki irtibatımız, elinden bir şey gelmediğini, üst düzey aramalara rağmen geçişimizi sağlayamadıklarını aktarıyor ve çok üzgün olduğunu dile getiriyordu. Havaalanındaki konsoloslukla görüştüklerinde, kendilerine “Putin’in yazılı olmayan emri mucibince Türk vatandaşlarının alınmayacağı” söylenmiş. Hatta bir başka yetkili, bize yardım edenlerin cezalandıracağını aktarmış. Tekrar denemelerini rica ettik. 10 dakika kadar sonra, aramızdan 6 yolcuyu ayırıp, kalkmak üzere olan THY uçağına götürdüler. Biz şimdilik kalmıştık.
 </p>
 <p>
  Biraz sonra, memurlar, içinde  makarna, salata ve tatlı bulunan bir karton kutuyla bir yemek kutusuyla geldi. Su yoktu. Etrafta su bulabileceğimiz bir yer de yoktu. Su istediğimizde, bize kulak misafiri olan bir Dubaili yolcu, yanındaki şişe suyunu vererek yardımcı oldu.
 </p>
 <p>
  Saat 5 buçuğa geldiğinde, RBC’deki arkadaşımız nihayet iyi haberi, heyecanla iletti. Başarmışlardı. Saat 6’da, öğlenden bu yana muhatap olduğumuz polisler, yerlerini yeni memurlara devretti. 15 dakika kadar sonra, elinde pasaportlarımız olduğu hâlde bir polis bizi çağırdı. Yaklaşık 6 saatlik bir bekleyişin ardından, pasaport damgasının sevimli sesiyle içeriye davet edildik. Aynı saatlerde, Hatay’da çekim yapan Rossiya 1 televizyonuna ait ekibin Türkiye tarafından sınır dışı edildiğini ve Rus hükümetinin bunu, diplomatik jargonda aynıyla mukabele anlamı taşıyan “kabul edilemez” sözleriyle karşıladığını öğrendiğimizde, içeri girebilmiş olmamız daha bir anlam kazanacaktı.
 </p>
 <p>
  Moskova’nın keskin soğuğu, B Ter-minali’nin çıkışında karşıladı bizi. 20 yıldır Moskova’da çalışan Azerbaycanlı bir taksici, durumumuzun yine de iyi olduğunu söylüyordu: “Sadece 6 saat beklemişsiniz. Daha uzun sürenler var. Sabahtan beri ilk müşterim sizsiniz. Eskiden günde en az 3 sefer çekiyordum Moskova merkeze. Jet krizinden sonra sıfıra indi.”
 </p>
</div>


Kaynak: [www.aksiyon.com.tr](http://www.aksiyon.com.tr:80/diplomasi/moskova-kapisinda-6-saat_553266), [web.archive.org (arşiv bağlantısı)](http://web.archive.org/web/20151217231851/http://www.aksiyon.com.tr:80/diplomasi/moskova-kapisinda-6-saat_553266)
