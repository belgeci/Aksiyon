# ECB'nin parası, gelişen piyasaları umutlandırdı

*İbrahim Türkmen 2015.01.27*

<div class="pNewsDetailMainContent" itemprop="articleBody">
 <p>
  Büyüme hızı, faiz oranı ve enflasyonu yüzde sıfır bölgesinde demirlemiş, deflasyonun girdabındaki Avrupa, cesur tahvil alım hamlesiyle rahat bir nefes aldı. Yeni tedbirler, aralarında Türkiye’nin de bulunduğu gelişmekte olan ülkelerde umutla karşılandı.
 </p>
 <p>
  Avrupa Merkez Bankası (ECB) Başkanı Mario Draghi’nin 2011 yılında atanması, Avrupa’nın krizden çıkış politikasında bir dönüm noktasını teşkil ediyordu. Kemer sıkma tedbirleri ve faizi dizginlemeyi hedefleyen icraatlar, Avrupa’yı deflasyonun kucağına atmıştı. Draghi Avrupa’nın rotasını tam aksi yöne çevirdi, Amerika ve İngiltere’nin takip ettiği yola… Euro bölgesi ekonomilerini, içine düştükleri deflasyon batağından kurtarmak üzere alınan tedbirler bir nebze rahatlık sağladıysa da kesin sonuç elde edilemiyor, beklentiler pozitife çevrilemiyordu. Perşembe günü açıklanan tahvil alım programı, Draghi’nin “düşük büyüme, düşük enflasyon” canavarını imha etmek için kullandığı son silah oldu. Ve başarısız olursa, muhtemelen Avrupa ekonomisi Japonya gibi uzun yıllar sürecek bir fasit dairenin tam ortasında esir kalabilir.
 </p>
 <p>
  Başarısız olur mu? Uzmanların ilk elden yorumları olumlu ama ihtiyatlıydı. Piyasalar, 500 milyar Euro’nun biraz üzerinde bir paranın enjekte edileceğini umuyordu. ECB’nin, Eylül 2016’ya kadar her ay 60 milyar Euro olmak üzere toplam 1,1 trilyon Euro gibi bir parayı devlet tahvilleri alarak harcayacağını açıklaması, beklentilerin iki katına yakın bir büyüklüğü gösterince, tepkiler olumlu oldu. Üstelik, eğer yüzde 2’lik enflasyon hedefi yakalanamazsa genişlemenin devam edeceği taahhüdü bu yarı-açık-uçlu paketin başarısı hakkındaki iyimserliği daha da pekiştirdi.
 </p>
 <p>
  Avrupa’da piyasalar âdeta coştu. Borsalar büyük kazançlar elde ederken Euro bölgesi ülkelerinin 10 yıllık tahvil faizleri hızla geriledi. Euro, dolar karşısında cuma günü yüzde 1,5’in üzerinde değer kaybederek 1,112 sınırına dek geriledi. Avrupa 2008’de krize girdiğinden bu yana hiç bu kadar umutlu olmamıştı. Ancak, atılacak yanlış adımların, her şeyi yeniden ters çevirebileceği endişelerini dile getirenler de az değil.
 </p>
 <p>
  Cuma günü İsviçre’nin Davos kasabasında düzenlenen Dünya Ekonomik Forumu’nda bir panelde konuşan ünlü yatırımcı George Soros, likiditeyi artırmanın varlık balonları doğurabileceği, bir sonraki aşamada ise zenginler ile fakirler arasındaki uçurumu genişleteceği uyarısında bulundu.
 </p>
 <p>
  Nobelli iktisatçı Paul Krugman, New York Times’daki makalesinde, yeni parasal tedbirlerin aşağı yönlü spirali kıracağına dair herkesin büyük bir umut beslediğini, ancak “tanıdığı hiç kimsenin (bu tedbirlerin) yeterli olacağını hakikaten beklemediğini” yazıyordu. Üstelik, Alman muhalefetinden dolayı Draghi’nin “bir eli arkadan bağlı” mücadele verdiğini ve işlerin hiç de göründüğü kadar kolay olmadığını söylüyor. Krugman Avrupa’nın rahatına düşkünlüğünün bedelini gelecek yıllar, hatta belki de onlarca yıl boyunca ödeyeceğini savunarak yazısını noktaladı.
 </p>
 <p>
  Gerçekten de Avrupa parasal genişlemeyle aslında sadece zaman kazanıyor ve bugünkü sorunlarını geleceğe öteliyor olabilir. Hükümet açıklarını finanse ederek sağlanacak geçici bir rahatlamanın, kurtuluş için şart olan yapısal reformların icrasında bir atalete sevkedebileceği ihtimal dahilinde.
 </p>
 <p>
  Bununla birlikte, kendisi de bir süredir bir parasal genişleme makinesinin operatörlüğünü yapan İngiltere merkez bankası Bank of England’ın başkanı Mark Carney, ECB’nin adımını yerinde bulduğunu söylüyor. Davos’ta konuşan Carney, paketin Avrupa’yı sıkıntıdan çıkarmak için yeterince kapsamlı olmadığını belirtmekten geri durmuyor. Yine Davos’ta AP’ye konuşan Uluslararası Para Fonu (IMF) Başkanı Christine Lagarde da, ECB’yi “iyi hazırlanmış ve iyi istişare edilmiş” paketten dolayı överken, bu genişleme adımının etkili olacağı temennisini dile getiriyor.
 </p>
 <p>
  ECB hamlesi gelişmekte olan ülke piyasalarında da bir bahar havası doğurdu. Societe Generale SA’nın gelişen piyasa varlıklarının “epey güçlü bir ralli” gerçekleştireceğini savunan analizi bu beklentileri teyit eder bir mahiyet gösteriyor. Benzer şekilde Aberdeen Asset Management Plc de, gelişmekte olan piyasalar hakkında “iyimser tutumun” kuvvetleneceğini kaydetti.
 </p>
 <p>
  MSCI Emerging Markets ETF değeri kararın açıklandığı gün yüzde 3 yükseldi. Cuma günü gelişmekte olan 24 ülkeden 22’sinin parası Euro karşısında değer kazandı. Türkiye’de de olumlu yansımalara yol açtı. Borsa perşembe günü yüzde 0,65 artış kaydetti. Cuma günü de yine aynı oranda yükselip 91.510 puanı aştıysa da, Amerika’dan gelen olumlu verilerle günü yüzde 0,18’lik düşüşle kapattı. Euro ise yüzde 1’e yakın değer kaybetti ve cuma günü kapanışta 2,63 sınırına dek geriledi.
 </p>
 <p>
  <strong>
   Türkiye’ye güzel haber mi?
  </strong>
 </p>
 <p>
  Atılan adımın Türkiye ekonomisine muhtemel etkileri şu sıra en çok tartışılan konular arasında yer alıyor. Geçen hafta salı günü haftalık repo faizlerinde yarım puan indirime giderken faiz koridorunu aynı bırakan Merkez Bankası’nın yeni durumda nasıl bir yol benimseyeceği merak konusu. Wall Street Journal cuma günü yayımladığı bir makalesinde ECB kararının Türkiye lehine olduğunu, merkez bankasının bundan sonra alacağı tedbirlerde elinin rahatladığını duyurdu.
 </p>
 <p>
  Davos’ta ECB kararını öğrendikten sonra Twitter üzerinden değerlendirmelerini aktaran Maliye Bakanı Mehmet Şimşek “Avrupa, Türk ekonomisine ayak bağıydı. Umarım parasal genişleme Avrupa’nın durgunluktan çıkmasına yardım eder.” yorumunda bulundu.
 </p>
 <p>
  Ekonomisindeki kırılganlıkları aşmaya çalışan Türkiye, petrol fiyatlarının varil başına 50 doların altına inmesiyle cari açıktaki olumlu gelişmelerden dolayı rahat bir nefes aldı. ECB Avrupa’da bir rahatlama gerçekleştirebilir ve bölgede talebi canlandırabilirse, ihracat gelirinin yarısına yakınını buradan yaptığı ticaretten elde eden Türkiye için sonuç olumlu olacaktır. Öte yandan, zayıf Euro sayesinde bu bölgeye ihracatımızın hasar göreceğini de hesaba katmak gerekiyor.
 </p>
 <p>
  Avrupa’da artan likiditenin bir kısmının yüksek getirili piyasa arayışlarında Türkiye’de park etmesi ihtimali de dış açık finansmanı noktasından bir rahatlama ve kurlarda nispî istikrar vadediyor. Böyle bir durumun, Merkez’in faiz koridorunu üst sınırdan daraltması konusunda bir kolaylaştırıcı etki doğurması da muhtemel.
 </p>
 <p>
  Türkiye Cumhuriyet Merkez Bankası Başkanı Erdem Başçı son dönemdeki mesajlarında, Türkiye’nin güçlü bir büyüme dönemine girdiğini savunuyor. Ancak banka, geçen hafta faizleri yarım puan indirdikten sonra yaptığı açıklamada yapısal reformların altını çizmekten geri durmuyordu. Açıklama mesuliyeti zımnen hükümete atıyor, kurtuluş reçetesinin sadece para politikası araçlarında, özellikle faiz oranlarındaki oynamalarda aranmaması gerektiğini vurguluyordu. Sonuçta büyümenin finansmanı için, düşük enflasyon, düşük reel faiz ve basiretli borçlanmaya ihtiyaç bulunduğu hususunda çok az kişi itiraz edecektir. Asıl tartışma, söz konusu amaçların imkânı ve tahsili için yöntemlerde kendini gösteriyor. Düşük reel faiz bazı durumlarda arzulanabilir bir durum olsa da, cari açık yüzünden ekonomisi aşırı kırılgan ve tasarruf oranları düşük bir ülke açısından doğması kuvvetle muhtemel riskler, itirazlara yol açacaktır. Bu durumda enflasyon oranında kalıcı bir düşüşün elde edilmesi de zorlaşır. Varlık balonlarının oluşmasına yol vermesi muhtemel sağlıksız borçlanma dinamikleri ise makro ihtiyati tedbirleri ve bunların disiplinle icrasını zorunlu kılar. Herhalde, Türkiye’nin yeni dönem parasal ve mali politika tercihlerini gözden geçirmesi gerekecek.
  <br/>
  <strong>
   <br/>
   Altın fiyatları yükselecek
  </strong>
 </p>
 <p>
  Tahvil alım programı Avrupa’da faizlerin daha bir süre düşük seviyelerde kalacağını garanti ediyor. Tarihî olguların da gösterdiği gibi uzun süreli düşük faiz oranları, altın ve gümüş gibi değerli metallerde fiyat artışlarına yol açıyor. Goldman Sachs; Amerika Birleşik Devletleri’nin kuvvetli toparlanma eğilimi, ECB tahvil programı ve İsviçre’nin frankı serbest bırakması üzerine, yıl sonu için 1.200 dolar/ons olan altın fiyat beklentilerini 1.262 dolar olarak güncelledi. Gelecek yıl için ise düşüş yönünde bir hareket olacağı tahmin ediliyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/ecbnin-parasi-gelisen-piyasalari-umutlandirdi_541164), [web.archive.org (arşiv bağlantısı)](http://web.archive.org/web/20150216130850/http://www.aksiyon.com.tr:80/ekonomi/ecbnin-parasi-gelisen-piyasalari-umutlandirdi_541164)
