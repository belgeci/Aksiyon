# Hükümet aranıyor

*İbrahim Türkmen 2015.07.28*

<div class="pNewsDetailMainContent" itemprop="articleBody">
 <blockquote>
  <p>
   Koalisyon müzakerelerinin göstermelik olduğuna dair kuşkular artıyor. İş dünyası yeni bir seçim ihtimalini korku senaryosu olarak görüyor: “Seçim değil, acil bir hükümet istiyoruz” diyorlar.
  </p>
 </blockquote>
 <p>
  Siyasi istikrarsızlık ve belirsizlikler cangılında, terörle yeniden tanışan Türkiye, bu badireli süreçten başında etkili bir hükümet olmaksızın geçiyor. 7 Temmuz seçimlerinden birinci parti çıkan AKP’nin başı ve geçici hükümetin başbakanı Ahmet Davutoğlu, koalisyon görüşmeleri kapsamında meclisteki diğer partilerin kapısını çalıyorsa da, çabalarının “dostlar alışverişte görsün” kabilinden samimiyetsiz adımlar olduğuna dair şüpheleri izale edebilmiş değil. AKP’li yetkililerin “istikşafi görüşmelerin” süreceğine ve protokollerin ele alınmasına değin 15 günü bulacak bir vakte ihtiyaç duyduklarına dair ifadeleri bu açıdan değerlendirmekte fayda var.
 </p>
 <p>
  Çetin bir istikrarsızlık cenderesinde bir süredir türlü mihnetlerle imtihan olan ekonominin bu kadar vakti var mı? Rakamlar; istihdam, büyüme ve ticaret gibi ana arterlerde bir rahatlama yaşanmadığını, bilakis temel sorunların, şiddeti hafiflese de, hâlâ sürdüğünü gösteriyor.
 </p>
 <p>
  Ekonomide yaz aylarında görülen geleneksel durağanlık yüzünden sıkıntının büyüklüğü tam farkedilmiyor belki; ancak eylül ayıyla birlikte çarklar yeniden hareketlenince geminin çoktan karaya oturduğu anlaşılabilir. Türkiye’ye taze bir enerji ve ekonominin motorlarına yeni bir güç gerekiyor. Bunu elde etmenin koalisyon harici bir kısa vadeli yolu yok.
 </p>
 <p>
  Ekonomi 2013’ün ikinci yarısından bu yana durmaksızın çalkantılar içinde. FED’in genişlemeci para politikasını bitirme kararı ve aynı günlerde patlayan Gezi Parkı eylemlerinin tetiklediği iç karışıklıklar zor günlerin işaret fişeğini ateşlemişti. Yine 2013’ün son günlerinde gündeme bomba gibi düşen yolsuzluk operasyonları ve hükümetin kurtulmak için demokratik kurumları ve hukukun üstünlüğünü zaafa uğratacak adımları ekonomiye güveni dramatik biçimde sarstı. Aynı süreçte Türkiye, her biri çok gerilimli geçen üç adet seçimden çıktı. İş dünyasından hane halklarına ekonominin unsurları seçim dönemlerinde temkinle hareket etti ve artık yeni bir seçimin olmayacağı en az 4 yıllık süreye göre kendilerini hazırladılar. Ne var ki 7 Temmuz sonrası ortaya çıkan tablo bu beklentileri boşa çıkardı. Bugün bir koalisyon kurulması ihtimali, üç ay sonra yeni bir seçime gidilme ihtimalinden daha fazla değil. Yeni bir seçim olsa bile, mevcut meclis aritmetiğinin tek partili bir hükümete izin verecek şekilde tecelli edeceği de meşkûk.
 </p>
 <p>
  İş dünyası, kaotik ortamdan kurtulmanın yolunu bir an önce hükümetin kurulmasında görüyor. Bu hususta seçimleri takip eden süreçte önemli çağrılarda bulundu. TÜSİAD Başkanı Cansen Başaran-Symes, vakit kaybetmeden hemen koalisyon kurulmasının önemini vurguladı ve AKP ile CHP’yi işaret etti. TOBB Başkanı Rifat Hisarcıklıoğlu, milletin koalisyon mesajını siyasilerin doğru anlaması gerektiğini söyledi. MÜSİAD, “Koalisyon görüşmelerinde, masaya, samimiyetle ve sonuç almak amacıyla oturulmalıdır.” sözleriyle taraflara uzlaşma çağrısında bulundu. İSO Yönetim Kurulu Başkanı Erdal Bahçıvan, dünya ve Türkiye gerçeklerinin herkesi sorumlu davranmaya zorladığını söyledi ve “Türkiye’nin ekonomik altyapısı ile zihinsel üstyapısı arasında derin bir uyumsuzluk” bulunduğunu savundu. Bahçıvan’ın “Toplumsal uyumsuzluklar ekonomik risklerimizi artıyor.” ikazı da önemli. Son olarak Erdoğan’a ve hükümete yakınlığıyla öne çıkan Türkiye İhracatçılar Meclisi (TİM) Başkanı Mehmet Büyükekşi’den geldi aynı mesaj. Seçim istemediklerini vurgulayan Büyükekşi, “bir an evvel koalisyon kurulsun, yoksa kaos olur,” dedi.
 </p>
 <p>
  <strong>
   Göstergelerin gör dediği
  </strong>
 </p>
 <p>
  Bahçıvan, ekonominin temelleri hakkında doğru söylüyor olabilir ama gidişat Türkiye’nin tehlikeli sulara doğru hızla yol aldığını gösteriyor. İş dünyasının uyarılarını, ekonominin güncel rakamlarından teyit etmek mümkün.
 </p>
 <p>
  Mesela, Gayrisafi Yurtiçi Hâsıla büyümesinde durgunluk giderek kendini daha fazla belli ediyor. Henüz resesyon beklentilerini destekleyecek denli bir sıkıntı yoksa da belirsizliklerin artması, bu doğrultudaki sinyalleri kuvvetlendirebilir. Tüketici Güven Endeksi 64,7 ile yerlerde sürünüyor. Enflasyonda üretici fiyatları Haziran sonu itibariyle yüzde 6,73 ve esas nazara alınan tüketici fiyatlarında yüzde 7,2. Yıl sonu hedefi olan yüzde 5 bir yana 2014’ün yüzde 8,2’lik oranını tutturmak bile müşkül. Merkezi yönetim toplam borç stoku 651 milyar lirayı, kamu ve özel sektör dış borçlarıysa 393 milyar doları aşmış durumda. İhracat ocak ayından bu yana hemen her ay geriledi. Petrol fiyatlarındaki düşüşün net etkisi dâhil edilmesine rağmen cari denge yüzde 5,7 ekside.
 </p>
 <p>
  Dış ekonomimizde en mühim yeri işgal eden Avrupa’nın krizden toparlanmasının beklenenden daha zorlu olacağı ve Yunanistan ile varılan anlaşmanın kalıcı bir çözüm olmadığı ortaya çıktı. Güney sınırımızda Suriye ve Irak’ta devam eden iç savaşlar, İran’ın nükleer anlaşmayla dünya ticaretine daha çok eklemlenerek Türkiye’ye rakip olarak yükseliyor oluşu, Karadeniz’de Ukrayna meselesinin ve Rusya’ya uluslararası yaptırımların dayattığı ekonomik şartlar, ihracatın kısa sürede toparlanamayacağını garanti ediyor. Erken seçim, bütün bu dış kaynaklı ağır sorunlara karşı tedbir almaya muktedir etkin bir iradenin kurulmasının bir süre daha erteleneceği demek.
  <br>
   <strong>
    <br>
     FED’i beklemek
    </br>
   </strong>
  </br>
 </p>
 <p>
  Bununla birlikte, FED’in faiz artırımı sürecini bu yıl bitmeden başlatacağına dair sinyallerin yeniden kuvvet kazanmasını da ilave bir risk faktörü olarak işaretlemek gerekiyor. FED üyesi ve St. Louis Merkez Bankası Başkanı James Bullard’ın geçtiğimiz pazartesi günü yaptığı açıklama bütün dünyada olduğu gibi, gelişmekte olan ülkelerin en kırılgan üyelerinden Türkiye’de de piyasaları hareketlendirdi. Bullard, Amerikan Merkez Bankası’nın acil durum para politikalarını artık bırakmak üzere olduğu mesajını verdi. Bu söz, para politikasında normalleşmeye işaret ediyordu ve piyasalar da bunu tam olarak böyle anladı. Bu yıl bitmeden, muhtemelen eylül ayında başlayacak bir faiz artırımı ihtimalinin kuvvetlendiğini söylemek mümkün. Amerikan tahvil fiyatları da borçlanma maliyetlerinin artacağı beklentisiyle hızla düşmesi, söz konusu beklentileri teyit eden bir gelişme.
 </p>
 <p>
  Amerikan tahvillerindeki geçen haftaki dalgalanmalar, günlük normal iniş çıkışların ötesinde bir anlam ifade ediyor. Mesela şu sıralar yüzde 0,7’nin üstünde bulunan iki yıl vadeli tahvillerin, FED’in faiz artırım adımlarını başlatacağı beklentilerinin de etkisiyle, yıl sonunda yüzde 1,1’i bulacağını söylemek mümkün. FED’in adımları, Türkiye gibi gelişmekte olan ülkeler için, artan dış borç maliyetleri, azalan yabancı para likiditesi ve zayıflayan yerel para yüzünden ciddi bir ödemeler dengesi riski anlamına geliyor. Türkiye, ağırlıkla finans kuruluşları olmak üzere özel sektörünün yüksek döviz cinsi borçları yüzünden bu riskten en çok etkilenecek ülkeler arasında ilk sıralarda yer alıyor.
 </p>
 <p>
  İş dünyasının önemli bir kesiminin, özellikle de küçük ölçekli üretici ve tüccarların bir süredir zaten kıt kanaat ayakta durabildikleri sır değil. Nakit sıkıntısı had safhaya ulaştı. Ödemeler aksıyor. Mesela, yılın ilk yarısında karşılıksız çek adedi geçen yılın aynı dönemine göre yüzde 15 artış kaydetti. Bu çeklerin tutarlarındaki artış ise yüzde 47’yi bularak 13,2 milyar liraya ulaştı. Yılın ilk beş ayında protestolu senetlerin sayısı yüzde 18 gibi bir artış gösterdi ve 400 bine yaklaştı. Bunların da tutarı 3,6 milyar TL.
 </p>
 <p>
  <img alt="" src="http://web.archive.org/web/20150805121052im_/http://medya.aksiyon.com.tr//aksiyon/2015/07/28/570300.jpg "/>
 </p>
 <p>
  Türkiye Esnaf ve Sanatkârlar Sicil Gazetesi verileri, bu yılın ilk altı ayında 45 bin esnafın işyerlerini kapatmak durumunda kaldığını gösteriyor. Birden fazla işkolunda çalışan 9 bine yakın esnaf ise iki işinden birini sicilden sildirmek zorunda kaldı. 26 bin esnaf unvanını değiştirdi.
 </p>
 <p>
  İş dünyası için seçim daha çok belirsizlik demek. Seslerinin cılız çıkıyor olması, zorluklara alıştıkları anlamına da gelmiyor. Baharda yonca vaatleriyle merkebine “ölme eşeğim ölme” diyen çiftçinin dağıttığı umuda bile muhtaç esnafın, yeni bir seçimi kaldıracak feri kalmadı.
 </p>
 <p>
  Cumhurbaşkanı Recep T. Erdoğan’ın, koalisyon müzakerelerinin yavaşlığından müşteki görüntüsüne rağmen, AKP’nin seçim zaferinden emin olduğu ilk anda ülkeyi erken seçime götürmek istediği sır değil. Davutoğlu’nu hükümet kurma görüşmelerine başlaması için vazifelendirdikten hemen sonra, daha taraflar el-ense çekme faslına başlamadan sürecin yavaşlığından dem vurması, cumhurbaşkanının bir seçim hazırlığı salvosuyla tribünlere oynadığı yorumlarına yol açmıştı. Davutoğlu’nun hafta başında teşkilatlara, yeni bir seçim için teyakkuzda olmaları yönlü talimatı da, bu kuşkuları teyit ediyor diye anlaşıldı.
 </p>
 <p>
  Gelinen noktada, AKP-CHP dışında bir koalisyon hükümetinin mümkün olmadığı ortada. Daha seçimi takip eden ilk günlerden itibaren, hem yerel hem de uluslararası iş dünyası bu ihtimalin mümkün ve matlup olduğuna dair görüş ve beklentilerini ifade etmekten geri durmadılar. AKP’nin ayak sürümelerine rağmen de bu umutlarını yitirmiş değiller. Örneğin Deutsche Bank Türkiye’de piyasa fiyatlarında siyasi risklerin zaten dâhil edildiğini ve şartların bozulmasının lira bazlı yatırım enstrümanlarında ilave bir zayıflamaya yol açmasının beklenmediğini paylaşıyordu müşterilerine.
 </p>
 <p>
  Böyle olmadığını daha hafta bitmeden gördük. Suruç’taki bombalı terör saldırısının üzerine erken seçim sinyalleri de eklenince hafta başında 2,65’lerdeki  dolar/TL kuru bir anda 2,73 sınırına sıçrayıverdi. Faizler uzun zaman sonra ilk defa yeniden iki haneli rakamlara  ulaştı. Seçimlerden sonra Erdoğan ile kapalı kapılar ardındaki görüşmesiyle şimşekleri üzerine çeken Deniz Baykal, perşembe günü koalisyon görüşmelerini “tiyatro” olarak niteliyor ve kasım ayında erken seçimin geldiğini iddia ediyordu. İş dünyası için en kötü senaryo olan seçim, tek başına iktidarı kaybetmekten korkan AKP’nin çıkış yolu olarak ağırlık kazanıyor.
 </p>
 <p>
  Ekonomik sıkıntılarla canı gırtlağına gelmiş halk sandıkta tecelli eden iradeye saygı bekliyor. Demokratlık iddiasındaki partiler menfaat hesaplarından soyunarak, tutumlarını bu iradeye göre belirleme mecburiyetindeler. Yoksa, siyasi ve ekonomik istikrarın yitirilmesi Türkiye’nin ödeyeceği en ağır bedel olmayacak.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/hukumet-araniyor_551745), [web.archive.org (arşiv bağlantısı)](http://web.archive.org/web/20150805121052/http://www.aksiyon.com.tr/ekonomi/hukumet-araniyor_551745)
