# Üstü örtülü vergi Fonlar

*İbrahim Türkmen 2015.11.23*

<div class="pNewsDetailMainContent ctx_content" itemprop="articleBody">
 <p>
  Fransa, medya pedagojisinde çok da yeterli bir ülke olmamasına rağmen, bu olayı ne nefes nefese aktaran spiker aracılığı ile duyurdu izleyicilerine ne de gazetelere yansıttığı parçalanmış insan cesedinden medet umdu toplumsal duyarlılığı oluşturmak için...
 </p>
 <p>
  Fonlar, ekonominin çarklarını döndürmek, iş güvencesi sağlamak, borçlanma imkânı sunmak ve sosyal yardımlaşma ve dayanışma hizmetlerini finanse etmek için başvurulan önemli kaynaklar olageldi. Ama kısa süre içinde iktidarların iştahını kabartacak denli büyük hacimlere ulaşan fonlar, istismara her zaman açıktı. Böylece, amacına aykırı kullanıldıklarına dair suçlamalardan, oy hesaplarından ve tasfiye süreçlerindeki haksız uygulama ithamlarından masun kalmadılar.
 </p>
 <p>
  1 Kasım seçimlerinden zaferle çıkan AK Parti’nin, vaatlerini finanse etmek için, şimdiye dek defalarca yapıldığı gibi, yine fonlara el uzatma ihtimali doğunca, bu konu gündemimize girdi. Hükümetin, geçen yıl Kıdem Tazminatı Fonu (KDF) adında yeni bir fon kurma hamlesi tartışma doğurmuştu. Seçimler, siyasi çalkantılar ve terör gibi sair önemli gelişmeler gündemi zapt edince, bu konu pek anılmaz oldu. Yine de, gelecek hükümetin ilk gündem maddelerinden biri KDF olursa, şaşırmamalı.
 </p>
 <p>
  Hükümetin hesaplamalarına göre 24 milyarı ancak bulan, fakat bağımsız gözlemcilerin bu rakamın birkaç katına çıkabileceğini söylediği seçim vaatleri için kaynak arayışında İşsizlik Fonu’nun kullanılmasına dair öneriler çoktan bazı isimlerce dile getirildi bile. Asgari ücretin yüzde 30 artışından işverene yıllık 26 milyar lirayı bulan ilave yük gelecek. Bunun da işsizlik, daralma ve enflasyon gibi menfi sonuçlar doğuracağına işaret eden iş dünyası, vergi kolaylığı veya fonlardan kaynak transferi gibi yollarla kamunun yükü paylaşmasını istiyor. Mesela Türkiye Giyim Sanayicileri Derneği (TGSD) Başkanı Şeref Fayat, 17 Kasım günü şu açıklamayı yapıyordu: “[Bu katkı] hükümetin belirleyeceği bir fondan firmalara en az 3 yıllık destek olarak sağlanmalı. Böylece kayıt dışı çalışan işletmeler de kayıt içine girmek zorunda kalırlar.” İstanbul Ticaret Odası Başkanı İbrahim Çağlar da aynı günlerde aynı öneriyi dile getirdi. Bu fonu daha önceleri zaten bazı kamu yatırımlarının finansmanı için kullanmış olan hükümetin, yeniden aynı yola tevessülü zor değil.
 </p>
 <p>
  CHP’nin geçen dönem İstanbul milletvekili Süleyman Çelebi, fonların iktidarlar tarafından bir ilave kaynak fırsatı olarak görüldüğünü söylüyor. Çelebi, mevcut iktidarın da gözlerini emekçilerin paralarına diktiğini söylerken, buradan gelecek kaynakları maksadının dışında kullanacağına dair ciddi kaygılar taşıdığını söylüyor. Hükümetin fonları “gasp ettiğini,” bunu da özerk yapıda olmayan söz konusu kurumların yönetim kurullarındaki üyelerin ağırlığını değiştirecek hamlelerle yaptığını ileri sürüyor.
 </p>
 <p>
  Özellikle iç tasarrufların yetersiz olduğu durumlarda hükümetlerin bir kaynak olarak fonlara müracaatları görülmemiş şey değil. Hükümet, şimdilerde gündemde olan KDF için aynı durumun tekrar etmeyeceğini taahhüt ediyordu. Yine de bu söz, daha önce örneklerine defalarca rastlanıldığı gibi, bir gece yarısı torba kanuna iliştirilen yasalarla rahatlıkla çiğnenebilir. Mesela İşsizlik Sigortası Fonu’nda, ilgili kanuna bir madde eklenerek, paranın kısmen belli yatırımların finansmanında değerlendirilmesinin yolu açılmıştı.
 </p>
 <p>
  İş güveliği ve sosyal güvenlik uzmanı Dr. Sadettin Orhan, “Güven sorunu var taraflarda.” diyor. Fonlarda öylesine büyük miktarlı paralar birikiyor ki, siyasilerin iştahları ister istemez kabarıyor ve bu da fonların amaçları dışında kullanımları için müdahalelere zemin hazırlıyor. “Fon sistemleri siyasal ve ekonomik gelişmelere duyarlı ve keyfî tasarruflara da açık.” tespitinde bulunan uzmana göre, Türkiye gibi sendikaların nispeten zayıf, siyasi irade üzerindeki denetim ve kontrol mekanizmalarının etkisiz, medyanın güçsüz olduğu ülkelerde, ekonomik ve siyasi istikrarsızlık zamanlarında fonlar üzerinde istismara rastlanıyor.
 </p>
 <p>
  Zaten önceki uygulamalarda, bazı istikrarsızlık dönemlerinde Türkiye’de fonların eridiğine şahit olunmuş. Orhan, Konut Edindirme Yardımı (KEY) geri ödemelerinde 10 yılda toplanan birikimler, ancak çay, şeker parası gibi ödendi diyor.
 </p>
 <p>
  <strong>
   ZORUNLU TASARRUFLAR DÖNEMİ
  </strong>
 </p>
 <p>
  Fonların tarihi eski olsa da, can simidi gibi başvurulmaları hasebiyle ilk örnek kabul edilebilecek uygulama 1961 yılında, Millî Birlik Komitesi tarafından uygulamaya alınan Tasarruf Bonosu oldu. Darbe hükümetinin maliye bakanı Kemal Kurdaş döneminde yürürlüğe giren bu bono, zorunlu bir kesintiydi ve aslı itibarıyla üstü örtülü bir vergi olarak uygulandı. İthal ikameci yeni sanayileşme modeline kaynak olması için ihdas edilen bu sistemde, belli işlemlerden ve maaşlardan yüzde 3 oranında ödeme ve kesintiler, 10 yıl vadeli zorunlu borçlanma bonoları şeklinde menkul kıymete tahvil olunuyordu. Ne yazık ki, öngörülen “Finansman Fonu” kurulamadı ve bonoların simsarları türeyerek, spekülatif amaçlı el değiştirmeler kuralsız bir ikinci el piyasanın doğmasını netice verdi.
 </p>
 <p>
  Öte yandan geri ödemenin yaklaşmasıyla, bütçeye gelen anapara ve faiz yükünden kurtulmak isteyen zamanın hükümeti, 1967 yılında bu bonoları ilga etti. Yerine, vergicilik ilkeleri açısından temelsiz ve yapay bir yükümlülük olan Mali Denge Vergisi (MDV), 1972 yılında yürürlüğe girdi. MDV, verginin vergisi veya bir vergi zammıydı. En azından artık devlet, toplanan kaynakların geri ödemesini vadetmiyordu. Bu da 1982 yılında yürürlükten kalktı. Beş yıl sonra, ekonominin liberal dönüşümü ve sanayileşme hamlesine kaynak arayışındaki Turgut Özal, benzeri bir fikirle ortaya çıkacaktı.
 </p>
 <p>
  Zorunlu fonların en bilinenlerinden biri olan KEY, 1987 yılında, işçi ve memurları, sonunda bir ev sahibi olmalarını temin etmek amacına matuf zorunlu bir fon oluşturma çabasıydı. Bunun gibi, Tasarrufu Teşvik Fonu (TTF) da, yine Özal hükümeti tarafından 1988 yılında aynı şekilde bir zorunluluk esasına göre kurulmuş ve 12 yıl boyunca devasa büyüklüğe erişmişti. Her iki fon da, haksızlık ve verimsizlikle anıldı.
 </p>
 <p>
  KEY’de, fon kesintileri Türkiye Emlak Kredi Bankası’nda Toplu Konut ve Kamu Ortaklığı İdaresi Başkanlığı (TOKİ) adına açılmış olan hesaba yatırılıyordu. 8 yıllık bir maceranın ardından sona erdiğinde, yardım miktarları kişi başına 17 bin 500 lira ile 80 bin lira arasında değişiyordu. 1995 yılında nihayet buldu.
 </p>
 <p>
  KEY’in lağvedilmesi, 26 Kasım 1999 tarihli, 588 sayılı Kanun Hükmünde Kararname ile gündeme alındı. Söz konusu KHK, KEY hesabı karşılığı olarak tutulan paraya eş değer Türkiye Emlak Kredi Bankası’na ait gayrimenkulleri, Emlak Gayrimenkul Yatırım Ortaklığı’na (EGYO) aynî sermaye olarak devrediyordu. EGYO’nun gayrimenkullerinin yüzde 62’si KEY sahiplerine ait olacaktı.
 </p>
 <p>
  AK Parti hükümeti, artık ciddi bir sorun hâline gelen KEY sahiplerinin alacakları meselesini çözmek için 14 Ağustos 2007 tarihli Resmî Gazete’de yayımlanan KEY Hak Sahiplerine Ödeme Yapılmasına Dair Yönetmelik Hükümleri ile esaslı bir adım attı. Yine hükümet, 2003 yılında çıkarılan bir kanunla, TTF’deki hak sahiplerinin anapara ve nema alacaklarının da, 3 yıl ve üçer aylık ödemeler hâlinde 10 taksitle tasfiyesine karar vermişti.
 </p>
 <p>
  Hem KEY hem de TTF’de alacakların tasfiyesi, iyi niyetle alınmış bir karar olarak çoğunlukça kabul gördüyse de, süreçte büyük sorunlar yaşandı. Milyonlarca hak sahibi tam olarak ne yapacaklarını bile bilmiyordu. TTF’de alacaklılar, fon numaraları ile Ziraat Bankası şubelerine gidecek ve adlarına yatırılmış paraları çekeceklerdi. Fon numaralarını öğrenmek için ayrı bir bürokratik sürece maruz bırakılıyorlardı. Ayrıca, ödeneklerin işverence eksik yatırılması veya hiç yatırılmaması, 3 aylık şahıs icmal formunun teslim edilmemesi gibi sorunlarda, haksızlığın ispatı yükümlülüğü işçilerin omzuna bırakılıyordu. Hatta böyle hatalarda işveren için hiçbir yaptırım da öngörülmemişti.
 </p>
 <p>
  Kanun, tahsilattan ve tahsilatın takibinden o dönem faal olan sosyal sigorta kurumlarını mesul tutmasına rağmen, aksaklıkların hallinde devlet kurumları sorumluluk üstlenmiyordu. İşçilerin kimi, yıllar önce çalıştıkları, hatta bazısı artık faaliyette bile olmayan firmaların kayıtlarına ulaşmak zorunda bırakıldı. Vefat edenler için bu işi mirasçılar üstlendi. Yargıtay’ın bu konuda vermiş olduğu bir karar, zorunlu kesintilerin kamu alacağı hükmünde olduğunu ve sorunların çözümünden de ilgili sosyal sigorta kurumunun mesul bulunduğunu vurguluyordu.
 </p>
 <p>
  Benzeri sıkıntılar KEY ödemelerinde de yaşandı. KEY’de hak sahiplerinin sayısının 8 milyonun üstünde olduğu biliniyordu. Ne var ki bunların sadece dörtte birinden azının isimleri Emlak Konut GYO’nun sitesinde ve Resmî Gazete’de duyurulan ilk listede yer alıyordu. İsimlerini bulamayanlara da 3 ay içinde başvuruyla itiraz hakkı tanınıyordu.
 </p>
 <p>
  TTF’nin tasfiyesinde karşılaşılan aksaklıkların hemen hemen aynısı KEY ödemelerinde de görüldü. 331 bin kişinin sicil numaraları “0” olarak girilmişti. 770 bin sicil numarası birden fazla kişiye ait gözüküyordu. 958 bin kişinin ismi birden fazla kamu kuruluşu tarafından bildirilmişti. Emlak Bankası, paranın 6 aylık mevduat faizi, tahvil ve bono gibi araçlarla değerlendirilmesi ve enflasyona karşı korunması için kanunda açıkça mecbur kılınmasına rağmen paralar erimişti. Üstüne üstlük, bu paralar EGYO’ya gayrimenkul karşılığı devredilirken ekspertiz değerleri şişirilmişti.
 </p>
 <p>
  Bir başka aksaklık tahsilat esnasında ortaya çıktı. Paralarını almaya gidenler, yıllarca maaşlarından yapılan kesintilerin karşılığı olarak, ancak cep harçlığı olacak kadar bir hak edişleri bulunduğunu öğrendiler. Hatta o dönem yapılan hesaplar, verilen paraların, kesintilerin hiç nemalandırılmamış çıplak değerinin çeyreği olduğunu ortaya koyuyordu. Yani devlet, çalışana 5500 lira vereceği yerde, 1392 lira ödüyordu. Kimi zaman, çalışanlar bankadan borçlu ayrılıyordu. Hak edişlerinin tam ödenmediğini iddia edenler, sonunda ellerine geçene şükretmek durumunda kaldılar.
 </p>
 <p>
  <strong>
   DEVLET BABADAN SİGORTACI DEVLETE
  </strong>
 </p>
 <p>
  İzmit’te 1999 yılında meydana gelen büyük deprem felaketi, fonların evriminde yeni bir kırılma noktasını işaretledi. Felaket, Türkiye’nin deprem politikalarının hâl-i pürmelalini bütün açıklığıyla ortaya çıkarmıştı. Devlet, dönemin cumhurbaşkanı Süleyman Demirel’in ifadesiyle, “bütün yaraları saracak”tı ama buna muvaffak olamadı. Halkın geleneksel olarak “baba” figürüyle özdeşleştirdiği devlet, Cumhuriyet döneminde de özellikle afetler karşısında mağdurların yardımına aynı saikle koşmaya devam etti.
 </p>
 <p>
  1939’daki Erzincan depreminden sonra uygulamaya geçirilen tedbirler ve oluşturulan kurumlar bu anlayışa paralel olarak tesis edildi. 1959 yılında kabul edilen Afetler Kanunu da bir fon kurulmasını, bu fona devlet kaynaklarından para aktarılmasını öngörüyordu. Afetler Fonu, gerektiği hâllerde yaraları sarmak için bir ihtiyat akçesi gibi vazife görüyordu.
 </p>
 <p>
  Ancak bu sistem, pederşahi toplumlarda rastlanan tipik sorunlarla maluldü. Devletin zaten yardım elini uzatacağından emin olan halk, tedbirlere müracaatta ağır davranıyor, sigorta araçlarına ilgi göstermiyor ve ihtiyaç hâlindeki kişilere yardıma yeltenmiyordu. Ayrıca, söz konusu uygulama ve benzerleri, doğrudan ekonomik dengeler üzerinde de tesir icra ediyordu. Çünkü bu fonlar, vergi gelirlerinden beslendiği için bir anlamda riskler bütün mükelleflere pay ediliyordu.
 </p>
 <p>
  Devlet, 1999 depreminin ardından, sigortacılık yaklaşımıyla riskleri bertaraf edebileceğini öğrendi. Doğal Afet Sigortaları Kurumu (DASK), bu ihtiyaca cevabın bir tezahürü olarak 2000 yılında ortaya çıktı. DASK bugün 2,9 milyar liralık bir fon büyüklüğüne sahip ve yıllık poliçe üretimi, yüzde 20’nin üzerinde artıyor. Ancak, geçen yıla kadar sadece 25 binin altında hasar sigorta kapsamına alınarak zarar telafi edildi ve bu doğrultuda yapılan harcama tutarı 160 milyon liranın biraz üzerinde gerçekleşti. Söz konusu miktarın önemli bir kısmı ise 2011 yılındaki büyük Van depreminden sonra oldu. Sadece bu vilayet için yapılan ödemelerin tutarı 125 milyon liraydı.
 </p>
 <p>
  DASK’ın bir zaafı gönüllülük esasına dayanmaması ve ödeneklerin Amme Alacakları Kanunu’na tabi olması gösterilebilir. Ayrıca Meclis’in ve Sayıştay’ın denetiminden bağımsız olması, Harcırah ve Kamu İhale kanunlarından hariç tutulması ve her türlü vergi, resim ve harçtan muafiyeti, serbest sigortacılık piyasa koşulları açısından doğal olmayan bir durum meydana getiriyor. Devletin bu işten elini çekerek, teşvik eder konumla yetinmesi için öneriler az değil.
 </p>
 <p>
  <strong>
   DEPREM BAHANE OLDU
  </strong>
 </p>
 <p>
  1999 yılındaki büyük felaketin ardından, zamanın hükümeti hızla, aralarında ilave vergi yüklerinin de bulunduğu bir dizi tedbir ilan ettiğinde, travma yaşayan kamuoyundan çok büyük bir tepkiyle karşılaşmadı.
 </p>
 <p>
  İzmit merkezli deprem, Kuzey Anadolu fay hattında zincirleme taşınan gerilimi bir sonraki kırılma noktası olan Adalar muhitine atınca, sıranın İstanbul’a geldiğini söyleyen uzmanların ikazları dikkate alındı. İstanbul, Türkiye’nin ekonomik ve sosyal açıdan kalbi mesabesinde olduğu için, maruz kalınan risk, İzmit’tekinden kat be kat büyüktü.
 </p>
 <p>
  Kentsel dönüşüm için gerekli adımların atılması gerekiyordu. Zemin etütleri ve dayanıklılık testlerinin icrası, depremi takip eden kritik ilk saatlerde etkin müdahale için hayati önemdeki ekipmanların sağlanması, iletişim ve haberleşme altyapısının kesintilere mahal vermeyecek şekilde takviyesi ve toplanma alanlarının kurulması gibi onlarca tedbiri kapsayan hazırlıklara derhâl başlanmasına karar verildi. Bunun için gerekli kaynakların toplanması içinse “geçici” kaydıyla Ek Gelir Vergisi, Kurumlar Vergisi, Motorlu Taşıtlar Vergisi, Emlak Vergisi, Faiz Vergisi, Özel İletişim Vergisi ve Özel İşlem Vergisi gibi bir dizi vergi konuldu. Mesela halk, Özel İletişim Vergisi (ÖİV) olarak hâlen cep telefonu faturasının yüzde 25’ini, sabit hatlarda yüzde 15’ini, internet erişimi bedellerinin yüzde 5’ini, uydu ve TV yayınlarının yüzde 15’ini ödüyor.
 </p>
 <p>
  Haziran 2000’e dek geçerli olacak vergiler, sonraki yıllarda “görülen lüzum üzerine” uzatıldı ve 2003 yılında kalıcı hâle getirildi. Söz konusu vergilerin toplam tahsilatından 70 milyar liranın üzerinde bir gelir elde edildi. Bu kaynağın depreme hazırlık tedbirlerinin finansmanında kullanılmadığı bizzat hükümet üyelerince itiraf edilecekti.  Maliye Bakanı Mehmet Şimşek, 2011 yılında kendisine tevcih edilen bir soruya cevap verirken, bu paraların bütün halkın ihtiyaçları için kullanıldığını, duble yollardan ve sağlık harcamalarından özellikle bahsederek söylüyordu.
 </p>
 <p>
  <strong>
   İŞSİZLİK FONU
  </strong>
 </p>
 <p>
  Devletin ihdas ettiği fonların en büyüklerinden ve en çok tartışılanlarından biri de İşsizlik Sigortası Fonu oldu. 2001 yılında faaliyete geçen işsizlik sigortası, çalışanların belli koşullarda işlerini kaybetmeleri hâlinde onlara geçici rahatlık sağlayabilecekleri bir imkân oluşturmak gerekçesiyle kuruldu.
 </p>
 <p>
  Fon hızla büyürken, şu an 82 milyar liranın üzerinde varlığa sahip devasa bir kaynak hâline geldi. Çalışanların brüt maaşlarından yüzde 1 kesilirken, işveren yüzde 2’sine tekabül eden miktarı ödüyor. Devlet yüzde 1’lik bir katkı sağlıyor. Ne var ki, biriken paranın işçilere tahsis edilmesi için zor bir süreç söz konusu. Başvuran her dört işsizden üçü, eksik prim ve prim süresinin yetersizliği gibi bahanelerle geri çevriliyor.
 </p>
 <p>
  14 yılda toplanan fonlardan sadece 9 milyar liralık kısmı işsizlere ödendi. 11,5 milyar lira Güneydoğu Anadolu Projesi (GAP) öncelikli olmak üzere kamu altyapı yatırımlarının finansmanına harcandı ve bu paraların fona iadesiyle ilgili hükümetin gözle görülür bir niyeti bulunmuyor. Paranın yüzde 90’ına yakını devlet iç borçlanma senetlerinde, tahvillerde ve mevduatta değerlendiriliyor. Tabir-i diğerle, işsizlik fonu, tıpkı diğer fonlar gibi kamu bütçesinin finansmanı için kullanılıyor. Ay başında, İŞKUR’un 8. Olağan Kurulu’nda konuşan DİSK Genel Başkanı Kani Beko, şimdiye dek işsizlere ödenen paranın fon giderlerinin yalnızca dörtte biri olduğunu, geri kalanın yarısından çoğunun hükümetin icraatlarına ayrıldığını söylüyordu.
 </p>
 <p>
  Hükümet, işsizlik fonunu da bir vergi gibi değerlendiriyor ve deprem vergilerinin sarfında ileri sürdüğü adem-i tahsisat bahanesinin arkasına sığınıyor. Yani toplarken hususi bir gerekçe sunulduğu hâlde, harcarken amaç gözetilmiyor. Üstelik zorunlu kesinti suretinde tahsil edilen parayı vergi gibi değerlendirmekte de bir beis görülmüyor.
 </p>
 <p>
  Dahası, hükümet 2012 Haziran ayında yürürlüğe giren 6322 sayılı kanun ile evvelce vergi ve harç kesintilerinden muaf tutulan İşsizlik Sigortası Fonu’ndaki birikimlerden vergi almaya başladı. Hatta bunun iptali istemiyle açılan davalara karşı da aynı yılın temmuz ayında çıkarılan 6353 sayılı kanunun geçici 2. maddesi ile bu fon hakkında şikâyetlerin önünü kesen bir de yasal düzenleme getirmişti. Bu maddeye göre, fon hakkında görülmekte olan davalarla ilgili mahkemelerin veya Danıştay’ın karar vermesi yasaklanıyordu.
 </p>
 <p>
  <strong>
   YENİ TAVŞAN: KIDEM TAZMİNATI
  </strong>
 </p>
 <p>
  AK Parti hükümeti, şapkadan yeni bir tavşan çıkarmaya hazırlanıyor. Bu yılın ocak ayı sonunda açıkladığı ekonomik dönüşüm programında kıdem tazminatı sisteminin değiştirileceğini açıkça vurgulayan Başbakan Ahmet Davutoğlu’nu, Çalışma ve Sosyal Güvenlik Bakanı Faruk Çelik, söz konusu adımların haziran ayındaki seçimlerden önce atılacağı yönündeki beyanatıyla teyit etmişti. Hatta bakan, geçen yıl ekim ayında, “Patırtıya gerek yok, kıdem tazminatı kalkacak.” diyerek, bu konudaki kararlılıklarını avamca dile getirmekten de çekinmiyordu. Bu adımlar şimdiye dek atılmadı.
 </p>
 <p>
  Kıdem Tazminatı Fonu’nun işçi ve işveren açısından ne getirip götüreceğine dair çokça şey yazıldı, söylendi. Ancak bunların arasında bir noktanın üzerinde yeterince durulmadı. Hükümet, bütçe finansmanı ve sosyal yardımlaşma kaynağı aracı olarak kullandığı fonlara yeni ve büyük bir tane daha ekliyor. Ve bundan önceki fonların amacı dışında değerlendirildiği, gizli vergiler şeklinde büyük külfetler yüklediği ve tasfiye süreçlerinin büyük haksızlıklara yol açtığı gibi hususlar dikkate alındığında, kıdem tazminatı sisteminin ardındaki niyetler ayrı bir şüphe doğuruyor.
 </p>
 <p>
  Türkiye’de kıdem tazminatı uygulaması 1930’lardan beri var ancak hiçbir zaman tam anlamıyla sistem oturmadı. En son 2014 yılı sonundaki verilere bakıldığında, bu tazminattan istifade edenlerin toplam çalışan kesimine oranı yüzde 14 gibi küçük bir rakamda kaldı. Sistem kamu çalışanları, memurlar ve kurumsal yapıya sahip bazı büyük çaplı firmalarda çok aksamadan yürüyor. Ancak firma boyutu küçüldükçe, iflaslar, kapanmalar, sermaye sorunları ve birtakım haksızlıklar yüzünden işçiler büyük hak kayıplarıyla karşı karşıya kalıyor. Taşeronlar, mevsimlik işçiler, tarım alanında çalışanlar gibi sayıca milyonları aşan işçiler için KDF hayal bile değil. İş güvenliği ve sosyal güvenlik uzmanı Dr. Sadettin Orhan,  sistemin düzelmesi için tarafların karşılıklı fedakârlık ve anlayışla masaya oturmaları ve sloganlara bağlı yaklaşımlar yerine çözüm odaklı stratejilerle meselenin halli için gayret göstermeleri gerektiğini söylüyor.
 </p>
 <p>
  Hükümet KDF konusunda bundan önce birkaç kere adım atmaya çalıştıysa da sendikalardan, özellikle de Türk-İş ve DİSK’ten büyük bir tepkiyle karşılaştığı için geri adım atmak durumunda kaldı. Sendikaların düzenleme çabalarına karşı muhalefetlerinin temel noktası, hükümetin kazanılmış hakların kaybını netice verebilecek birtakım önerilerle masaya gelmesi. Bir diğer itiraz noktası, sistemde adalet anlayışıyla yola çıkan hükümet, ödemeleri neredeyse yarı yarıya buduyor. Ayrıca, benzeri uygulamaların şimdiye dek hemen her zaman işçinin aleyhinde uygulanması ve fonların zamanla devletin zorla tahsil ettiği ve haksızca el koyduğu zımnî vergilere çevrilmesi de sendikaları kuşkucu bir tavra itiyor. Sendikalar, hükümetin, işverenin yükümlülüklerini düşürüp KDF kapsamını genişletmek isterken, hak edişlerin ödenmesini zorlaştıran ve zamana yayan uygulamalarla âdeta çalışanı cezalandırdığını da iddia ediyor.
 </p>
 <p>
  <strong>
   BAŞLI BAŞINA BİR HAZİNE
  </strong>
 </p>
 <p>
  Kıdem Tazminatı Fonu vadettiği büyüklükle iştah kabartıyor. Türkiye İstatistik Kurumu’nun (TÜİK) en son Ağustos 2015 verilerine göre, istihdam edilenlerin sayısı 27,15 milyon kişi. Yine aynı veriler kayıt dışılık oranının yüzde 35,1 olduğunu gösteriyor. Buna göre, KDF bugün yasalaşsa, 17 milyon 620 bin işçiden kesinti yapılacak. Kesinti miktarının, aylık brüt ücretin yüzde 8,3’ü olacağı tahmin ediliyor. Devletin yüzde 25’lik katkısı çıktığında, işverenin yükü, brüt ücretin yüzde 6,25’i olacak. TEPAV’ın bu ay başında yaptığı araştırmayı esas alırsak, Türkiye’de ortalama brüt ücret aylık 2070 lira ve bu da kişi başına 129,4 liralık KDF kesintisi anlamına geliyor. Kayıtlı işçi sayısı ile bu rakamın çarpımı, KDF fonuna aktarılacak aylık kaynak transferinin 2,28 milyar lirayı bulacağını gösteriyor. Yıllık, 27,4 milyar lira... Her yıl işçi sayısı ve ücret artışlarıyla birlikte primlerin yüzde 10 artacağı ve yıllık ortalama yüzde 8 ile nemalandırılacağı varsayılırsa, biriken miktar beş yılda 196 milyar lirayı, 10 yıldaysa 644 milyar lirayı bulacak.
 </p>
 <p>
  Bu arada her ne kadar ismi fon olsa da, önerilen sistem bir fon değil. Daha ziyade zorunlu bireysel emeklilik sistemi gibi işleyecek ve şirketler, primleri işçiler adına açılacak hesaplara yatıracak. Paraların nasıl ve hangi araçlarda değerlendirileceğine çalışan karar verecek. Primler, yetkilendirilmiş aracı sigorta şirketleri eliyle toplansa bile, Hazine borçlanma araçlarında değerlendirileceğinden, yine iç borçlanma ve yatırımlara kaynak sağlamak gibi amaçlara hizmet edecek.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/ustu-ortulu-vergi-fonlar_553040), [web.archive.org (arşiv bağlantısı)](http://web.archive.org/web/20151226082043/http://www.aksiyon.com.tr/ekonomi/ustu-ortulu-vergi-fonlar_553040)
