# Uykunun gizemleri çözülürken

*İbrahim Türkmen 2014.12.15*

<div class="pNewsDetailMainContent" itemprop="articleBody">
 <p>
  Rüyalar ve tabirlerle ilgili tomarlarca bilgi bulunsa da uykunun kimyası dikkatimizi pek çekmemiş. Bu alan bugün hâlâ bilinmezlerle dolu.
 </p>
 <p>
  Virgina Tech Üniversitesi’nden biyolog Tetsuya Gotoh ve arkadaşları, vücudun uyku döngüsünü düzenleyen bir proteinin aynı zamanda kanser gelişimini engelleyen bir proteini etkilediğini de buldu. Molecular Biology of the Cell dergisinin son sayısında yayımlanan bu araştırma, vardiyalı işlerde çalışanların neden kansere daha çok yakalandığını da açıklıyor. Buna göre uyku döngüsünün ayarlarından sorumlu hPer2 proteini, tümörleri baskıladığı bilinen hPer53 ile etkileşerek hücre bölünmesini düzenliyor.
 </p>
 <p>
  -Rüyaların doğası ve tabirler hakkında tomarlarca bilgi bulunsa da, uykunun kimyası son döneme dek insanların dikkatini pek çekmemiş. İnsan hayatının yaklaşık üçte biri uykuda geçmesine rağmen, uyku hakkında bugün bildiklerimizin büyük bir çoğunluğu son 25 yıldaki araştırmalarla tespit edildi. Uykuya uyanmamız biraz uzun sürdü. Pek çok keşfimizin yanında, bu alan bugün hâlâ bilinmezlerle dolu. Mesela, dizlerin arkasına tutulan çok parlak ışığın vücudun uyku-uyanıklık saatini nasıl başa sardığını bilmiyoruz. Hayvanların rüya görüp görmediklerinden de emin değiliz. Rüyalar geçmiş hatıraları pekiştiriyor mu, geleceğe dair haberler mi taşıyor, yoksa tekrarlayan tecrübeleri tasfiye mi ediyor, bu da tam bilinmiyor. Ama bazı bilinenleri sizin için derledik.
 </p>
 <p>
  -Uykunun en derin olduğu faz olan Hızlı Göz Hareketleri (REM), uykuya daldıktan yaklaşık 90 dakika sonra başlar. Yaklaşık her 90 dakikada bir tekrar eder. Rüyalar çoğunlukla bu esnada görülür. REM safhasında beyin, vücudu geçici olarak felç ederek, uykudaki hareketlerden kaynaklanabilecek yaralanmalardan onu korur. REM ortasında aniden uyanan bir insan, felç hâli devam ettiği için karabasan yaşayabilir. REM uykusu beyin gelişimine destek verir. Örneğin, prematüre çocuklarda uykunun yüzde 75’i REM fazından oluşur. Yatıştırıcı içeren kimi uyku hapları REM uykusunu baskılar ve uzun dönemde zararlara yol açabilir.
 </p>
 <p>
  -2010 yılında yapılan Big Sleep Survey’e göre insanların yüzde 15’i telefon veya tabletleriyle yatağa giriyor. Aynı araştırma insanların yarısının uyku sorunu yaşadığını ve haftanın iki-üç günü kendilerini yorgun hissettiklerini buldu. Bu oran kadınlarda yüzde 58, erkeklerde ise yüzde 47.
 </p>
 <p>
  -Uluslararası Uyku Bozuklukları Sınıflandırmasına göre vardiyalı çalışanlarda kalp ve sindirim rahatsızlığı riski daha yüksek. Vücut vardiyalı çalışma sistemine hiçbir zaman uyum sağlayamıyor.
 </p>
 <p>
  -Rüyada sadece daha önce gördüğümüz insanların yüzlerini görürüz. Beyin rüyada bir yüz oluşturamaz. Kalabalık bir sokakta yürürken, farkında bile olmadan göz ucuyla gördüğünüz biri yıllar sonra rüyanızdaki kişilerden biri olabilir.
 </p>
 <p>
  -Uykunun özellikle ilk iki saatinde maruz kalınan gürültü bağışıklık sistemi parametrelerinden farklılaşmamış T-lenfositlerinin ve iltihaplarla savaşan proinflamatuar sitokinlerin salgılanmasını baskılıyor. Bu da uzun dönemde uyku döngüsünü bozarak uykusuzluk hastalığını tetikliyor.
 </p>
 <p>
  -Herkes rüya görür. Rüya görmeyen insanlar ya unutuyordur ya da psikolojik sorunları başlamıştır. Körler de rüya görür. Doğuştan kör insanlar ise rüyalarında bir imge yerine ses, koku, temas ve duygu deneyimler. Rüyalarda en çok hissedilen duygu endişedir. İnsanlar rüyada olumsuz duyguları daha çok hisseder.
 </p>
 <p>
  -Uyku odası doğal olmayan ışıklardan arındırılmış olmalı. Alarm saatinin zayıf ışığı bile beyindeki sinirsel uyarıcılara, gecenin bittiği sinyali göndermeye yeter. Bu da vücut tamirinde kullanılan melatonin gibi kimyasalların üretimini durdurabilir. Körlerin daha az kanser olmasında bu durumun etkili olabileceği düşünülüyor.
 </p>
 <p>
  -Uykusunu bilinçli olarak erteleyebilen tek memeli olan insanın farklı yaşlarda, farklı uyku sürelerine ihtiyacı var. Metabolizma alışkanlıklarına göre değişim gösterse de, ortalama olarak, 3 yaşından küçük bebekler günde 16 saat uyurken, vücut, 3’ten sonra 18 yaşına kadar günde 10 saate gereksinim duyuyor. 55 yaşına kadar en çok 8 saat yeterli geliyor ama yaş ilerledikçe uyku ihtiyacı düşüyor.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/uykunun-gizemleri-cozulurken_540186), [web.archive.org (arşiv bağlantısı)](http://web.archive.org/web/20141222213604/http://www.aksiyon.com.tr/dosyalar/uykunun-gizemleri-cozulurken_540186)
