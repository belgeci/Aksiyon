# İhracatın takati kesiliyor

*İbrahim Türkmen 2015.02.10*

<div class="pNewsDetailMainContent" itemprop="articleBody">
 <p>
  İhracat, ocak ayında yüzde 10 daraldı. Yerel belirsizlikler, jeopolitik sorunlar ve kurlardaki aşırı dalgalanma, ilk yarıda kuvvetli bir toparlanma ihtimalini zayıflatıyor. Düşen petrol fiyatlarına rağmen enerji maliyetlerinin yüksek seyretmesi ise ihracatçının en büyük sıkıntısı.
 </p>
 <p>
  Ocak ayında Türkiye’nin ihracatı beklenmedik ölçüde geriledi. Herkes, yılın ilk ayında, daha önceki yıllarda görülene benzer mevsimsel bir düşüş olacağını bekliyordu; ancak bu derece derin bir daralma, kötümser analizler için bile sürpriz olarak görüldü. Şimdi kafalarda, gidişat ne yöne sorusu dolaşıyor.
 </p>
 <p>
  Hükümetin iddialı 2023 yılı hedefleri arasında en çok vurguladıklarından biri ihracatın 500 milyar dolara yükseltilmesi. Yakın zamana dek bu hedefe ulaşılacağına dair kuşkular ya yoktu ya da zayıftı. Ancak hem yerel hem küresel iktisadi düzlemlerde meydana gelen son gelişmeler, Türkiye’nin doğal pazarlarına ve komşularına musallat olan jeopolitik sorunlar ve kurlarda rüzgârın tersine dönmesi, ümitlere darbe vurdu.
 </p>
 <p>
  Türkiye İhracatçılar Meclisi (TİM), ocak ayı ihracat rakamlarını Aksaray’da düzenlediği mutat aylık toplantısında açıkladı: İhracat geçen yılın aynı ayına göre yüzde 9,8 düşüşle 10 milyar 804 milyon dolar, son 12 aylık ihracat ise yüzde 2,5 artışla 156 milyar 118 milyon dolar.
 </p>
 <p>
  TİM Başkanı Mehmet Büyükekşi’ye göre bu daralmada iki geçici etken önemli rol oynadı. Hava muhalefeti ve yılbaşı tatilinin uzaması yüzünden eksik iş günü, 600 milyon dolarlık bir düşüşten tek başına mesuldü. Başkana göre diğer sebep, ortalama parite değerinde 2014 ve 2015 ilk ayları karşılaştırıldığında görülen yüzde 14’lük gerilemeydi.  Gerçekten de Euro/dolar paritesi söz konusu iki ayda 1,36’dan 1,17’ye indi. “Özellikle AB pazarındaki kayıpta parite etkisi büyük. Parite geçen yılki seviyede devam etseydi 750 milyon dolar daha fazla ihracat gerçekleştirecektik.” dedi Büyükekşi.
 </p>
 <p>
  Geçen yılın aynı ayına göre yüzde 19’luk daralma yaşayan Ege İhracatçı Birlikleri (EİB), ocak ayındaki Euro/dolar kurunun olumsuz etkilerinin performanstaki kötü tablonun en büyük sorumlusu olduğunu açıkladı. EİB Koordinatör Başkanı Sabri Ünlütürk, “İhracatımızın, yarıya yakın kısmının Euro üzerinden gerçekleştirildiği dikkate alındığında, bu oranda gerilemesi de maalesef kaçınılmazdı.” diyor. Ünlütürk, kurlardaki durumun geçici olacağına inanıyor ve sorumluluğun Merkez Bankası’nda olduğunu savunuyor. İstanbul Hazır Giyim ve Konfeksiyon İhracatçıları Birliği (İHKİB) Başkanı Hikmet Tanrıverdi de farklı bir düşüncede değil. Kendi sorumlulukları altındaki ihracatın yüzde 10 daraldığını ve bunun da büyük oranda Euro/dolar kurundaki düşüşün bir sonucu olduğunu ileri süren Tanrıverdi, aynı zamanda Rusya ve Irak pazarlarındaki gerilemelerin de büyük hasar verdiğine dikkat çekiyor.
 </p>
 <p>
  <strong>
   Girdi maliyetleri en büyük sorun
  </strong>
 </p>
 <p>
  TİM’in 2014 yılı 4. çeyrek gerçekleşme ve 2015 1. çeyrek beklenti anketi sonuçlarına göre, ihracatçıların yüzde 38,6’sı yılın ilk üç ayında gelirlerinin artacağını bekliyor. Ankete katılanların yüzde 59,4’ü, 2014’ün son üç ayında girdi maliyetlerinin artmasından şikâyet ediyor. Aynı şekilde yüzde 48’i özellikle enerji girdi yüklerinin ağırlaştığından yakınıyor ve yüzde 32,3’ü de hammadde birim fiyatındaki artışların işlerini zorlaştırdığını kaydediyor.
 </p>
 <p>
  İhracatçıların, Euro/dolar kurunun düşmesinden mütevellit fiyat ve kârlılık baskıları yüzünden bölgesel pazarlarda rekabetçilik sıkıntısı çektikleri sır değil. Bundan dolayı özellikle girdi maliyetlerinin hafifletilmesi için hükümetten adım atmasını bekliyorlar.
 </p>
 <p>
  TİM Başkanı Mehmet Büyükekşi Ortadoğu, Rusya, Ukrayna ve Kuzey Afrika gibi pazarlarda meydana gelen jeopolitik sorunların ihracatçılara engeller çıkardığını söylese de, bu sorunun yeni pazar arayışlarına hız kazandırdığını sözlerine ekliyor. Hemen her iki ihracatçıdan biri son çeyrekte yeni bir pazara açılmayı başarmış.
 </p>
 <p>
  <img alt="" src="/web/20150703210649im_/http://www.aksiyon.com.tr/dosyalar/ http:/medya.aksiyon.com.tr/aksiyon/2015/02/10/564602.jpg "/>
 </p>
 <p>
  Ankete göre, ihracatçılar ilk çeyrek sonu itibarıyla dolar kurunun 2,28, Euro’nun 2,64 olmasını bekliyor. İhracatçıların zayıf lirayı yeğledikleri sır değil ama illa kurlar yüksek olsun diye bir takıntıları da yok. Mallarını dış pazarlara satma uğraşındaki işadamlarının istediği düşük değerli lira kadar aynı zamanda sakin, tahmin edilebilir ve sarsıntılardan emin bir kurdur. Türkiye’de ise durum çok da bu minvalde olmadı. Son birkaç haftadaki gelişmeler bile, doların lira karşısında nasıl baş döndüren bir oynaklığa sahne olduğunu göstermeye yeter.
 </p>
 <p>
  Erdoğan’ın başını çektiği, Merkez Bankası’nın faizleri derhal indirmesini talep eden koroda sesi en gür çıkanlar arasında ihracatçılar da var. İhracat lobisinin temsilcisi konumundaki Büyükekşi, kendisine, 1994 krizi öncesinde de dönemin başbakanı Tansu Çiller tarafından o zamanki Merkez Bankası üzerinde faiz indirimi baskısı uygulandığı ve bunun Türkiye’nin en büyük döviz krizlerinden birini tetiklediği hatırlatıldığında, o gün ile bugünkü şartlar arasında ciddi farkların bulunduğunu söyleyerek cevap veriyor.
 </p>
 <p>
  Gerçekten de Merkez Bankası 20 yıl önce, sabit kur rejimi uyguluyordu. Borçlanma maliyetlerini düşürme arayışıyla, Merkez piyasaya likidite pompaladı. Artan likidite ve faizlerin düşeceğine dair ilan edilen politika, döviz talebini artırdı. Rezervler ile bu talep karşılanacak ve miktarca artan dolaşımdaki para da sermaye piyasalarına akarak ekonominin çarklarını döndürecekti. Evdeki hesap çarşıya uymadı. Faizleri yapay yolla düşürmek için çıkılan yolda, yüzde 400 faiz veren tahviller çıkarılmak zorunda kalındı.
 </p>
 <p>
  Her ne kadar bugün yürürlükteki dalgalı kur rejimi ani devalüasyonun sebep olacağı bir finansal deprem riskini ortadan kaldırıyor ve böylece 1994 krizi benzeri bir altüst oluşun tekrarı ihtimalini yok ediyorsa da, uzun vadeye yayılmış bir devalüasyon yaşandığı da bir hakikat. Lira, dolar karşısında, 2013 Mayıs ayında Amerikan Merkez Bankası Fed’in, parasal genişleme politikasını geri çekmeye başlayacağını ilan etmesinden bugüne dek yüzde 37 eridi. Resmi tersine çevirmeye yetecek sebepler de ufukta görünmüyor. Bununla birlikte, tıpkı 20 yıl önce yaşandığı gibi, faiz oranlarını, piyasa normallerini gözetmeden yapay yollarla manipüle etmenin, bugün de maksadının aksiyle netice vermeyeceğinin garantisi yok.
 </p>
 <p>
  Kur hareketleri açısından ihracatçı için resmi daha da karışık hâle getiren bir diğer gelişme Euro’nun değer kaybetmesi. Avrupa Merkez Bankası’nın (ECB) en az 2016 yılı Eylül ayına dek sürecek tahvil alım yoluyla parasal genişleme politikası, hem Euro/dolar paritesindeki gevşeme, hem de Türk Lirası karşısında değer kaybı yoluyla Euro kullanan ülkelerle ticaretimizi daraltacak. TİM’in hesaplarına göre, parite gelişmelerinin 2015’te ihracatçıya faturası 8 milyar doları bulacak.
 </p>
 <p>
  İhracatçılar kur riskine karşı kendilerini garantiye alıyorlar mı? İhracatçı firmaların yüzde 43’ü döviz risklerinden korunmak için herhangi bir araç kullanmıyor. Bu konuda büyük firmaların daha bilinçli olduğunu not etmekte fayda var. Döviz risklerinden korunmayanların gerekçeleri olarak kurların daha da artacağına dair beklentiler ve ihracatçıların aynı zamanda ithalat da yapıyor oluşu öne çıkıyor. İşin garibi, TİM üyelerinin yüzde 20,7’si risk korunma araçları hakkında bir bilgileri olmadığı için bu araçlara tevessül etmediklerini kaydediyor.
 </p>
 <p>
  <img alt="" src="http://web.archive.org/web/20150703210649im_/http://medya.aksiyon.com.tr//aksiyon/2015/02/10/564603.jpg "/>
 </p>
 <p>
  <strong>
   Dış finansman ihtiyacı artışta
  </strong>
 </p>
 <p>
  İhracatçının en büyük sıkıntıları arasında finansman ihtiyacına da dikkat etmek gerekiyor. Rakamlar bu konuda resmi oldukça net bir şeklide ortaya koyuyor. TİM Beklenti Anketi’ne göre, 2014 yılının son çeyreğinde dış finansman talebinde bulunan firmaların oranı rekor bir seviyede, yüzde 44,8 olarak gerçekleşti. Dahası, bu yılın ilk çeyreğinde, dış finansman talebinin olacağını öngören firmaların oranı yüzde 45 gözüküyor. Bu figür, ilk 500’deki büyük firmalar arasında yüzde 51’e çıkıyor. Yerli tasarruf miktarları mevcut talebi karşılamaktan uzak. Yurtdışı piyasalarda bozulan likidite koşullarının ve artan kur maliyetlerinin de hesaba katılmasıyla, ihracatçının finansman ihtiyacının hâsıl ettiği sorunun boyutları daha net görülebilir. Merkez Bankası’nın ocak ayı son haftasında ihracat reeskont kredisi limitini 15 milyar dolardan 17 milyar dolara yükseltmesi ve bazı döviz kazandırıcı hizmetlerin de reeskont kredisi kapsamına alınması, bu sorun için geliştirilen bir çözüm tedbiri olarak öne çıktı. Eximbank’ın sevk öncesi döviz ihracat kredisi ile ihracata hazırlık döviz kredilerindeki azami vadeyi 540 güne çıkarması da bu yönde atılan bir önemli adım. Ancak, söz konusu tedbirlerin, olumlu olsa da, ne denli yeterli olacağı tartışmalı. Mevcut durumda dış finansman ihtiyacının karşılandığı kaynaklar arasında özel bankalar yüzde 79 ile önde. Eximbank’ın imkânlarına müracaat edenlerin oranı ise yüzde 59. Kamu bankalarından istifade edenler yüzde 41’i buluyor.
 </p>
 <p>
  Türkiye, büyümesine net pozitif katkı sağlayan ihracatından elde ettiği avantajları kaybetmemek için en kısa sürede, ciddi ve kapsamlı yapısal reformlara yönelmek zorunda. İhracat gelirlerinin artırılmasında, jeopolitik konjonktüre bağlı geçici avantajlardan istifade etmek veya ağırlıklı olarak pazarlama stratejilerine bağımlı olmak, sürdürülebilir bir başarıyı vadetmiyor. Türkiye, hedeflerine erişebilmek için, kalıcı ve hükümetlere göre değişmeyen, uzun vadeli stratejileri yürürlüğe koymak mecburiyetinde. İthalata olan bağımlılık, söz gelimi, ihracatçının en büyük ayak bağlarından biri ve bu bağımlılık, ihracatı artırmaya yönelik bütün tali adımların, ithalatta da yaklaşık olarak aynı oranlarda artışı tetikleyerek net ihracatın büyümeye katkısını sınırlıyor. Hükümet bu bağımlılığın azaltılması noktasında daha somut adımlar atmalı. Bir diğer husus, enerji kaynaklarının çeşitlendirilmesi ve yerli enerji üretiminin teşviki. Bütün bunların başındaysa yüksek katma değerli ürün ve hizmet ihracatını önceleyen bir sistemin benimsenmesi gerekiyor. İnovasyon kültürü ve bu çerçevede Ar-Ge yatırımlarının süratle artırılması bunun için bir ön koşul olsa da, henüz Türkiye’nin bu doğrultuda alması gereken büyük bir yol bulunuyor.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/ihracatin-takati-kesiliyor_549000), [web.archive.org (arşiv bağlantısı)](http://web.archive.org/web/20150703210649/http://www.aksiyon.com.tr/dosyalar/ihracatin-takati-kesiliyor_549000)
