# Suriye'de ölümleri azaltabilirdik

*İbrahim Türkmen 2016.01.11*

<div class="pNewsDetailMainContent ctx_content" itemprop="articleBody">
 <p>
  4.5 yıldır süren Suriye iç savaşı’nda, ölü sayısı 300 bine yaklaştı. Dış İşleri eski Bakanı Yaşar Yakış, silah sevkiyatına tavassut eden Türkiye’nin, ölümlerde hissesi olduğunu düşünüyor.
 </p>
 <p>
  Yaşar Yakış,  AK Parti’nin 2002 yılındaki ilk hükümetinde dışişleri bakanı olarak yer almasından evvel, diplomasi çevreleri dışında çok bilinmiyordu. Abdullah Gül’ün talebiyle girdiği siyasi hayatının daha başında, belki Ortadoğu’da en uzun süre büyükelçilik yapmış diplomat olmasının verdiği avantajla, devletin en yüksek mevkilerinden birine ulaştı. Sadece kurucuları arasında yer aldığı partinin temel dış politik kimliğini inşa etmekle kalmadı Yakış. Herkesin şüpheyle ve endişeyle baktığı çiçeği burnundaki AK Parti hükümetinin, Dışişleri’nin kuvvetli müesses nizamıyla arasında bir köprü de oldu aynı zamanda. 5 ay sonraki ilk kabine değişikliğinde koltuğunu Abdullah Gül’e devrettiğinde, artık tanınan biriydi.
 </p>
 <p>
  Yakış’la, kurucusu olduğu partisinin, kendisini ihraç talebiyle disipline sevk etmesinden bir hafta önce, Ankara’da görüştük. Aktif siyasetin dışında kalmak istediğini söylüyordu Yakış. 77 yıllık hayatının büyük kısmını Hariciye’nin her kademesinde hizmetle geçirmiş “bir bilen” konumunda durmayı tercih ediyor şimdilerde. Dışişleri politikamızın geldiği durumdan çok mutlu olmadığı anlaşılsa da, artık karakteri hâline gelen diplomatik nezaketinin de bir tezahürü olarak, eleştirilerini ihtiyatla dile getiriyor. Yine de çarpıcı yorumlarını esirgemiyor.
 </p>
 <p>
  Yeteneklerinin ötesindeki hırslarının peşinde, Türkiye’nin dış politikada hüsrana uğradığını anlatıyor Yakış. Yalnızlık ödediğimiz bir bedel ama bu kadarla sınırlı değil. Mesela karşımıza aldığımız Rusların PKK’ya desteği yüzünden, çok uzun vadede milletçe çekmemiz işten bile değil. İşe yararlığı ispatlanmış geleneksel dış politika duruşumuza, çekingenliğimizi biraz daha atmış olarak dönüyoruz, tespiti de önemli.
 </p>
 <p>
  Suriye’nin geleceği, Türkiye’nin yeni hasmı Rusya’nın bölgede artan etkinliğinin muhtemel sonuçları, İsrail’le yaşanan yumuşamanın neden ve sonuçları, IŞİD politikamızın açmazları gibi pek çok konuda fikirlerini aktardı Yakış.
 </p>
 <p>
  <strong>
   –Türkiye, dış politikada kapasitesinin ötesinde hedefler tutuyor ve çoğunlukla diğer aktörlerin hesaplarını göz ardı ediyor gibi bir görüntü var. Katılır mısınız?
  </strong>
 </p>
 <p>
  Bu yaklaşım bir süredir dış politikada ağır bastı ve bunun da faturasını ağır bir biçimde ödüyoruz şimdi. Yani Türkiye yapamayacağı şeyleri yapabilirim diye ortaya çıktı. İhtiraslı olmak iyidir bazen ama ihtiraslar ile yetenekler arasındaki dengeyi de iyi tutturmak lazım.
 </p>
 <p>
  <strong>
   –Neden kaynaklandı bu dengeyi tutturamamak?
  </strong>
 </p>
 <p>
  Mesela Atatürk de Enver Paşa da büyük komutandı. Enver Paşa Osmanlı'nın yapabileceğinin daha fazlasını hedefliyordu. Atatürk ise yapamayacağı şeylere girişmemiştir. Dengeyi iyi kuramadığın takdirde birçok bedelleri olabilir.
 </p>
 <p>
  <strong>
   –Şu an Türkiye'nin dış politikası Enverci ihtiraslara yakın bir görüntü mü arz ediyor?
  </strong>
 </p>
 <p>
  Hayır, ben sadece ihtirasların imkânlarla mütenasip olması gerektiğine örnek olarak bahsettim. Başka bir alanda da Türkiye yapabileceklerini olduğundan fazla tahmin etti. Bir tanesi mesela, bize okullarda Osmanlı'nın Ortadoğu ve Balkanlar'da bir barış ve istikrar unsuru olduğu, oraya adalet getirdiği öğretilirdi. Hasbelkader, ben Ortadoğu'da en uzun süreli görev yapan Türk diplomatıyım. 4 yıl Suriye, 4 yıl Mısır ve 4 yıl Suudi Arabistan. Edindiğim intiba bu ülkelerin Osmanlı'ya bakışı bize öğretilen gibi değil. Osmanlı'yı asırlar boyunca kendilerini sömürmüş bir devlet olarak görürler. Dolayısıyla Ortadoğu bizden sorulur, bizi bekliyorlar dediğimiz zaman bir şeyi eksik yapmış oluruz. Türkiye Ortadoğu'yu birçok Batı ülkesinden daha az tanır.
 </p>
 <p>
  <strong>
   MEŞRUİYET İÇİNDE KALMAK ÖNEMLİ
  </strong>
 </p>
 <p>
  <strong>
   –Bizim hariciyemiz Ortadoğu'da neyin ne olduğunu, halkların Türkiye'ye karşı tutumunu biliyordu. Nasıl oldu da görmezden geldi bu bilgisini ve tecrübesini?
  </strong>
 </p>
 <p>
  Atatürk'ün galiba 1934 yılında verdiği dış politika esasları hakkında öğütler var. Bunların arasında mesela Rusya'yı gereksiz yere rahatsız etmeyin demiştir. Ortadoğu'daki işlere burnunuzu sokmayın. Araplar arası ilişkilerde katiyen taraf olmayın. Araplar tavsiye isterse verin ama uygulamasına karışmayın. 1934 yılındaki bu sözleri bugün yapılanlarla aynı paralelde değil. Yani biz mesela Ortadoğu'nun işlerine müdahil oluyoruz. Ama mesela Rusya Suriye'yi temsil eden Esed hükümetinin davetiyle gittiği için onun yaptığı meşru görünüyor. Rejimin istemediği bir şey yapıldığında o meşru değilmiş gibi görülüyor. Hâlbuki gerek Rusya gerek ABD gerek diğerleri, hepsi kendi ulusal çıkarları için orada bulunuyor. Bunu yaparken meşruiyet içinde kalmak önemli. Başika'daki örneği zikredebiliriz. Askerleri oraya göndermeden evvel Bağdat makamlarından izin istemiş ve onları ikna etmiş olsaydık, şimdi içinde bulunduğumuz bu zor duruma düşmezdik.
 </p>
 <p>
  <strong>
   –Türkiye geleneksel dış politik yaklaşımından uzaklaştı. Yurtta sulh, cihanda sulh olan temel mottomuz şu anda ne hâl aldı?
  </strong>
 </p>
 <p>
  Bu motto hâlen geçerliliğini koruyor ama bunu uygularken de bazı incelikler gerekiyor. Diplomasi denen ince sanat böyle zamanlarda dengeyi iyi korumakta ortaya çıkıyor. Türk diplomasisi Osmanlı'dan tevarüs edildiği için son derece rafine bir diplomasidir. Atatürk bu diplomasiye çok önem vermiştir. 1920'lerde personel kanunu çıkmışken Atatürk ayrıca bir hariciye personeli kanunu çıkarmıştır.
 </p>
 <p>
  <strong>
   –Şu anki durumun bir adı var mı peki? Çünkü yurtta sulh kısmı sallantıda. Güneydoğu'nun durumu belli. Cihanda sulh kısmı da öyle. Ezcümle, Ortadoğu barışına katkı vermek bir yana aksine savaşı körüklemekle suçlanıyoruz.
  </strong>
 </p>
 <p>
  Yaptığımız birçok şeyi aslında başka türlü yapsaydık Suriye'deki savaşı daha sınırlı hâle getirebilirdik ve daha az insanın ölmesini sağlayabilirdik. Suriye'ye sokulan her bir silah mutlaka orada bir adamı öldürmek için giriyor. Etik olarak şunu diyebilir misiniz? “Efendim biz oraya silah gönderilmesine tavassut ediyoruz ama rejim muhaliflerini öldürmek için değil, Esed taraftarlarını öldürmek için.” Ama Esed tarafındakiler de bizim Suriyeli kardeşimiz. Suriye toplumunun bölünüş tarzı bizim 1970'lerdeki topluma benziyor. Hani çocuklardan biri sağcı örgütlerde, öbürü solcuların arasında birbirlerini vuruyorlar. Şimdi Suriye'de de öyle. Bugün bir ailede anne, “Bu kadar insanın ölmesindense Esed'in kalmasına razıyım.” diyor. Baba öbür türlü düşünüyor. Çocuklardan biri Esed'i, diğeri muhalifleri destekliyor. Yani Suriye toplumunu bir çizgi çizip de ayırmak mümkün değil. Dolayısıyla siz herhangi bir şekilde bir adamın ölmesine sebep olacak bir silahın gitmesine tavassut etmişseniz, o silah orada bir insan öldürüyor. Ya o taraftan ya bu taraftan.
 </p>
 <p>
  <strong>
   –AK Parti Yeni Osmanlıcılık diye bir hedefin peşinde dış politikasını kurguladı ve bugün karşılaştığı şeyler bunlar. Yeni Osmanlıcılık ne zaman ve ne surette bir belirleyici unsur hâline geldi?
  </strong>
 </p>
 <p>
  Partiyi kurduğumuz zaman böyle bir idealin peşinde değildik ve parti programının dış politika bölümünü bir gece evime çekilerek kendim yazmıştım. Sonradan partinin içinde yeni Osmanlıcı yaklaşımları benimseyen insanların zaman içinde parti yönetiminde etkili olduklarını tahmin ediyorum. O nedenle bu duruma geldik. “Biz Yeni Osmanlıcı değiliz.” demekle olmuyor bu iş. Uluslararası kamuoyu sözlerine değil, yaptıklarına bakıyor. Osmanlı'yı yeniden ihdas etme veya Osmanlı sınırları içindeki Müslümanlar gibi şeyler yapıldığı zaman, zihinlerindeki önyargıları güçlendirmiş oluyoruz.
 </p>
 <p>
  <strong>
   –Yeni Osmanlıcılık açısından, Türkiye Arap Baharı'nı önemli bir fırsat ve zemin olarak değerlendirdiyse de, sonuçta, Arap Baharı kışa dönmüşken; Suriye'de Esed hesaplananın çok ötesinde iktidarını koruyabilmiş ve düşeceği ihtimali zayıfken; İsrail'le ilişkiler yeniden ısıtılırken, Yeni Osmanlıcılığın sonu gelmiştir diyebilir miyiz? Tekrar geleneksel dış politika esaslarına dönüş olur mu sizce?
  </strong>
 </p>
 <p>
  Geleneksel dış politika dediğimiz Atatürk'ün başlattığı ve 90 senedir denenmiş, belki ufak tefek iyileştirmelere ihtiyacı olan boyutları olabilse de, doğru olduğu kanıtlanmış bir sistemdir. Dolayısıyla içine düştüğümüz bu girdaplardan sonra, ister istemez o noktaya tekrar geleceğiz.
 </p>
 <p>
  <strong>
   –Peki, bunun bedeli olacak mı?
  </strong>
 </p>
 <p>
  Olacak, şu anda bile oluyor.
 </p>
 <p>
  <strong>
   RUSYA PKK'YI DESTEKLEYEBİLİR
  </strong>
 </p>
 <p>
  <strong>
   –Şimdikiler gözümüzün önünde ama daha ötesinde maliyetler çıkacak mı bize?
  </strong>
 </p>
 <p>
  Öyle bir ihtimal var. Çünkü özellikle Suriye'de Rus uçağını düşürme krizinden sonra Rusya'nın Türkiye'ye bedel ödetmeye kararlı olduğu anlaşılıyor. Zaten ekonomik anlamda birtakım önlemler almaya başlamış ama o ekonomik bedellerden daha çok endişe ettiklerim var. Kuzey Suriye'de etkin olma ihtimalimiz ortadan kalktı. Bu bir. İkincisi, Rusya'nın Türkiye'ye bir bedel ödetme hazırlığında olma süreci başka bir önemli gelişmeyle çakıştı: PKK ile çatışma. Rusya çok güzel bir fırsat yakaladığı kanaatinde. Zaten eskiden beri PKK komünist ideolojisinden esinlenerek kurulmuş bir harekettir, şimdi tam zamanıdır PKK'yı desteklemek. Türkiye'de ve Kuzey Irak'ta PKK'yı, Kuzey Suriye'de de PYD'yi ve YPG'yi desteklemek suretiyle yeni bir fırsat yakalamış bulunuyor. Bu alandaki gelişme, demin söylediğim ekonomik gelişmelerden daha kalıcı etki gösterecektir. Belki yüzlerce yıl sırtımızda taşıyacağımız ve kurtulamayacağımız bir bela hâline gelecektir.
 </p>
 <p>
  Suriye açısından ise, ülkenin geleceğinin konuşulduğu süreçte biz o denklemin içinde olamayacağız. 18 Aralık'ta BM Güvenlik Konseyi'nin çıkardığı 2254 sayılı karar, Türkiye'nin işini iki açıdan biraz daha zorlaştırıyor. Birincisi, Suriye'deki bütün muhalif unsurlardan temizlenmesi maddesi. Bu muhalif unsurlar arasında Türkiye'nin destekledikleri de var. Kimin ılımlı kimin aşırı muhalif olduğunu tasnif etme işi de Ürdün'e veriliyor. Bu tasnifi nasıl yapacaklarını bilmiyoruz, ama Türkiye'nin desteklediği Cephetü'l Nusra gibi örgütler, El Kaide'yle bağlantılı olduğu için kendiliğinden tasfiye edilecekler arasına giriyor. İkincisi de, Türkiye Esed'le hiçbir şekilde bir şey yapmamaya, işbirliğinde bulunmamaya o kadar kendini bağladı ki, 1 Ocak'ta başlayacak geçiş döneminin en önemli aktörlerinden biri Esed olacaktır ve “Esed'in olduğu yerde biz olmayız!” dediğimiz zaman kendimizi 18 ay devam edecek olan demokrasiye geçiş sürecinden de dışlamış oluyoruz.
 </p>
 <p>
  <strong>
   –Başka bir maliyet, aklıma gelen, bugünkü yalnızlığımız dış politika anlayışındaki muhteris tavrın bir sonucu mudur acaba? Ne bir müttefikimiz ne bir dostumuz kaldı.
  </strong>
 </p>
 <p>
  Birçok alanda uluslararası camianın benimsemeyeceği icraattan dolayı yalnız kalıyoruz. Yalnız kalınca, aynı zamanda ötekilerle işbirliği yapmadığınız için çözüm sürecinde de masada yoksunuz.
 </p>
 <p>
  <strong>
   –Yalnızlığın sonu nereye varacak?
  </strong>
 </p>
 <p>
  Ben ilk belirtilerin ortaya çıkmaya başladığı kanaatindeyim. İsrail'le ilişkilerimizi düzeltmeye çalışıyoruz. Kuzey Irak'ta yanlışlık oldu çıkıyoruz, “yanlış anlaşılmaları düzeltiyoruz” demek suretiyle…
 </p>
 <p>
  <strong>
   –Ama bunlar şartların zorlamasıyla yaptığımız şeyler değil mi?
  </strong>
 </p>
 <p>
  Koşullar o hâle getiriyorsa… Türk dış politikası kendiliğinden, eskiden beri olan eksikliklerini düzelterek, mesela çekingenliğini biraz atmış olarak yine geleneksel noktaya gelecektir. Değerli yalnızlıktan sonra içine düştüğü durumda da, yavaş yavaş olaylar, “Siz bunu yanlış yaptınız. Şu anda ödenmekte olan bedel bunun sonucudur.” diye ortaya koyacaktır ve Türkiye İsrail'le ilişkileri düzeltmesindeki gibi yarın ötekileri de düzeltecektir.
 </p>
 <p>
  <strong>
   –Ötekiler dediniz de, Türkiye hakkında Sünni mezhepçi bir dış politika takip ediyor diye yoğun eleştiriler oldu. Buradan da daha seküler bir dış politika anlayışına dönüş bekliyor musunuz?
  </strong>
 </p>
 <p>
  Yine ben Türkiye'deki hükümetlerin, halkın eğilimlerinin, şu veya bu şekilde, siyasi karar vericilerin kararlarını etkileyerek, belki 2002 öncesi nokta, eski Deniz Kuvvetleri Komutanı Güven Erkaya'nın zihnindeki kadar seküler olmayabilir ama, ister istemez şimdiki uluslararası camianın mezhepçi olarak nitelediği politikadan geriye dönüş olacaktır.
 </p>
 <p>
  <strong>
   –Ricat?
  </strong>
 </p>
 <p>
  Uyarlama diyelim. Olaylar buna zorlayacaktır.
 </p>
 <p>
  <img alt="" src="http://web.archive.org/web/20160211002628im_/http://medya.aksiyon.com.tr//aksiyon/2016/01/12/574439.jpg "/>
 </p>
 <p>
  <img alt="" src="http://web.archive.org/web/20160211002628im_/http://medya.aksiyon.com.tr//aksiyon/2016/01/12/574440.jpg "/>
 </p>
 <p>
  <strong>
   RUSYA, TÜRKİYE'Yİ İRAN'A TERCİH ETMELİ
  </strong>
 </p>
 <p>
  <strong>
   –Rusya ile İran yakınlaştı. Rusya'nın İran'a ellerindeki en eski Kur'an nüshasını hediye etmesi, bundan sonra sizi muhatap alıyoruz mesajı gibi algılandı.
  </strong>
 </p>
 <p>
  Çıkarlar aynı istikamette olduğu sürece.
 </p>
 <p>
  <strong>
   –Evet… Bu yakınlaşmanın ne gibi etkileri olacak sizce?
  </strong>
 </p>
 <p>
  Kalıcı, “Bundan sonra hep sizi muhatap alacağız.” şeklinde bir muhakemeyle sonuçlandırmak ihtiyatlı değil. İran'la Rusya'nın çıkarları aynı istikamette olduğu sürece yürür, aksi hâlde o Kur'an İran'ın arşivlerinde kalır ve Rus tarih kitapları yazar, kıymetini bilmediler diye. Şu anki durumda, Rusya'nın Suriye özelinde çıkarlarının İran'la aynı istikamette olduğunu görüyoruz. Ama bugünkü duygusallıktan arındırdığımız zaman Rusya'nın İran'la Türkiye arasında Türkiye'yi tercih etmesi gerekir. Sebebi sıcak denizlere açılma yolu Türkiye'den geçer.
 </p>
 <p>
  <strong>
   –Rus uçağının düşürüldüğünü ilk duyduğunuzda ne düşündünüz?
  </strong>
 </p>
 <p>
  Angajman kurallarını değiştirmekle uluslararası hukukun veya geleneğin kabul ettiği şeyleri zorlayamazsınız. Ne zaman meşru müdafaa olur, sorusuna bakmak lazım. 1982 yılında galiba Uluslararası Adalet Divanı'nın aldığı bir karar var. Orada diyor ki, eğer hava sahasının ihlali bir yerleşme merkezi veya sınai tesisi bombalamaya gittiğini görürseniz ve başka türlü de, mesela refakat ederek geri çevirme imkânı da bulamıyorsanız, o zaman düşürürsünüz. Bu olmadan yapılan müdahale haksız sayılıyor. Bizim müdahalede uçak doğrudan Türkiye'ye gelmiyor. Önlenemeyecek bir tehdit yöneltmiyor. Düşürmeye gerek yoktu.
 </p>
 <p>
  <strong>
   –Öğrendiniz ilk anda ne düşündünüz?
  </strong>
 </p>
 <p>
  Ruslar bunu Türkiye'nin yanına bırakmazlar, diye düşündüm ve bunu da yazdım makalelerimde.
 </p>
 <p>
  <strong>
   –Rusya‘de facto' olarak oyunun bir parçası artık.
  </strong>
 </p>
 <p>
  “Very much so” dedikleri gibi İngilizcede, hem de çok fazla parçası. Amerika'yla bir çeşit modus vivendi'ye varmışlar (ortak çıkar uğruna anlaşmazlıklarını geçici olarak rafa kaldırmak). Amerika'nın başta politikası “Esed ilk gün kenara çekilmeli.” idi. Sonra bu politika “İlk gün olmasına gerek yok.” noktasına geldi. Bu ABD ile Rusya'nın vardığı mutabakattır. Böyle konularda “Biz ABD'yle birlikte hareket ediyoruz.” deyip (Gürcistan eski lideri) Saakashvili'nin düştüğü hataya düşmemek lazım. Saakashvili, Amerika nasıl olsa bizim yanımızdadır, düşüncesiyle Güney Osetya'yı Rus askerlerinden temizlemek istedi, sonunda Abhazya'yı ve Güney Osetya'yı kaybetti. Biz de “Biz Amerika'yla birlikte hareket ediyoruz, NATO'yla müttefikiz. O yüzden Amerika bizi terk edip Ruslarla anlaşamaz.” diye bir hesap içindeysek yanlıştır. Süper devletler arasında öyle büyük çıkarlar olabilir ki, Amerika, Türkiye ile ilişkilerine bir ince ayar getirip “Evet Türkiye müttefikimizdir, ama şu noktada yanlış yapıyor.” der. Bunu da demiş durumda.
 </p>
 <p>
  <strong>
   –Ama aynı zamanda Rus uçağının düşürülmesinde aşırılık olduğu uluslararası teamüllere göre de bariz iken hem Amerika hem NATO vakit geçirmeden Türkiye'ye koşulsuz destek açıklaması sundular.
  </strong>
 </p>
 <p>
  Bunu normal karşılıyorum. Çünkü bu dayanışmayı gösterdiği takdirde caydırıcılığını koruyabilir. NATO'nun en büyük gücü, benim NATO'da görevli olduğum zamanlarda sık sık dile getirdiğimiz husus “NATO'nun asıl gücü, gücünün hiç test edilmemiş olmasıdır”. Dolayısıyla, sınanmamış bir gücü var ve bunu korumaya çalışıyor. Bir kere gizli toplantıda Türkiye'nin ağır biçimde eleştirildiği yönlü haberler sızdı. Orada Türk daimî temsilcisine yönelik sıkıntı verecek sorular soruldu ama dışarıya karşı dayanışmayı korumak lazımdı. Görüntüyle içeride yaşananı karıştırmamak lazım.
 </p>
 <p>
  <strong>
   –Azez-Cerablus hattında PYD/YPG son birkaç gündür yeni bir harekât başlattı. Fırat'ın batısı bizim için kırmızı çizgiydi ama herhâlde aşacaklar. İlginç tarafı, Rus ve Amerika'nın hava destekleriyle ilerlemeleri kolaylaşıyor. Türkiye ne yapacak?
  </strong>
 </p>
 <p>
  Doğrudur. Türkiye ancak Amerika'ya bunu anlatmaya çalışabilir. Amerikalılar da Kürt davasındaki çıkarları şu anda Rusya'nınkilerle paralel olduğu için, Türkiye'nin değil, Rusya'nın endişelerini öne alacaktır.
 </p>
 <p>
  <strong>
   –Yani YPG'nin Cerablus ile Afrin'i birleştirmesine izin verecek ve hatta yardım edecekler.
  </strong>
 </p>
 <p>
  Orada Amerika'nın rolü belki şu olabilir. Rusya'yla Amerika orada da çatışacaklardır. En fazla Amerika'dan alabileceğimiz, oranın IŞİD'den alınıp Cephetü'l Nusra'ya veya Ahraruş Şam'a teslim edilmesi değil, orada çok etnikli çok mezhepli Hristiyanların da içinde bulunduğu bir yönetim. Türkmenlerin, Arapların ve Kürtlerin temsil edildiği bir yönetim. Bunu sağlayabilirsek en başarılı bu olabilir.
 </p>
 <p>
  <strong>
   -Hedeflediğimiz ile avunacağımız arasındaki fark büyük. Bir de stratejik açıdan önemli herhâlde değil mi? Afrin'le birleşme sağlanırsa, güney sınırımızda tamamen bir Kürt yönetimiyle komşu oluyoruz.
  </strong>
 </p>
 <p>
  Kürtler bu durumda Antakya'ya kadar geliyorlar ama oradan daha mesafe var denize açılabilmeleri için. Denize açılabilmeleri için rejimin elindeki yerlerden de almaları gerekiyor. Orası çok kıymetli.
 </p>
 <p>
  <strong>
   –Türkiye'nin IŞİD hakkında bugüne dek çoğunlukla karnından konuşması, mesela ilk zamanlar terörist bile denilmiyordu, Cerablus'taki Kürt ilerlemesine karşı koyduğu tavır gibi tutumları, uluslararası algıda Türkiye hakkında IŞİD'e karşı tavizkâr bir ülke görüntüsü oluşturdu. Genel olarak bakıldığında Türkiye'nin IŞİD politikasını başından bu yana nasıl görüyorsunuz?
  </strong>
 </p>
 <p>
  Türkiye bugün geldiği noktayı 2013 yılında benimsemiş olsaydı, mesela Ömerli Barajı'nın yanında bayram namazının sonunda, herkesi evlerinden toplayıp içeriye tıksalardı… 13 Aralık'ta İstanbul'da evine baskın yapılıp yakalanan bir IŞİD'linin kafa kesen İngiliz'in yakın adamı olduğu ortaya çıktı ve onun verdiği ifadeler doğrultusunda Rakka bombalandı, o evde liderlerden biri öldürüldü. Bu katkıyı ilk zamanlarda yapsaydı bu imaj hiç oluşmayacaktı. Bu imaj kısmı. Türkiye'de toplumun derinliklerinde kök salmasına da imkân verdik. Şimdi Hizmet hareketiyle uzaktan yakından alakalı olanların üzerine gidildiği ölçüde, IŞİD'lilerin de üzerlerine gidilmiş olsaydı, IŞİD bu noktaya gelmezdi.
 </p>
 <p>
  <strong>
   TÜRKİYE IŞİD'E MÜSAMAHAKÂRDI
  </strong>
 </p>
 <p>
  <strong>
   –İstihbarat zaafı mı var, göz yumma mı var?
  </strong>
 </p>
 <p>
  İkisinin dışında bir şey söyleyeceğim. Müsamahasından yararlanma.
 </p>
 <p>
  <strong>
   –Türkiye neden müsamaha gösterdi? IŞİD'in ne denli şiddet yanlısı bir terör örgütü olduğu belliydi zaten 2013 yılında.
  </strong>
 </p>
 <p>
  Her şeye rağmen Türkiye Sünni olduğu için Türkiye'ye bir zarar vermeyeceği yönünde bir değerlendirme yapıldığını zannediyorum.
 </p>
 <p>
  <strong>
   –Bu şekilde değerlendirmeyi gerçekten yapmış mıdır hükümet?
  </strong>
 </p>
 <p>
  Ben öyle yapmazdım ama bu şekilde yapılmıştır.
 </p>
 <p>
  <strong>
   –Batı camiası muhalifleri ilk başlarda desteklemişti. Ama askerî malzeme ve eğitim yardımlarının bazı aşırıcı örgütlere de ulaştığı anlaşılınca bundan uzaklaştı. Suudi Arabistan, Türkiye ve Katar ise devam etti. Orada biz hata yaptık mı? Bize maliyeti ne olacak?
  </strong>
 </p>
 <p>
  Yaptık, bir kere Batı'dan farklı bir değerlendirme yaptığımız ortaya çıktı. Batı'yla farklı teknelerde yol alan bir duruma düştük. Türkiye, Suudi ve Katar bir teknede, Batı bir başka teknede. Orada yapılabilecek olan en iyi şey, Türkiye'nin yöneticilerinin çıkıp televizyona, “Biz Suriye'de muhalefeti destekliyorduk ama bunların bir kısmının ılımlı olmadığı ortaya çıktı; onun için politikamızı yeni duruma uyarlıyoruz.” deselerdi, Türk halkından kabul görür ve AK Parti'nin oylarında sıçrama olurdu.
 </p>
 <p>
  <strong>
   –Tam burada, sanki mevcut iktidarın yaklaşımında şöyle bir şey var. Dış politika ve iç politika çok fazla birbirine entegre ediliyor ve oradaki geri adımlar içeride hezimet gibi anlaşılacağı kaygısıyla, bile bile bazı yanlışlar sürdürülüyor. Böyle bir şey var mı?
  </strong>
 </p>
 <p>
  Bir şeyi düzeltmek istiyorum. Ülkelerin dış politikaları her zaman iç politikanın devamıdır. Ama iç politikada oy mülahazalarıyla yurtdışındaki çıkarlarını zedeleyecek bir dış politika izlememek lazımdır.
 </p>
 <p>
  <strong>
   –İzlendi mi bu?
  </strong>
 </p>
 <p>
  Burada oy kaybından ziyade partinin ideologlarının eğilimleri o yönde olduğu için bu şekilde hareket edildi.
 </p>
 <p>
  <strong>
   –IŞİD tehdidi Türkiye'de yayılır mı? Türkiye Pakistanlaşır mı?
  </strong>
 </p>
 <p>
  Türkiye'de adanmışlıklarına bağlı olarak rakam değişebilir ama 3-5 binden 8-10 bine kadar IŞİD destekçisi ve daha fazla sayıda sempatizanı olduğu biliniyor. 3-5 bin kişi mesela intihar komandosu gibi hareket ediyorsa bir tanesi 200 kişinin oturduğu bir binayı havaya uçurabilir. Bu çeşit insanların etkisi tartışılırken, kaç kişiler demek yanlıştır.
 </p>
 <p>
  <strong>
   –Çözüm süreci tamamen bitti gibi bir görüntü var. Bu yeni çatışma hâlinin Ortadoğu politikalarımıza etkisi ne olur? PKK demek, kuzey Suriye'de YPG demek.
  </strong>
 </p>
 <p>
  Her şey birbiriyle bağlı. Türkiye'nin karar vericileri “Türkiye'deki Kürtlerin burunlarını kıralım ve masaya oturduğumuzda bilsinler ki devlet makamlarıyla oyun olmaz.” düşüncesinde. Tabii burada önemli soru şudur: O konuma gelinceye kadar kaç tane daha asker, sivil ve polis ölecek? PKK'lıları saymıyorum çünkü onlar hedef. Ama bunun topluma bir maliyeti olacak. İlle de masaya güçlü oturacağız diye bütün bunlar yapılmalı mıdır? Başka yollar var mıdır? Değerlendirilebilir. Ben bu işin masada çözülebileceğini düşünerek, mümkün olan en kısa sürede masaya oturup, çöken Dolmabahçe sürecinin yeniden canlandırılması gibi pek çok yoldan birine müracaatla denenmesi gerektiğini düşünüyorum.
 </p>
 <p>
  <strong>
   –Şu anki durum Kandil'i kuvvetlendiren bir durum galiba. Çözüm sürecinin tarafı olan bir Kürt siyasi hareketinin zayıfladığı, şiddet yanlısı Kandil'in argümanlarının güç bulduğu bir durum var gibi, ne dersiniz?
  </strong>
 </p>
 <p>
  Tam bilmiyorum. Çünkü orada halk da bölgeden çekiliyor ama PKK'ya mı, devlete mi bela okuyor diye bakmak gerekiyor.
 </p>
 <p>
  <strong>
   İSRAİL'LE YAKINLAŞMA ŞARTLARIN GEREĞİ
  </strong>
 </p>
 <p>
  <strong>
   –İsrail'le son yakınlaşma, daha doğrusu anlaşma zemini aramak için masaya oturma niyetinin beyanı, bir noktaya ulaştı. Madem bu noktaya gelinecekti, o kadar gürültüye ne gerek vardı?
  </strong>
 </p>
 <p>
  Yine bence olayların zorlamasıyla geldik. Çünkü hem İsrail hem Türkiye yalnızlaştı. Sebeplerden biri. İkincisi, Rusya'nın Suriye'ye yerleşmeye başlaması ortak bir endişe kaynağı olabilir. Çünkü ileride, İsrail ve Suriye karşı karşıya gelirse Suriye'yi destekleyecektir. Şu anda Rusya İsrail'in Hizbullah'ı bombalamasına göz yumuyor ama o şu sıradaki bazı çıkarlarının aynı yönde olmasından dolayıdır. Yarın ona da göz yumacağından emin değiliz.
 </p>
 <p>
  <strong>
   –İsrail zayıf bir Suriye'yi komşu olarak arzular ve Rusya'nın bulunduğu veya kuvvetle desteklediği bir Suriye'yle komşu olmak istemez. Peki ama, Türkiye'yle yakınlaşması bunu önleyebilecek bir şey değil ki?
  </strong>
 </p>
 <p>
  Orada Rus faktörü var ya, özellikle Rusya ve Türkiye arasındaki mevcut durum ortadayken, ben Türkiye'yle mi durayım Rusya'yla mı diyen aklı başında bir İsraillinin Türkiye demesi lazım.
 </p>
 <p>
  <strong>
   –Peki, Türkiye neden İsrail desin?
  </strong>
 </p>
 <p>
  Rusya karşısında, Ruslardan hoşlanmayan bir başka ülkeyle işbirliği yapmak daha kolay ve bu ülke de İsrail. Üçüncüsü, Doğu Akdeniz'deki gaz sahaları Türkiye'yi işbirliğine sevk ediyor olabilir ve belki Kıbrıs sorununu da çözeriz diye düşünmüş olabilirler. Dördüncüsü Kürt doğalgazı ve petrolünün İskenderun'a taşınması ve oradan İsrail'e gönderilmesi. İsrail diplomasisinde size komşu olan ülkenin ötesindeki ülkelerle dost olacaksınız ki komşunuz size rahatsızlık verdiğinde… İsrail'in etrafı düşman ülkelerle kaplı. Onun ötesinde Kürt devletinin kurulması, ki zaten Kürtlerle İsrail'in arası her zaman iyi olmuştur. Böyle bir ülkenin olması ve onun da petrol zengini olması İsrail'e büyük bir avantaj sağlıyor. Türkiye'de Kuzey Irak'taki Kürtlerle sorunlarını en azından şimdilik çözümlemiş gözüküyor. Bir başka unsur olarak, her iki ülkenin de bugün keşke yapmasaydık diyeceği bir olaydır Mavi Marmara. Ben karar merciinde olsaydım o zamanlar Mavi Marmara'ya gitmeyin derdim. Gidecekseniz o zaman Hayfa'ya gidin. İsrail makamlarıyla işbirliği yapın. O da olmadı Mısır üzerinden gidin. Bütün bunlar tabii İsrail'in açık denizde, dost bir ülkenin sivil gemisine saldırısını haklı çıkarmaz. Hâsılı bu olay her iki ülkenin keşke olmasaydı diyeceği bir olaydır ve bundan geri adım atılıyor şimdi.
 </p>
 <p>
  Yine bir altıncı nokta olarak, İstanbul'daki HAMAS askerî kanat üyelerinden Salih Aruri, HAMAS'la da zaten ihtilafa düşmüş. Onun Türkiye'den atılması, Aruri zaten Meşal tarafından da Batı Şeria'dakiler tarafından da istenmeyen biriydi. Türkiye onu atmakla aslında İsrail'e bir jest yapmış gibi duruyor ama. İstanbul ofisini Filistinliler arasında kendine bir nüfuz sağlamak için kullanmış.
 </p>
 <p>
  <img alt="" src="http://web.archive.org/web/20160211002628im_/http://medya.aksiyon.com.tr//aksiyon/2016/01/12/574441.jpg "/>
 </p>
 <p>
  <strong>
   İSTİFA EDERSEM NE KAZANACAĞIM?
  </strong>
 </p>
 <p>
  <strong>
   -Kurucusu olduğunuz AK Parti'nin kurucu değerlerden uzaklaştığı ve otoriterleşme temayüllerinin arttığı yönünde ciddi eleştiriler söz konusu. Siz nasıl gidiyorsunuz? Gidişatta bir eski rayına dönüş olacak mı?
  </strong>
 </p>
 <p>
  Kurucusu olduğum partiye zarar verecek bir değerlendirme yapmak istemem ama en azından şu kadarını her zaman söyledim, şimdi de tekrarlayabilirim. Beni partiyi kurduğumuz zaman motive eden ideallerimin şu anda mevcut olmadığını görüyorum.
 </p>
 <p>
  <strong>
   –Amerika, mevcut yönetimle, ne kadar otoriter hâle gelirse gelsin çıkarları gerektirdiği ölçüde birlikte çalışmaya devam edecektir galiba değil mi?
  </strong>
 </p>
 <p>
  Bir alternatifi olsa belki terk edebilir AK Parti'yi.
 </p>
 <p>
  <strong>
   –Alternatifi var mı?
  </strong>
 </p>
 <p>
  Yok.
 </p>
 <p>
  <strong>
   –Bir gün tekrar aktif siyasete dönme niyetiniz var mı?
  </strong>
 </p>
 <p>
  Katiyen yok. En başında da girme niyetim yoktu. Sayın Gül davet etmese aklıma bile gelmemişti.
 </p>
 <p>
  <strong>
   –O zaman sizi AK Parti'den istifa etmekten ne alıkoyuyor?
  </strong>
 </p>
 <p>
  İstifa edersem ne kazanacağım. Şimdi partinin içinde olarak bunları söylüyorum ve işte değerlendirme toplantılarına katılıyorum, haftalık Meclis grubu toplantılarına katılıyorum. Bu bana o arkadaşlarla temas hâlinde bulunma imkânı veriyor ve her gidişimde Meclis'te sağımda solumda başka insanlar oturuyor ve söylüyorlar işte “Abi geçen gün televizyonda ne güzel söyledin.” diye. Ertesi hafta başkaları aynı şeyleri söylüyor. “Yahu!” diyorum “bunları siz niye partinin kurullarında belirtmiyorsunuz?” “İşte biliyorsun bizim durumumuzu.” falan diyorlar.
 </p>
 <p>
  <strong>
   –Durumları ne?
  </strong>
 </p>
 <p>
  Dile getirmemizin bir yararı olmaz demeye getiriyorlar.
 </p>
 <p>
  <strong>
   –Peki dile getirme imkânları veya zeminleri var mı?
  </strong>
 </p>
 <p>
  Dile getirenler de vardır ama fazla kaale alınmıyor. Öyle zannediyorum.
 </p>
 <p>
  <strong>
   –Mimlenme endişeleri mi var?
  </strong>
 </p>
 <p>
  Eğer partide bir ikbal peşindeysen mimlenmekten korkarsın. İkincisi, bit yeniğin yoksa, fişlenmemişsen, yarın bir şey yaptığında “Gel bakalım, otur şuraya. Aç dosyayı. Oku şunları, bak senin de nelerin var!” diye böyle durumda olan insanların mimlenmekten endişe etmeleri normaldir. “Milletvekilliği sırasında fakirleşen insan var mıdır?” diye sorulursa, evet böyle birini tanıyorum deyip beni gösterebilirsin. Milletvekilliği döneminde fakirleşmiş bir adamım.
 </p>
 <p>
  <strong>
   HARİCİYE'DE MUHACİRLERİN AĞIRLIĞI VAR
  </strong>
 </p>
 <p>
  <strong>
   –Nerelisiniz?
  </strong>
 </p>
 <p>
  Aslen Akçakocalıyım ama kökenimiz Hopa. Laz'ım. 4 yaşındayken Türkçe bilmezdim.
 </p>
 <p>
  <strong>
   –Sizde o Lazlara has fevriliğin kokusu bile kalmamış ama. Var mıydı eskiden?
  </strong>
 </p>
 <p>
  İhtiyarlıktan ötürü. Gençliğimizde vardı.
 </p>
 <p>
  <strong>
   –Diplomatlık da biraz bu ateşli tabiatı bastırmanıza yardım etmiştir.
  </strong>
 </p>
 <p>
  Belki ikisi de. Diplomaside çok yontuluyorsunuz. Gittiğin ülkelerde bambaşka bir çevre. Gittiğin ülkeyi değiştiremeyeceğine göre oraya uyum sağlamak zorundasın. Bir süre sonra bambaşka bir ülkeye gidiyorsun. Sonra oraya uyum sağlamak zorundasın. Bu da insanı törpülüyor.
 </p>
 <p>
  <strong>
   –Hariciye'de etnisitelere göre belli bir sınıflama yapmak gerekirse, muhacir diye tanımlanabilecekler mi daha çoğunlukta, yoksa Anadolu'nun yerlisi Türkler mi?
  </strong>
 </p>
 <p>
  Muhacirlikten ziyade, diplomasi mesleğinde iyi bir yabancı dilin ön şart olması hasebiyle, yabancı dil eğitimine özen gösteren ailelerin ağır bastığı bir yer. O da muhacirler arasında daha fazla var. İstanbul'daki kesimler Anadolu'ya göre daha fazla temsil edilir Dışişleri'nde. Türk milleti yabancı dil öğrenmenin yararına inanmayan bir millet maalesef.
 </p>
 <p>
  <strong>
   BEN OLSAM “RUS UÇAĞINI DÜŞÜRMEYİN” DERDİM
  </strong>
 </p>
 <p>
  <strong>
   -Rusya'nın oyuna dâhil olması Suriye'nin geleceğini radikal ve kalıcı şekilde değiştirdi. Herhâlde bunu söylemek yanlış olmaz. Türkiye, Rus uçağını düşürdükten sonra ortaya çıkan bu yeni durumda Suriye'deki bütün kozlarını kaybetti denebilir mi?
  </strong>
 </p>
 <p>
  Pek tabii ki bundan sonra nasıl gelişeceğine bağlı bunlar, ama öngörülebilir gelecekte kozlardan önemli bir kısmını kaybetmiş durumda. Uçak düşmeseydi Türkiye Suriye'de çıkarlarının paralel olduğu yerde Ruslarla işbirliği yapabilirdi. Çıkarlarının çatıştığı yerde, ki bunlar daha fazla, iki dost ülke olarak bir orta yol bulunabilirdi. Şimdi o imkândan mahrum kalmış oluyoruz.
 </p>
 <p>
  <strong>
   –Bu öngörülebilmiş değil mi? Bu çok basit bir kural.
  </strong>
 </p>
 <p>
  Ben bu mesleğe 40 yılını vermiş biri olarak bunu öngörüyordum ve bana biri sorsaydı, düşürmeyin çünkü birbirimize ihtiyacımız olacak, derdim.
 </p>
</div>


Kaynak: [www.aksiyon.com.tr](http://www.aksiyon.com.tr:80/roportaj/suriyede-olumleri-azaltabilirdik_553568), [web.archive.org (arşiv bağlantısı)](http://web.archive.org/web/20160211002628/http://www.aksiyon.com.tr:80/roportaj/suriyede-olumleri-azaltabilirdik_553568)
