# Rusya sıcak topraklarda

*İbrahim Türkmen 2015.10.06*

<div class="pNewsDetailMainContent ctx_content" itemprop="articleBody">
 <p>
  Şimdiye dek siyasi destekle yetinen Rusya’nın askeriyle esEd’İn yardımına gelmesi, ortadoğu’nun bütün dengelerini değiştirdi. artık yeniden çift kutuplu bölgede kartlar yeniden karılıyor. Gerilim tırmanırken, türkiye yalnızlaşıyor.
 </p>
 <p>
  Suriye’de dengelerin değiştiği, belirsizliklerin arttığı bir döneme girildi. Bugüne kadar Esed rejimini ayakta tutan Rusya ve İran’ın bölgedeki etkinlikleri somutlaştı. Vekalet savaşında perde gerisindeki ülkelerin bizzat cepheye girmeleri, bu yeni denge sürecinin belirleyici unsurları olarak not edilebilir. Rusya Başkanı Vladimir Putin’in Beşşar Esed’e desteğini son birkaç haftadır daha net ifadelerle ortaya koyarak iç savaşa askerî yığınak ve operasyonlarla müdahil olması, Batı’nın çoğu akim kalmış adımlarını iyice zayıflattı. Daha önemlisi, yaptırımlarla zor günler geçiren ve düşük petrol fiyatları yüzünden ekonomik sorunları çetrefilleşen Rusya, bütün badirelere rağmen Suriye’de bilfiil oyun kurucu ülke rolünü üstlendi.
 </p>
 <p>
  Rusya, Esed’in kalesi konumundaki Lazkiye’deki üssüne daha fazla asker, savaş uçağı, silahlı helikopter, tank ve uçaksavar sistemleri yerleştirirken bir yandan da Bağdat’ta bir operasyon koordinasyon karargâhı kurdu. Gerekçe bulmakta, Esed’in resmî daveti  sayesinde ABD’nin başını çektiği ittifak kadar güçlük çekmedi. Fazla beklemeden de saldırılara girişti ve muhtemelen İran, Hizbullah ve Esed’in kuvvetleriyle birlikte geniş çaplı bir harekâtı da başlatacak. Moskova, bir süredir uzak kaldığı Ortadoğu’ya yeniden dönüyor ve Ukrayna’da karşısına aldığı ABD önderliğindeki Batı dünyasını en hassas coğrafyada bir kere daha karşılamaktan çekinmiyor.
 </p>
 <p>
  Pazartesi günü Birleşmiş Milletler Genel Kurulu, Putin’in Suriye konusundaki en güncel duruşunu açık ettiği bir platform sundu. 10 yıl sonra ilk defa bu toplantıya bizzat katılan Putin, konuşmasında IŞİD tehdidine dikkat çekti ve Suriye’de teröre karşı savaşan yegâne hakiki gücün Esed’in ordusu olduğunu iddia etti. “Terörle göğüs göğüse, kahramanca çarpışan Suriye hükümeti ve onun askerî kuvvetleriyle işbirliğini reddetmenin muazzam bir hata olacağını düşünüyoruz.” diye konuştu Putin. Ayrıca Kürt milislerini, Türkiye’nin terörist kabul ettiği YPG’yi, yanında durulması gereken kuvvetler arasında göstermeyi ihmal etmedi.
 </p>
 <p>
  Putin’den az evvel, ABD Başkanı Barack Obama da aynı kürsüden  Amerika’nın Suriye politikasının donelerini aktarırken, salondakiler pürdikkat onu dinliyordu. Esed’e tiran suçlamasını yöneltti Obama ve parçalanmış ülkedeki kargaşanın başaktörü olan bu zatın elbette gitmesi gerektiğine dair bilindik sözlerini sıraladı. Suriye’de savaş öncesi statüye dönmenin imkânsızlığını da vurguladı. Esed’in iktidardan uzaklaştırılması için kontrollü bir geçiş sürecinde Rusya ve İran’la ortak hareket edebilecekleri sözleri ise konuşmanın manşetiydi. Ardından, iki lider, iki buçuk yıl aradan sonra ilk defa bir araya geldi ve Suriye meselesini, oyunun en başat ve karşıt iki aktörü olarak masaya yatırdı. Soğuk geçtiği anlaşılan görüşmede, diplomatik çözüm kararlılığını tekrar ettiler, ama sonuçta, en azından, anlaşamama üzerine anlaştılar. Her ikisi de Esed’in akıbetine dair konumlarını koruyarak ayrıldılar toplantıdan.
 </p>
 <p>
  Obama’nın konuşmasındaki İran vurgusunun altını çizmek gerekiyor. Suriye özelinde, yeni dönemin miladı sayılabilecek bir dizi gelişme var, fakat İran ile Amerika arasındaki stratejik yakınlaşma ayrı bir öneme sahip. İran’ın nükleer teknoloji geliştirme hırsını dizginleme sözüne karşılık ambargonun kalkıyor olması, sadece bu ülkeyi değil, Rusya ve hatta Çin’i de rahat ve proaktif aktörler mertebesine terfi ettirdi. Bir anlamda, Obama’nın İran’a açtığı kapıdan girdi Rusya. Nükleer anlaşmanın bölge sorunları karşısında işbirliği kanallarının açılması için bir manevra olduğunu öne süren uzmanlar, Obama’nın İran’ı anmasıyla artık bu görüşlerine daha sağlam yapışıyorlardır muhtemelen. Yine de bu teze bir karşı tezler sunmak mümkün. Rusya, uzatmalı müttefiki İran ile baş rakibi Amerika ve Batı arasında samimiyetin artmasını engellemek ve oyun dışında kalmamak için, Suriye’de daha cevval ve göründüğü kadarıyla daha riskli bir politikaya yönelmiş olabilir.
 </p>
 <p>
  <strong>
   Dostlar arasında
  </strong>
 </p>
 <p>
  İran, savaşın başından bu yana Esed’in en yakın hamisi konumunda olsa da, Esed için kuvvetli ve BM’de veto gücüne sahip Rusya daha kıymetli bir müzahirdi. Ayrıca Suriye için İran, iç işlerine illâki karışacak cüretkâr bir dost, buna mukabil Rusya, Akdeniz’e ulaşım imkânı ve Ortadoğu’da sağlam bir ittifak dışında talebi bulunmayan bir sponsor… Rusya ve Suriye arasındaki ilişkiler Soğuk Savaş dönemine dayanıyordu. Suriye, Sovyetler’den silah yardımı almaya başladığında tarihler 1956 yılını gösteriyordu ve ikili arasındaki ilişki Süveyş Kanalı krizinde daha da derinleşecekti. Hafız Esed’in zamanında zirveye ulaştı. Şianın hamisi İran’a göreyse Suriye, mezhep politikaları açısından önemli bir üs mesabesinde. Tam da bu gerekçeyle, İran, ambargoyu aşmasında kendisine yardımcı olan Türkiye üzerinden akan paranın bir kısmını, Türkiye’nin baş düşmanı Esed’i ayakta tutmak için kullanıyor; üstelik -her ne kadar açıkça kabul etmese de- asker göndererek ve Hizbullah’ı finanse ederek, muhaliflere karşı savaşa müdahil oluyordu. İran’ın ambargoların hafiflemesiyle birlikte yıllık ilave gelirlerinin 100 milyar doları aşacağı ve Tahran’ın bu paranın bir kısmını bölgedeki hâkimiyetini takviye için kullanacağı beklenen bir gelişmeydi. Tahran’ın daimî desteğiyle mutlu Esed, sahneye giren Putin’i görünce, herhâlde son 4 yılının en güvenli günlerini geçirmeye başlamıştır.
 </p>
 <p>
  <img alt="" src="http://web.archive.org/web/20160125045132im_/http://medya.aksiyon.com.tr//aksiyon/2015/10/06/571948.jpg "/>
 </p>
 <p>
  Yine geçen hafta alınan, Suriye sorununun çözümü için bir temas grubu kurulması kararı da bir başka mutlu haberdi Esed için. Rusya, ABD, İran, Suudi Arabistan, Türkiye ve Mısır’dan bürokrat ve siyasiler, bir masa etrafında toplanıp, 4 yıldan bu yana büyük bir kaos içinde debelenen ülkeye bir kurtuluş reçetesi hazırlamak için teatilere katılacaklar. ABD ve Rusya’nın yaklaşımları arasında bu denli derin tezatlar varken, Mısır ve Türkiye arasında diplomatik kanallar kapalıyken, İran ve Suudi Arabistan bölgede sıcak savaşa varacak denli ileri boyutlarda bir etki alanı mücadelesi veriyorken, bu ülkelerin bir araya gelerek kalıcı bir çözüm üzerinde ittifak etmelerini beklemek hayal görünüyor. Kaldı ki, 2011 yılından bu yana Suriye’nin Dostları adıyla İstanbul’da da yapılan toplantıların, Cenevre’de iki kere düzenlenen uluslararası konferansın ve BM’nin güdümünde Kofi Annan tarafından kotarılmaya çalışılan barış süreçlerinin hep akamete uğraması, bu son adımın başarısı hakkında ihtiyatlı olmaya sevk ediyor. BM Genel Sekreteri Ban Ki-moon, genel kurul toplantısında şunu söyleyecekti: “Hususiyle beş ülke -Rusya, ABD, Suudi Arabistan, İran ve Türkiye- anahtarı ellerinde tutuyor. Bu taraflardan biri yekdiğeriyle uzlaşmadan, sahada bir değişim beklemek abestir.”
 </p>
 <p>
  Öte yandan, mevcut şartların değişmiş olması, diplomatik kanallardan bu defa olumlu bir sonuç çıkabileceği beklentilerini besliyor. Rusya’nın daha net tavrı, İran’ın bölge jeopolitiğinde öne çıkması, Batı önderliğinde IŞİD’e karşı operasyonlarda ilerleme sağlanamaması ve Esed’i devirme planlarının zayıf ve dikiş tutmayan muhalif kuvvetlerle başarılamayacağının iyice idrak edilmesi, bu en son temas grubunun bir noktaya varabileceğine dair ümitleri besliyor. Kaosun yayılma risklerinden ve kapılarına dayanan göçmen dalgalarından gözü korkan Batı bloku, yeni durumda tavize mecbur olduğunu anladı.
 </p>
 <p>
  <strong>
   Türkiye’nin ricatı
  </strong>
 </p>
 <p>
  Türkiye Cumhurbaşkanı Tayyip Erdoğan’ın 23 Eylül günü Putin’le Moskova’da iki buçuk saatlik bir görüşmenin ardından, Esed’e karşı tutumunda bir ricat olarak görülen değişim buna bir örnek gösterilebilir. Erdoğan’ın, Kurban Bayramı namazından çıkışta söylediği, “Esed’siz bu sürecin olması veya geçiş sürecinde belki Esed ile gidilme gibi bir şey olabilir ama asıl olması gereken muhalefetin, bir defa Esed’le zaten bir Suriye geleceğini kimse görmüyor.” şeklindeki, Türkçe sözdizimi ve semantik açıdan sorunlu ifadelerini anlayabilenler, dış politikada yeni bir bozgun yaşandığı fikrini savunmakta beis görmediler. Davutoğlu 28 Eylül günü BM toplantısında, geçiş döneminde bile Esed’siz Suriye retoriğine döndüyse de, Erdoğan’ın sözüyle açık bir tenakuz gösteren bu çıkışını ne yurtiçinde ne de uluslararası mahfillerde duyan oldu.
 </p>
 <p>
  Başından beri “Esed devrilecek ve Özgür Suriye Ordusu çatısı altında mücadele veren muhalifler Türkiye’ye yakın yeni bir Suriye’yi inşa edecek” politikasına tutunan Türkiye’nin bu ricati, taktik geri çekilme de olabilir. Türkiye Esed’li kontrollü geçiş dönemine yeşilimsi bir ışık gibi anlaşılan tavizinde yalnız değildi. Fransa’dan, İngiltere’den ve İsrail’den de destek açıklamaları peş peşe geldi. Amerika ve Fransa’ya ait uçaklar, bir yandan IŞİD kuvvetlerine bomba yağdırırken, IŞİD’e karşı mukavemet gösteren Esed’e sadık güçleri zayıflatacak hamlelerden de kaçınıyorlar. Bir anlamda, Rusya’nın doğruluğunu savunduğu şekilde hareket ediyorlar ve bu mantıksal zorunluluk onları, Rusya’nın Esed’li geçişi dayatan temel argümanına yakın bir tutum sergilemeye sevk ediyor.
 </p>
 <p>
  Burası böyle, ama Batı ittifakının Rusya’nın oyuna girmesinden memnun olduğunu söylemek de yanlış olur. Bu durum Obama’nın konuşmalarına aynen yansıyordu. İngiltere Başbakanı David Cameron da, İngiltere ve Amerika ile Rusya ve İran’ın pozisyonları arasında “kilometrelerce” mesafe bulunduğunu, çünkü bu iki ülkenin Esed sonrası için yeterince kapsamlı bir planlarının bulunmadığını anlatıyordu, Amerikan CBS televizyonuna. Cameron, Esed’le IŞİD’e karşı işbirliği yapmanın sahtekârca ve kendini mağlup eden bir savaş olacağını da ilave etti. İŞİD’in Esed’den daha tehlikeli olduğunu, ama yine de Suriye’nin savaş sonrasında ne IŞİD’le ne de Esed’le devam edemeyeceğini, bu konuda İngiltere ile Amerika arasında bir görüş farkı bulunmadığını aktardı.
 </p>
 <p>
  Suriye’de halk isyanı başladığından beri Rusya, en üst düzeyde şu temel yaklaşımı ileri sürüyordu: “Esed’i veya muhalifleri desteklemiyoruz ama tarafların bir çözüm diyaloğu oluşturması gerektiğine inanıyoruz. Taraflardan birine çekil baskısı yaparken diğerine silah göndermek, sorunları daha da içinden çıkılmaz bir hâle getirecektir.” Uçuşa yasak bölge hamlesine –Libya’daki gibi tek taraflı uygulanacağına dair endişelerinden dolayı– BM’de set çektikleri gibi, Esed’i sıkıştıracak sair hamlelere karşı da veto haklarını kullanmaktan imtina etmediler. Mesela 4 Ekim 2011’de, Suriye hükümetinin sivillere yönelik saldırıları sürdürmesi hâlinde uluslararası yaptırımlar uygulanmasını öngören bir kararı Çin’le birlikte geri çevirdiler. Şam civarındaki Guta banliyösünde 21 Ağustos 2013’te meydana gelen ve 1.300 kişinin ölümüyle sonuçlanan sarin gazı saldırısında, ki bir kimyasal silah kullanımı Obama tarafından askerî müdahaleyi gerektiren kırmızı çizgi olarak deklare edilmişti, Rusya arabuluculukla Amerika’yı diplomasinin devamına ikna edebildi. Şiddete, hangi taraftan gelirse gelsin karşı olduklarını söyledi Rusya ve muhalifleri eleştirdiği kadar, Esed’in silahlı kuvvetlerini de bazen asimetrik tedbirleri devreye aldıkları için kınadı. Ama genelde Esed’i desteklemekten geri durmadı. Eski bir KGB ajanı olan Putin, geçen hafta “60 Minutes” programında Charlie Rose’un sorularını cevaplarken, Esed’in savaş suçları işlediğine dair eleştiriler hakkında şunu söylüyordu: “İstihbarat servislerinin profesyonel dilini kullanmak gerekirse, bu tarz değerlendirmelerin Esed düşmanları tarafından alınan bir ‘aktif tedbir’ olduğunu söyleyebilirim.”
 </p>
 <p>
  <img alt="" src="http://web.archive.org/web/20160125045132im_/http://medya.aksiyon.com.tr//aksiyon/2015/10/06/571949.jpg "/>
 </p>
 <p>
  Moskova’nın Esed’e destek yok sözüne ne derece bağlı kaldığı ve kameralar önündeki kınamalarında ne kadar samimi olduğu tartışılabilir. Aynı şekilde, Suriye’deki askerî varlığını artırması, başından beri tek taraflı müdahalelere karşı oldukları iddiasıyla tenakuz göstermesi açısından eleştirilebilir. Ama Suriye’de bugün gelinen nokta, işlerin, tam da Rus dış politika algoritmasına göre geliştiğini gösteriyor. Muhaliflerin elle tutulur bir başarısı yok. IŞİD’e hayat veren kaotik ortam, Esed karşıtı devletleri, rejimin şimdilik zayıflatılmaması noktasında Rusya’ya yakınlaştırdı ve en istemezükçüler bile geçiş döneminin Esed’siz olamayacağını kabul etmiş durumda.
 </p>
 <p>
  Öte yandan, İran ve Irak gibi, Suriye hükümetinin bölgedeki en yakın destekçileri, Rusya’nın aktif rolüne dünden razılardı. Rusya’nın son adımlarına bu yüzden seve seve destek çıktılar. İran Başkanı Hasan Ruhani pazar günü, pozisyonlarının Rusya’nınkine çok yakın olduğunu duyurdu. Irak da, 28 Eylül günü Rusya, İran ve Suriye ile istihbarat paylaşımı üzerinde anlaştıkları bilgisini resmî ağızlardan ilan etti. Amerika’ya da teklif götürdüklerini, ama Washington’ın kulak asmadığını söyledi Irak. Dış politika konularında muteber bir analist olan David Rothkopf, Foreign Policy için kaleme aldığı tahlilde Obama’nın Irak ve Suriye’den çekilmek ve bu iki ülkeyi Rusya ve İran’a bırakmak istediğini yazıyordu. Eğer doğruysa, Bağdat’ın, “Washington aramıza katılmak istemedi” sözü bunu destekler bir mahiyet taşıyor.
 </p>
 <p>
  <strong>
   Türkiye’nin dramı
  </strong>
 </p>
 <p>
  Hepsi bir yana, Türkiye en acınacak durumdaki ülke gibi duruyor. Arap Baharı’nın isyanları, diktatörlükleri birbiri ardına devirirken, benzeri tablonun Suriye’de de gerçekleşeceğini uman Türkiye, Esed’e birkaç ay ömür biçiyor ve muhalifleri açıkça desteklemekten geri durmuyordu. İran’ın ve Rusya’nın bu denli etkili olabileceği muhtemelen hesaba katılmamıştı. Radikal örgütlerin, hele IŞİD gibi aşırı şiddet yanlısı, Hâricî diyalektiğine sahip bir devlet-altı grubun böylesine güçlü bir taban bulup bütün dengeleri değiştirebileceğini öngöremedi Ankara. Batı ittifakının, radikal grupların güçlenmesi karşısında, Batılı değerlere daha yakın bir Esed’i tercih edecekleri gerçeği anlaşılamadı. PKK’nın Suriye’deki uzantısı PYD’nin, bir devlet kurabilecek potansiyele ve uluslararası desteğe kavuşacağı kestirilemedi. Türkiye, başkanı Salih Müslim’i en üst düzeyde ağırladığı PYD’yi, bağımsız bir Kürt devleti ihtimali yükselince terör örgütü gibi lanse etmeye çalıştıysa da, PYD’yi IŞİD’e karşı gönüllü kara ordusu olarak gören ABD, AB ve Rusya bu tezi satın almadı. YPG’nin, bir iki hafta içinde müttefik kuvvetlerin hava saldırılarına başlaması muhtemel Cerablus’tan IŞİD’i kovup burayı ele geçirmesi hâlinde, Cizre’den Kilis’e Türkiye’nin hemen bütün Suriye sınırı, PKK’ya yakın bu Kürt grubun kontrolüne geçmiş olacak. Cerablus’u istiyorlar çünkü IŞİD’den gelen darbelerin en önemli merkezi burası ve ayrıca kantonların birleşmesindeki en büyük engel de Cerablus’un eksikliği. Kürtler, yeniden Esed’in idaresine girmeye hiç niyetli değiller, hatta böyle bir dayatma karşısında savaşı göze almış durumdalar. Ama, Cerablus’a girmeleri hâlinde, Suriye’den önce Türkiye’yle çatışmak durumunda kalabilirler. Bir yandan da PYD’nin Derik’ten Kobani’ye hâkim olduğu bölgelerde zaten az olan Kürt-dışı nüfus oranını daha da azaltacak demografik tedbirler uygulamakta olduğuna dair duyumlar var.
 </p>
 <p>
  Türkiye açısından, belki hepsinden daha önemli olarak, en sorunlu nokta insani boyutun ihmal edilmesi oldu: 250 binden fazla ölüm, 4 milyon mülteci, insan ticareti, terör… Bodrum’da sahile vuran Aylan bebeğin fotoğrafı, dramın sembolü olduysa da, aslında Suriye’nin büyük resmi, 4 yaşındaki bu masum yavrunun hâlinden daha trajik. Bölgeye ticareti darbe gören, diplomatik prestiji sarsılan, hikmet-i hükümetiyle dalga geçilen, güvenli bölge çağrılarına kulak tıkanan, müttefikleriyle bile istihbarat paylaşım kanalları kapanan, IŞİD ve el-Nusra’ya yardım etmekle suçlanan, ABD’yle giriştiği eğit-donat projesi fiyaskoyla sonuçlanan ve sayısız göçmenin ilave sorunlarıyla boğuşan Türkiye, istese de istemese de, artık büyük güçlerin kurduğu oyunu seyretmek durumunda kaldı. Seyirci de olamayabilir. Rusya’nın üssü ve yığınağının konumuna bakınca, sorunun Türkiye açısından biraz daha karmaşık bir hâl alabileceği görülüyor. Rusya, Akdeniz kıyısındaki Lazkiye’den bir başka liman şehri Tartus’a yaklaşık 75 kilometrelik sahil boyunca etkinlik amaçlıyor. Lazkiye’nin hemen üstü, Antakya sınırındaki İdlib, Türkiye’nin desteklediği ve aralarında Ahrar uş’Şam, El Nusra ve Liva el Hak gibi muhalif örgütlerden oluşan Fetih Ordusu’nun kontrolünde. İdlib’i ele geçirmek, Rusya’nın desteklemesi hâlinde Esed için kolaylaşacaktır ve bu da Türkiye’nin Rusya ile ilişkilerinde daha geniş bir gerilime zemin hazırlayacaktır.
 </p>
 <p>
  <img alt="" src="http://web.archive.org/web/20160125045132im_/http://medya.aksiyon.com.tr//aksiyon/2015/10/06/571950.jpg "/>
  <br>
   <strong>
    <br>
     Suriye’nin akıbeti
    </br>
   </strong>
  </br>
 </p>
 <p>
  Bundan sonra ne olur? Gelişmelere bakan herkesin cevabını bulmaya çalıştığı asıl soru bu, ne var ki oyunun aktörleri dâhil hiç kimsenin net bir fikri yok.
 </p>
 <p>
  Egemen bağımsız devletler arası ilişkiler tabiatı icabı anarşiktir ve bir hâkim devletin ilelebet hegemonyasını barındırmayan bu sistem içinde, her aktör kendisi için en çok faydayı temin edecek stratejiler geliştirir. Dolayısıyla, Rusya, ABD, İran veya bir başka ülke, Suriye’de neyin kendi çıkarlarına en uygun olacağını çok iyi biliyor olsa da, karşılarındakilerin ellerinde ne kozlar tuttuğunu, ne kadar hileye başvurduğunu ve ne ölçüde blöf yaptığını asla tam bir emniyetle bilemeyecektir. Asimetrik bilginin riskleri, devletlerin ihtiraslarını gemliyor hâliyle; lâkin bazen dengeler o kadar hassaslaşır ki, ülkeler diplomasiyi menfaat odaklı bir akıl oyunundan çıkarıp savaş girdabına dönüştürebilir. Birinci Dünya Savaşı’nda bunun bir benzeri görüldü. Sömürgeler üzerinde etki alanı mücadeleleri, yayılmacı ülkeler arasında reelpolitik eksenli, çok hassas bir dengede duran kutuplaşmalar doğurmuştu. Bu dengeyi bozan, sonucuna nispetle küçücük kalmış bir suikast oldu.
 </p>
 <p>
  <strong>
   Dünya savaşı olur mu?
  </strong>
 </p>
 <p>
  Suriye yeni bir devler savaşına ve hatta bir “cihan harbine” giden yolda bir kilit taşı olabilir mi? Bu da basitçe cevaplanabilecek bir soru değil. Ancak, Rusya ve ABD ilişkilerin gerilmesi, Çin’in bilinçli tecrit ve istiğna politikasından sıyrılması, AB’nin, İran’ın katılımıyla yeniden başlayan satrançta geri plana düşmekten korkması, Türkiye’nin “stratejik sığlıkla” malul politikaları, IŞİD ve el-Nusra gibi unsurların kuvvet bulması ve daha pek çok olumsuz faktör  bu ihtimalin çok da uzak olmadığını söylüyor. Hassas dengeler üzerinde sürekli değişen etki alanlarının birbirine geçtiği Ortadoğu, Sykes Picot Anlaşması’nın üzerinden tam bir asır geçtiği bugünlerde, yeni bir dehşet anaforu hâline gelebilir.
 </p>
 <p>
  Bununla birlikte, Rusya’nın Suriye’deki askerî varlığını artırmasının aslında çok da önemli olmadığı bir karşı tez olarak savunulabilir. Lojistik kısıtlar ve maliyetler, Rusya’yı Gürcistan’dakine benzer geniş çaplı bir seferberlikten veya Ukrayna’daki gibi sızma operasyonlarından alıkoyacaktır. Ne var ki, ABD ve diğer büyük güçler, sırtını dünyanın en büyük ikinci nükleer silah varlığına dayayan Putin’in hamlelerini -rasyonel olsun olmasın- ciddiye almak zorunda hissedeceklerdir. En azından ABD önderliğindeki ittifaka ait kara kuvvetlerinin Suriye topraklarına adım atmasının veya serbestçe hava sahasını kullanmasının biraz daha zorlaştığını söylemek yanlış olmaz.
 </p>
 <p>
  <strong>
   Afganistanlaşmak
  </strong>
 </p>
 <p>
  Suriye’nin yeni bir Afganistan’a dönüşeceği düşünülebilir ki, Afganistan’ın 1979’da Ruslar tarafından işgali sonrası başına gelenler, bu ihtimalin bile yeterince korkutucu olduğunu ihtar ediyor. Rusya’nın olaya dâhil olmasının, Afganistan’daki gibi dünyanın dört yanından cihatçıların Suriye’ye akışını hızlandırması ihtimal dâhilinde. Dahası, Çeçenistan, Afganistan ve komşu yerlerden cihatçılar, misilleme amacıyla eylemlerini Rusya’ya taşıyabilirler. Bu kaygının da etkisiyle, Rus kamuoyunda Suriye’de bir operasyona destek verenlerin oranı az. Saldırılar da başlarsa Putin’in popülaritesi ciddi zarar görebilir. Putin ise, Charlie Rose ile konuşmasında hamlesinin gerekçelerini sıralarken, Rusya ve civarından Suriye’ye giden cihatçıların geri dönmelerini önlemeyi de anıyordu.
 </p>
 <p>
  Suriye’nin bölünme senaryoları da bu süreçte bir kere daha gündeme geldi. Erdoğan da malum açıklamasında Suriye’nin yüzde 15’ini kapsayan bir bölümde Esed kontrolünde Alevistan namında bir “butik Suriye’nin” kurulması ihtimalinden bahsetti. Aynı şekilde 4 farklı devlet senaryolarından söz edenler var. Suriye bölünebilir mi? Bu sorunun cevabı için başka iki soruya cevap bulmak gerekiyor: Bölünmesine, başlıca uluslararası güç merkezleri izin verir mi? Yeni durum kontrol edilebilir mi?
 </p>
 <p>
  <strong>
   Somalileşmek
  </strong>
 </p>
 <p>
  Ne Amerika’nın ne Rusya’nın ne de Türkiye’nin bölünmüş bir Suriye istediklerine dair bir emare var. Ortadoğu stratejisini İsrail’in güvenliği, petrol ve Avrasya çıkarları için bir üs tutma sacayağı üzerinde kurgulayan Amerika, içinde Kürtlerin otonomi kazandıkları arızalı bir devleti, bölünmüş bir devlete tercih edecektir. Çünkü zayıf ve sorunlu bir devleti kontrol daha kolaydır. En azından Irak’ta yaptığı buydu. Türkiye’nin, hemen güney sınırında bir Kürt devletiyle komşu olmayı sindirmeyeceği de muhakkak. BM ve Arap Ligi adına Suriye’de temsilcilik yapmış Lakhdar Brahimi’nin “Somalileşmek” diye tabir ettiği olgunun Suriye’nin geleceği hakkındaki en gerçekçi senaryo olacağı söylenebilir. Bütün topraklarına hâkim olamasa da, hâlâ tek bir hükümetin idaresi altında, parça parça olmuş bir millet…
 </p>
 <p>
  Bununla birlikte, akıbeti ne olursa olsun, her halükârda Suriye’deki varlığını sürdürmeyi garantilemiş Rusya’nın bundan şikâyetçi olmayacağı da beklenmelidir. İsrail de Somali benzeri zayıf ve parçalı bir Suriye’den mutlu olur. İsrail’in, güvenlik ve bir çatışmasızlık mekanizması oluşturulması gibi öncelikleri var ve Netanyahu’nun geçen haftaki apar topar Moskova ziyaretinin amacı buydu. İsrail’in Suriye içinde Hizbullah gibi bazı unsurlara yönelik hava saldırılarının Rusların yeni monte ettiği hava savunma araçları tarafından engellenmesi, iki ülkeyi savaşın eşiğine getirebilir. Rusya çatışmasızlık protokolü oluşturulmasını kabul etmiş gözüküyor ama aynı zamanda İsrail’in Suriye’ye yönelik saldırılarından duyduğu kaygıyı da ilettiği yansıdı medyaya.
 </p>
 <p>
  Dünya siyasetinin şu anki en derin kamplaşmasının merkezinde yer alan ve varlığı üzerine müzakereler yürütülen Esed ne düşünüyor olabilir? Esed’in amacı, en basit deyimle, devletini sürdürmek. Bugüne dek güçler dengesinin nimetlerinden faydalanarak bunda başarılı oldu ve bugün eli, öncesinden daha kuvvetli. Esed’in, mutlak hâkimiyetini koruyabileceği, mevcut sınırların yüzde 15’i ile yüzde 60’ına kadar bir bölümü kapsayabilecek bir devlete razı olacağına dair iddialar var. O da, eski hâlin muhal olduğunu gayet iyi kavramış durumda. Üstelik Türkiye ve bazı Ortadoğu ülkeleri dışındaki bütün aktörlerin, seküler rejimi, siyasal İslam’ı referans edinen şiddet yanlısı grupların hâkimiyetine tercih edeceğini biliyor. Hatta, şu an doğru dürüst bir düşmanı bile olmadığı söylenebilir. Muhalifler kendi aralarında savaşıyor. IŞİD bile Esed’in kuvvetlerine değil, yeterince Müslüman görmediği diğer Esed düşmanlarına kurşun sıkmakla meşgul. Ve, uluslararası aktörlerin hedefinde de kendi düşmanları var. Bu hengâmede, Şam’ı korumak için kilit önemdeki İdlib ve Halep’te elinden çıkan toprakları geri alma ümidi artmış durumda. Ekonomik, diplomatik ve askerî desteklerle payandalanan rejimini koruyacağına dair inancı yüksek.
 </p>
 <p>
  Suriye’nin geleceği karanlık görünüyor ve dünyanın en büyük dramlarından birine sahip olan bu komşu ülkenin daha bir süre rahat yüzü görmeyeceği belli. Aktörlerin her biri âli menfaatlerine ve yüce emellerine göre attıkları stratejik adımların altında ezilen daima zavallı halk oluyor.
 </p>
 <p>
  <strong>
   “Rusya’nın dahli, muhalefeti kuvvetlendirir”
  </strong>
 </p>
 <p>
  Suriye Muhalif ve Devrimci Güçler Koalisyonu (SMDK) Askerî Komisyonu üyesi bir kaynak, Rusya’nın müdahalesinin Suriyeli muhaliflere desteği arttıracağını söylüyor. İsminin yayımlanmaması kaydıyla Aksiyon’a konuşan kaynağa göre, Batı ittifakı, Rusya’nın Suriye’yi ele geçirmesine izin vermeyecek. “Son toplantımızda, içeride savaşan İslamcı grupların komutanlarını da SMDK bünyesine aldık. Artık çok daha kapsayıcı hâle geldik. Son olarak Erbil’de Suriye Peşmergesi olarak bilinen yapıyla ortak mücadele için görüşmeler yapmak üzere haftaya Erbil’e gideceğiz.” bilgilerini de paylaştı aynı kaynak. SMDK Siyasi İşler Komite Üyesi Fayiz Sarah’a göre, Rusya’nın müdahalesi, geçiş müzakerelerini sekteye uğratacak. Bu durum ülkedeki aşırı grupları güçlendirecek ve ülkeyi yıllar sürecek bir kaos içine atacak. Sarah, Rusya’nın BM Güvenlik Konseyi üyesi olarak, yıkım ve kan yerine barışa, çözüme katkı vermesini beklediklerini belirterek, Rus askerlerinin de muhalifler tarafından yenilgiye uğratılacağını kaydediyor. Muhaliflerin şimdiye kadar İran Devrim Muhafızları, Hizbullah ve Şii paralı askerlerini yendiğini kaydediyor. (Serkan Sağlam)
 </p>
 <p>
  <img alt="" src="http://web.archive.org/web/20160125045132im_/http://medya.aksiyon.com.tr//aksiyon/2015/10/06/571951.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/ortadogu/rusya-sicak-topraklarda_552447), [web.archive.org (arşiv bağlantısı)](http://web.archive.org/web/20160125045132/http://www.aksiyon.com.tr/ortadogu/rusya-sicak-topraklarda_552447)
