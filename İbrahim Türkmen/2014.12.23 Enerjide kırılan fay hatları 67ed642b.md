# Enerjide kırılan fay hatları

*İbrahim Türkmen 2014.12.23*

<div class="pNewsDetailMainContent" itemprop="articleBody">
 <p>
  Putin’in Güney Akım’ı iptal edip türkiye’yi dahil eden yeni bir plan önerisi, Rusya’nın ABD baskısına karşı bir hamlesi şeklinde okundu. Erdoğan’ın AB’yi reddeden söylemiyle birlikte Türkiye’nin eksen değiştirdiği yorumları artıyor.
 </p>
 <p>
  Rus lider Vladimir Putin, 18 Aralık günü Moskova’daki Uluslararası Ticaret Merkezi’nde halkın ve gazetecilerin sorularını yanıtladığı geleneksel yıllık toplantıda, “sağlam adam” diye methettiği Cumhurbaşkanı Recep Tayyip Erdoğan ile ilişkilerin seyrinden duyduğu memnuniyeti gizlemiyordu.
 </p>
 <p>
  Türkiye’ye yaptırımlara katılmaları için Avrupa tarafından baskı yapıldığını söyleyen Putin, Türkiye’deyken Erdoğan’a “Belki bazı şeyleri söylemememiz gerekiyordur, kazları sinirlendirmeyelim, yoksa yarın buraya uçarlar.” dediğini aktardı. “Erdoğan saklayacak bir şeyimizin olmadığını söyledi. Biz kimseden bir şey çalmayı planlamıyoruz. Biz kendi ikili ilişkilerimizi geliştiriyoruz.”
 </p>
 <p>
  Rus medyasında son birkaç haftada çıkan yorumlarda Türkiye ile Rusya arasındaki ilişkilerin gelişimine özel vurguda bulunuyor. Mesela resmî Rusya’nın Sesi radyosunda 18 Aralık Perşembe günü yayımlanan bir analiz, AB dışişleri bakanlarının Genel İşler Konseyi toplantısında hazırladıkları sonuç bildirisindeki Türkiye’nin artan baskıcı rejimine yönelik eleştirilere ve Türkiye’nin dış politikasını AB politikalarıyla uyumlu hâle getirmesi çağrısına dikkat çekiyordu. Söz konusu analiz, “AB, on yıllar boyunca hâlen Türkiye’ye bütünleşme şeklinde ‘çalılıktaki kekliği’ vadederken Rusya’nın ‘eldeki serçe’ teklifi daha iyi.” ifadelerini kullandı.
 </p>
 <p>
  Devletin resmî kanalı, Tayyip Erdoğan’ın tam da bu yüzden Avrupa Birliği’ne rest çekerek, “AB kendi işine baksın. Lütfen siz kendi aklınızı kendinize saklayın!” dediğini ileri sürüyordu. Analiz, “Şimdilik AB’de, ‘Erdoğan’ın, Müslüman dünyası adına meydan okuyarak Batı medeniyetine karşı Türk saldırısını başlattığı’ dile getiriliyor. Bu arada Türkiye’nin inatçılığına devam etmesi durumunda AB’nin onun olumsuz siyasi imajını çizmek niyetinde olduğunu gizlemiyorlar.” ifadelerine de yer verdi.
 </p>
 <p>
  Putin’in aralık ayının ilk günlerinde Türkiye’yi ani ziyareti, küresel jeopolitik fay hatlarında son birkaç ayda meydana gelen muazzam kırılmaların en önemlilerinden biri oldu. Putin, bu ziyarette, Ukrayna’yı pas geçmek için 2007 yılında başlattıkları Güney Akım projesine son verdiklerini kesin bir dille ifade etti. Bunun yerine, Rus gazını Türkiye üzerinden Avrupa’ya iletmek için yeni bir plan önerdi Putin.
 </p>
 <p>
  Bu gelişmeleri değerlendiren ekonomist Michael Hudson, 11 Aralık tarihinde kendi web sitesinde yayımladığı bir makalede, “Dünyanın jeopolitiği, temel ticaret yapış yöntemleri ve askerî ittifakları geçen ay radikal bir değişiklik gösterdi. Rusya gaz ve petrol ticaretine, ayrıca askerî teknoloji ticaretine, Avrupa’dan Avrasya’ya doğru yeniden yön verdi.” diye yazıyordu.
 </p>
 <p>
  Rusya’nın, 400 milyar dolarlık -şimdiye kadar iki ülke arasındaki en büyük- doğalgaz anlaşmasını imzalayarak Çin ile yakınlaşması, Amerika’nın bölünmüş Avrasya stratejisinin geri teptiği anlamına geliyor. İçeride hızla tek adam rejimine sürüklenen Türkiye, bu yeni denklemde, siyasi kimlik olarak kendini aralarında daha rahat hissedebileceği bu kampa doğru meylediyor.
 </p>
 <p>
  Yaptırımların kıskacında, ekonomisi büyük bir krizin eşiğinde sallanan Rusya için, yeni Güney Akım kararı sadece bir gaz anlaşması anlamına gelmiyor. Petrolün varil fiyatının 60 doların altına inmesi ve rublenin dolar karşısında birkaç ay içinde yüzde 70’i geçen değer kaybı büyük bir çift açık tehdidiyle karşı karşıya bırakıyor Rusya’yı. Ancak bu stratejik adımların kısa vadeli bir kurtuluş reçetesi sunmadığında analistler hemfikir. Faizlerini 15 Aralık Pazartesi günü bir kerede 6,5 yüzdelik puan artırarak yüzde 17’ye yükselten Rusya, Ukrayna politikasının bedelini çok ağır ödüyor.
 </p>
 <p>
  Yeni Güney Akım, Türkiye’nin enerji geçiş güzergâhlarındaki önemini artıracak bir hamle aynı zamanda. Ama belki bunların hepsinden daha önemlisi, gerçekleşmesi hâlinde, Türkiye’nin uluslararası sistemde mevcut stratejik konumunda da büyük bir değişimi işaretliyor. Rusya ile Türkiye yakınlaşıyor ve bu sadece siyasi rejimlerinin benzerliği şeklinde gerçekleşmiyor. Aynı zamanda jeopolitik çıkarları da birleşiyor. Türkiye, Cumhurbaşkanı Recep Tayyip Erdoğan’ın Şangay İşbirliği Örgütü’ne üyelik ülküsüne doğru bir adım daha atıyor.
 </p>
 <p>
  Enerji Bakanı Taner Yıldız’ın 11 Aralık’ta İstanbul’da katıldığı Boğaziçi Enerji Kulübü Toplantısı’nda söyledikleri bu değişimin bir göstergesi şeklinde telakki edildi. Yıldız, projenin salt bir transit geçiş öngörmediğinin altını çiziyordu. “Bizim bununla alakalı önerilerimiz, belki bir LNG tesisleri de beraber olmak üzere, kompakt tesis olması söz konusu. Ben bu projenin gerçekleştirilebileceğine inanıyorum.” diye konuştu bakan. Projenin ‘Türk Akımı’ diye isimlendirilebileceğini söyleyen Yıldız, hükümetin Rus teklifini benimsediğine dair kuvvetli sinyaller verdi.
 </p>
 <p>
  <strong>
   Türkiye’nin kârı
  </strong>
  <br/>
  Türkiye’nin, Ukrayna iç savaşındaki rolünden dolayı Rusya’ya yönelik yaptırımların birinci elden kazananı olduğunu savunanlar var. Son ziyaretinde ekonomik ilişkilerin daha da geliştirilmesi ve karşılıklı ticaretin hacminin mevcut 33 milyar dolar seviyesinden kademeli olarak 100 milyar dolara çıkarılması taahhütleri, bunun yanında Rusya’ya Mersin Akkuyu’daki nükleer enerji santrali için ÇED raporunun alelacele hazırlanması yeni durumun ilişkilere yansımasını özetliyor. Öte yandan, Rusya ile Suriye ve İran ilişkilerindeki gerilimler açısından da bu durumun bazı açılımları olacağını beklemek gerekir. Madalyonun öbür yüzünde, Rusya ile yakınlaşmanın Türkiye’nin ihracatına şimdiden büyük zararlar verdiği de sır değil. Mesela bu ülkeden 1,2 milyar dolar alacağı bulunan tekstil ve deri sektörünün, rublenin devalüasyonu yüzünden kaybı şimdiden 1 milyar liranın üzerine çıktı. Laleli piyasası ve bavul ticareti durma noktasına geldi. Otomotiv ticaretindeki daralma yüzde 60’a yaklaşıyor ve inşaat ihalelerinde iptaller yaşanıyor. Bazı hesaplamalara göre, Türk firmalarının kaybı toplam 6 milyar doların üzerine çıktı bile.
 </p>
 <p>
  Putin’in orijinal Güney Akım’ı iptal etmesi biri ekonomik, diğeri ise politik iki boyutlu bir stratejiye dayanıyor. Ekonomik açıdan, sadece Ukrayna’yı es geçmek için atılan bir adım olmasına rağmen kısa sürede telafi edilemeyecek denli ağır bir maliyet sunuyor. Siyasi boyutu ise Rusya’nın, AB’nin Güney Akım muhalefetini kırma isteği. Temsil ettiği değerlerin karşısında duran Rusya’ya tabii kaynak bağımlılığını mümkün olan en düşük risk seviyesine çekmek isteyen AB, bu projeye geçit vermeyeceğinin sinyalini çok kereler güçlü bir şekilde verdi. AB’nin 3’üncü Enerji Paketi, Güney Akım yatırımlarının ilerlemesine paralel geliştirildi ve çoğu maddesi sanki özellikle Rusya’ya karşı alınmış tedbirler içeriyordu. Mesela pakette yer alan, tek bir firmanın hem gaz üreticisi hem de dağıtıcısı olamayacağı kuralı, aslında Gazprom’a yönelik bir hamleydi. AB’nin projeye esas muhalefet ettiği noktalar saydamlıktan yoksun oluşu ve yolsuzluklara açık olmasıydı. Avrupa Komisyonu ihale süreçlerini kınamakla yetinmedi, Bulgar hükümetine de ceza kesti.
 </p>
 <p>
  Güney Akım’da Türkiye ile ittifak, Avrupa Konseyi’nin bu projeye geçit vermemesi sorununu da kaldırıyor Rusya için. Rusya’nın Türkiye’ye önerdiği işbirliğinde çok önemli bir ayrıntı var: Yeni boru hattı Yunanistan sınırında oluşturulacak terminalde son buluyor ve hattın bitiş noktasının Türkiye olması öngörülüyor. Brüksel’in Güney Akım projesine ilişkin, Avrupa Birliği hukukuyla çeliştiği ve rekabet kurallarına aykırı olduğu yönündeki değerlendirmesi, üye olmadığı için Türkiye için bağlayıcı değil. Avrupa Konseyi Bulgaristan üzerinde oluşturduğu baskıyı Türkiye üzerinde oluşturamaz. Rusya, gazı Türkiye’de bırakacak olan yeni hamlesi ile Avrupa Konseyi’nin muhalefetini atlatabilecek.
 </p>
 <p>
  Proje, iptal edilenle aynı kapasiteye sahip olacak ve yılda 63 milyar metreküp gazın naklini mümkün kılacak. Türkiye 14 milyar metreküp civarında doğalgazı yeni hat üzerinden alabilecek. 49 milyar metreküplük kalan kısım ise, Türkiye içinde, Yunanistan sınırında kurulacak sıvı doğalgaz (LNG) tesislerine ulaşacak ve Avrupa’ya taşınacak. Trakya’da bir geçiş merkezi oluşturulması için 10 Aralık itibarıyla teknik çalışmalara başlandı.
 </p>
 <p>
  <strong>
   Stratejik üstünlük
  </strong>
  <br/>
  Uluslararası Enerji Ekonomisi Birliği (IAEE) Başkanı, Boğaziçi Üniversitesi öğretim görevlilerinden Prof. Dr. Gürkan Kumbaroğlu, projenin, gerçekleşmesi hâlinde, Türkiye’ye büyük bir stratejik üstünlük sağlayacağından emin. Aksiyon’a açıklamalarda bulunan Kumbaroğlu, Güneydoğu Avrupa’da Avusturya’dan başka bir yerde terminal bulunmadığını hatırlatarak şunları söyledi: “Rus gazının yanı sıra Yunanistan sınırımıza uzanacak TANAP ve gelecekte eklenebilecek başka Ortadoğu kaynakları düşünüldüğünde yeni projenin Türkiye’ye sağlayacağı stratejik avantaj anlaşılıyor.” Yeni durumun, Türkiye’nin Avrupa Birliği üyeliğine bakan daha geniş bir yönü de var Kumbaroğlu’na göre: Türkiye Avrupa’nın gaz ticaretinde çok önemli bir merkez konumuna ulaşacak ve yaklaşık otuz yıldır AB’ye tam üye olmak için beklemekte olan Türkiye’nin AB için stratejik önemi bir anda artacak.
 </p>
 <p>
  Ancak Kumbaroğlu, AB’nin Türkiye’nin kazanacağı stratejik avantajdan rahatsız olup Güney Akım’ı tekrar hayata geçirmek üzere olası bir hamlesini en önemli risk unsurlarından biri şeklinde görüyor. Nitekim Avrupa Komisyonu Başkanı Jan-Claude Juncker, Rusya’nın iptal kararının üzerine yaptığı açıklamada gazın Bulgaristan üzerinden Avrupa’ya akmasını istediklerini ve boru hattının inşa edilebileceğini belirtmişti.
 </p>
 <p>
  Kumbaroğlu, Türkiye’nin Kırım ve Ukrayna konularında Rusya ile karşıt konumlarda iken, yine aynı sorunlardan dolayı akamete uğrayan Güney Akım’ın alternatifine neden kucak açtığını projenin sunduğu vizyon ile açıklıyor. “Rusya’nın işbirliği önerisi Türkiye’yi enerjide bir geçiş ülkesi olmaktan çok öte bir noktaya taşıyacak potansiyel içeriyor: Türkiye’de bir gaz terminali oluşturulmasının önünü açan yeni bir imkân ortaya çıkmış durumda.” diyor Kumbaroğlu. Üstelik bu terminal sadece Rusya’dan değil, Hazar bölgesinden ve Ortadoğu’dan gelecek yeni kaynaklarla beslenebilirse, bölgede gaz ticaretinin yapıldığı, fiyatların belirlendiği ülke konumuna erişmek de mümkün. “Türkiye için çok önemli bir fırsat ortaya çıkarmış durumda.” diyor Kumbaroğlu.
 </p>
 <p>
  <strong>
   “HUB” hayali
  </strong>
  <br/>
  Türkiye enerji hatlarının bir merkez üssü (hub) olma hedefini hiç saklamadı. Dahası temel tedarikçiler ile Avrupa’nın enerjiye aç müşterileri arasındaki köprü pozisyonu, onu kaçınılmaz bir stratejik unsur hâline getiriyor. Türkiye, söz konusu durumdan kendi enerji faturasını indirmek için de faydalanmak arzusunda. 2013 yılında enerji ithalatı için 56 miyar dolar ödeyen Türkiye için bu fatura, cari açığının da en büyük kalemi.
 </p>
 <p>
  Bu yönde attığı adımlar arasında Azerbaycan ile gerçekleştirdiği doğu-batı enerji koridoru, Kafkasya ile Akdeniz’i birbirine bağlayan BTC ve Kafkasya’yı Anadolu’yla irtibatlandıran Bakü Tiflis Erzurum’u (BTE) saymak mümkün. Trans-Anadolu Doğalgaz Boru Hattı Projesi (TANAP) ise Balkanlar ile Kafkasya arasında bir enerji köprüsü kurdu. Türkiye son iki yılda TANAP’taki payını kademeli olarak yüzde 30’a çıkardı. Petrol’de de gelişmeler söz konusu oldu. Söz gelimi, Türk Petrolleri Anonim Ortaklığı’nın (TPAO) Şahdeniz’deki hissesi yüzde 9’dan yüzde 19’a yükseldi ve bu oranla firma, BP’nin ardından ikinci büyük ortak konumuna yükseldi.
 </p>
 <p>
  Büyük bir tantana ile başlanan Nabucco projesi ise akamete uğramıştı. Hazar gazının Türkiye ve Bulgaristan üzerinden Avusturya’ya taşınmasını öngören Nabucco, Amerika ve Avrupa tarafından destek görüyordu ve amacı Rusya’nın Güney Akım hamlesini boşa çıkarmaktı. Ancak mali sorunlar ve daha da önemlisi İran olmaksızın yeterince gaz tedariki sağlanamayacağı anlaşılınca 2013 yılı ortasında bu proje sona erdi. TANAP’ın devreye girmesi ise bu projenin sonunu getirdi. Aynı şekilde Trans-Adriyatik Boru Hattı (TAP) da, Nabucco gibi Azerbaycan’ın Hazar Denizi kaynaklarını Türkiye üzerinden Avrupa piyasalarına taşımayı hedefliyor.
 </p>
 <p>
  Rusya’dan Türkiye’ye gaz, Mavi Akım ve Balkan koridoru üzerinden geliyor. Geçen yıl Rusya’dan 26,2 milyar metreküp gaz alan Türkiye’nin bu yılki alım miktarı 30 milyar metreküpü bulacak. Fitch, raporunda Rusya’nın adımının Türkiye’nin önemli bir enerji geçiş güzergâhı olması konumunu teyit edeceğini vurguluyordu.
 </p>
 <p>
  <strong>
   RUSYA’YI TECRİT BASKISI
  </strong>
  <br/>
  AB ile Rusya arasında sıkışıp kalan Bulgaristan’daki mevcut AB yanlısı hükümet son adımlarını Rusya’nın çıkarları hilafına atınca, Rusya Bulgaristan ile ikinci bir Ukrayna vakası yaşama ihtimalinin küçümsenmeyecek derecede ciddi olduğunun farkına vardı. Bulgaristan bunun ceremesini çekecek. Hatta ev sahipliği yapmanın stratejik faydaları kadar ekonomik zarar da bekliyor bu ülkeyi. Rus yanlısı ulusalcı Ataka (Hücum) partisinin bir açıklamasına göre, ülkenin zararı yıllık en az 600 milyon dolar civarında olacak. Kimilerine göre, iptal kararında, haziran ayında Bulgar Merkez Bankası tarafından el konulan Corporate Commercial Bank’in likidite sorunları da etkili oldu. Avrupa Birliği’nin en fakir ülkesinde, Rus yanlıları ile Avrupa’dan kopmak istemeyenler arasında zaten ciddî siyasi kargaşalar vardı ve bu son adımın bu çekişmeyi daha da kabartacağında kuşku yok.
 </p>
 <p>
  Kafaları karıştıran bir açıklama, Avrupa Komisyonu Başkanı Jean-Claude Juncker’den geldi. Putin’in projeyi iptaline rağmen Güney Akım’ın hâlâ inşa edilebileceğini söyleyen Juncker, “Biz hazırız ve ön çalışmalar şu an devam etmekte.” ifadelerini kullandı. 4 Aralık’ta Bulgaristan Başbakanı Boyko Borisov ile ortak bir basın toplantısında konuşan Avrupalı diplomat “Enerjinin Bulgaristan’a, bütün Avrupa’ya akmasını istiyoruz. Enerji konularında hiçbir şantajı kabul etmeyeceğiz.” dedi. Ancak bu hattın AB yasalarına uyum içinde ilerlemesi konusunda ısrarcı olduğunu da vurguladı.
 </p>
 <p>
  Fitch’in 4 Aralık tarihli bir raporu, “Büyük çaplı kamu kurumlarının daha fazla uzun vadeli ithalat sözleşmelerine girmek için çok iştahlı olmadıklarına inanıyoruz. Zira pek çok ülke elektrik üretimi için başka kaynaklara meylettiği için, talep dönemsel ve yapısal açılardan zayıf durumda.” diyor. Fitch’e göre mevcut kurulu kapasite, özellikle Kuzey Akım, Avrupa’nın orta ve uzun vadeli taleplere yetecek, Ukrayna hattının tamamlayıcı bir unsur olarak devam etmesi hâlinde ise Güney Akım gereksiz olacak.
 </p>
 <p>
  Gerçekten de bazı tahminler, Avrupa’nın doğalgaz talebinin bundan sonra kademeli olarak düşeceğini, ancak 2026’dan sonra, bazı kömür santralleri ve nükleer santrallerin devre dışı kalmasıyla bir miktar artabileceğini öngörüyor.
 </p>
 <p>
  <strong>
   TÜRK-RUS İLİŞKİLERİNDE DÖNÜM NOKTASI
  </strong>
  <br/>
  Türkiye ile Rusya arasında ilkin 1568 Astrahan Savaşı’yla başlayan hasmane ilişkiler 1917’de Birinci Dünya Savaşı’ndaki son çarpışmaya dek neredeyse aralıksız devam etti. İki ülke, arada geçen 349 yılın tam 43 yılını toplarıyla tüfekleriyle bilfiil savaş hâlinde geçirdi. Bu tarihî düşmanlık 1947 yılında, Soğuk Savaş’ın ilk demlerinde, ABD’nin Türkiye’yi yüzlerce milyon dolar tutarında bir askerî yardımla Sovyet etkisinden korumak için yürürlüğe soktuğu Truman Doktrini ile farklı bir boyut kazandı. İlişkiler, komünizmin çökmesini takiben gelişmeye başladı ve enerji çıkarları sayesinde, Bolşeviklerin Kurtuluş Savaşı’ndaki kısmî destekleri hariç tutulursa, tarihte belki de hiç olmadığı kadar gelişme kaydetti.
 </p>
 <p>
  Türkiye’nin Güney Akım’ın bir parçası olmasının bu açıdan özel bir önemi var. Bugüne dek Rus petrol ve doğalgazına karşı Nabucco, TANAP ve Bakü-Tiflis-Ceyhan (BTC) petrol ve gaz boru hatlarını destekleyen ve hepsinde Türkiye’ye kritik bir rol öngören Amerika için de bu son adım bir stratejik bozgun gibi sonuç doğurabilir.
 </p>
</div>


Kaynak: [www.aksiyon.com.tr](http://www.aksiyon.com.tr:80/enerji/enerjide-kirilan-fay-hatlari_540256), [web.archive.org (arşiv bağlantısı)](http://web.archive.org/web/20150103074921/http://www.aksiyon.com.tr:80/enerji/enerjide-kirilan-fay-hatlari_540256)
