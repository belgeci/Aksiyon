# Hesap hatasıyla ekonomi dönüştürmek...

*İbrahim Türkmen 2014.11.18*

<div class="pNewsDetailMainContent" itemprop="articleBody">
 <p>
  Başbakan Ahmet Davutoğlu’nun ‘Çok yoğun çalışmaların mahsulü’ diye övdüğü Ekonomide Öncelikli Dönüşüm Programı Eylem Planı, ilk günden itibarına darbe aldı. Plan ile kısa süre önce ilan edilen Orta Vadeli Program arasında telif edilemez çelişkiler bulunuyor. Hükümetin “Cumhuriyet tarihinin en önemli yapısal dönüşüm hamlelerinden birini başlatıyoruz.” ifadeleriyle tanıttığı Ekonomide Öncelikli Dönüşüm Programı Eylem Planı, daha açıklandığı gün ciddî tutarsızlıklarla yara aldı.
  <br/>
  Başbakan Ahmet Davutoğlu, dönüşüm programının, 2018 sonuna kadar gayrisafi yurtiçi hasılayı (GSYH) 1,3 trilyon dolara çıkarmak, cari açığın GSYH’ye oranını yüzde 5,2’ye çekmek, işsizlik oranını yüzde 7 seviyesine indirmek gibi hedefler çerçevesinde hazırlandığını duyurdu. İhracatın ithalatı karşılama oranını mezkûr yılın sonunda yüzde 70’e çıkarmak altı çizilen sayısal hedeflerden bir diğeriydi. Ancak Davutoğlu’nun büyük bir titizlik ve çok yoğun çalışmaların mahsulü diye övdüğü planın, kısa bir süre önce ilan edilen Orta Vadeli Program (OVP) ile telif edilemez çelişkiler içerdiği ortaya çıktı.
  <br/>
  2014 ila 2017 yıllarını kapsayan OVP, GSYİH’nin dönem sonunda 971 milyar dolara ulaşacağını, işsizliğin de yüzde 9,1 mertebesinde kalacağını öngörüyordu. Diğer bir ifadeyle, bu iki farklı programın telif edilebilmeleri için Türkiye ekonomisinin 2018’de yüzde 33 gibi bir büyüme kaydedeceğini kabul etmek gerekiyor. Keza, böylesine devasa ve eşi benzeri ancak yeni kurulmuş ve henüz çok küçük millî gelirlere sahip ülkelerde görülebilen bir sıçramanın, aynı yıl işsizlikte 2,1 yüzdelik puana tekabül eden bir düşüşe yol açacağını da…
  <br/>
  Planlar arasındaki söz konusu uyumsuzluk, Meclis Plan ve Bütçe Komisyonu’nda konuşan Başbakan Yardımcısı Ali Babacan’a soruldu. Bakan, bunun yanlış kur girilmesinden kaynaklandığını söyleyerek bir izah getirmeye çalıştı. Daha doğrusu geçen yıl haziran ayında açıklanan 10. Beş Yıllık Kalkınma Planı’nda varsayılan “2018 sonunda 1 dolar eşittir 1,97 lira” aşırı iyimser varsayımının, bu yapılan çalışmada sehven muhafaza edildiği ortaya çıktı. Ekonomistler doların bugün bile 2,3 lira dolayında seyretmesi ve gelecek dönemde Türk parasının değer kazanacağına dair beklentilerin yok denecek kadar az olması hasebiyle, bu öngörünün tutmayacağının aşikâr olduğunda hemfikirler. Hatta ekim ayında açıklanan OVP, dolar kurunun artarak 2017’de 2,51 düzeyine ulaşacağı tahmininde bulunuyordu.
  <br/>
  Ana muhalefet Cumhuriyet Halk Partisi’nin (CHP) ekonomiye dair konularda en yetkili isimlerinden Genel Başkan Yardımcısı Faik Öztrak, aynı gün bir yazılı açıklamayla, hükümetin işbilmezliğini eleştirme fırsatını kaçırmadı. Öztrak’a göre bu durum iktidarın “ciddiyetsizliğinin, iktidar motivasyonunu kaybettiğinin ve yorgun düştüğünün en somut işareti”. Öztrak, açıklamasında “Bu eskimiş iktidardan ve plandan artık yeni bir söz ve program çıkmayacağı ortadadır.” ifadelerini kullanıyordu.
  <br/>
  Beş Yıllık Kalkınma Planı iyimser varsayımlar üzerine inşa edilmişti ancak 2013 ortasında Amerikan Merkez Bankası’nın (FED) genişlemeci para politikasını tedricen kaldıracağını açıklamasıyla birlikte bu varsayımların gerçekleşmeyeceği büyük oranda ortaya çıkmıştı. FED, ilan ettiği gibi Mayıs 2013’ten bu yana kademeli olarak aylık 85 milyar dolar tutarındaki varlık alımlarını nihayetlendirdi. Artık faiz oranlarını epeydir tuttuğu sıfıra yakın seviyelerden peyderpey artırmak için ekonominin rayına girdiğine dair göstergelere dikkat kesilmiş durumda. Bu işaretler çoktan alınmaya başladı ve 2015’in ilk aylarında ağırlıklı olarak gelişmekte olan ülkelerde bulunan dolarları geri cezbedecek faiz artırımları için düğmeye basılacağına kesin gözüyle bakılıyor.
  <br/>
  Beş Yıllık Kalkınma Planı’nı akim kılan başka sebepler de söz konusu oldu. Türkiye içinde, ayyuka çıkan siyasi gerilimlerin ekonomik göstergelerde yol açtığı tahribat bunların arasında önemli bir yer işgal ediyor. Türkiye’nin artan bölgesel sorunların cenderesinde sıkışmışlığı, özellikle bölge ülkeleriyle dış ticaretin kötüleşmesine ve Türkiye’ye yönelik yatırım iştahının kesilmesine yol açıyor zîra.
  <br/>
  Bu açıdan, yeni ekonomik eylem planı, kalkınma planının yeni şartlar çerçevesinde hükmünü yitirdiğinin hükümetçe kabul edildiğinin ilamı olduğu kadar, bu şartların sarsıcı etkilerinin ekonomideki tahribatını da savuşturma amacı taşıyor. Bu durum, açıklanan maddelerin ağırlıklı olarak özel sektöre hitap etmesinin de sebeplerinden biri.
  <br/>
  Davutoğlu, üç aşamada toplam 25 alanda geniş kapsamlı bir dönüşüm sinyali verirken, şimdilik sadece 9 maddesini halka ve ekonominin sair mahfillerine ilan etti. Bu maddeler; ithalata olan bağımlılığın azaltılması, teknoloji alanlarında ticarileşme programı, kamu alımları yolu ile yerli üretime destek, yerli kaynaklara dayalı enerji üretim programı, enerji verimliliğinin geliştirilmesi, tarımda su kullanımının etkin hâle getirilmesi, sağlık endüstrilerinde yapısal gelişim, sağlık turizminin geliştirilmesi ve taşımacılıktan lojistiğe dönüşüm programı şeklinde açıklandı.
  <br/>
  Ekonomistlerin ve hükümetin etkisinden nispeten uzak medya kuruluşlarında köşe yazan ekonomi uzmanlarının hemen hepsi, bu başlıkların birer temenni ifadesinden ibaret olduğunu ileri sürüyor. Sanki bu eleştiriyle karşılaşacağını hissetmişçesine, Davutoğlu sunum toplantısında “Bu eylem planları ve sektörel dönüşüm programları kesinlikle bir temenni değildir. 12 yıllık AK Parti iktidarını bilenler, izleyenler gayet iyi hatırlar ki bizim söz verip yapmadığımız, temenni düzeyinde bıraktığımız hiçbir taahhüdümüz olmamıştır.” diyerek bir ön savunma yapıyordu. Bu ifadeler de Doğu Bank esnafıyla özdeşleştirilen “garantisi bizzat benim abi” anlayışının bir dışavurumu şeklinde telakki edildi. Hatta iktisatçı Uğur Gürses, Hürriyet’te pazar günü yayımlanan yazısında, hükümetin son programını “bakkal hesabı” diyerek tahfif ediyordu. Ekonomist Fatih Özatay’a göre de söz konusu plan, bir eylem planı olarak nitelenmek şöyle dursun, ancak bir temenniler geçidinden ibaretti.
  <br/>
  Eleştiriler bununla sınırlı değil. Öztrak, hükümetin büyük iddialarla ve mutantan bir toplantıyla duyurduğu programın hâlâ tam anlamıyla insan odaklı olmayışından dem vuruyor.
  <br/>
  Gelir dağılımının en muteber göstergesi kabul edilen ve 1’e yaklaştıkça gelir dağılımının bozulduğuna delalet eden Gini katsayısı, Türkiye için 2013 itibarıyla 0,4 noktasında duruyor. Türkiye İstatistik Kurumu (TÜİK) verilerine göre, Türkiye gelir dağılımı adaletinde son 8 yılda bir ilerleme kaydetmişse de hâlâ Avrupa’nın en kötü durumdaki ülkesi olarak öne çıkıyor. Yine durumu en iyi yüzde 20’lik dilim ile en alttaki yüzde 20’lik dilim arasındaki ortalama gelir de 7,7 kat ile 5 olan Avrupa ortalamasının hayli üzerinde. Öztrak’a göre bu programda vurgulanan “insan odaklılık” kavramı, hükümetin, bizzat kendisinin yol açtığı yoksulluğun, zaruretin ve iş cinayetlerinin üstünü örtmek amacıyla müracaat ettiği bir kavramdan ibaret.
 </p>
</div>


Kaynak: [www.aksiyon.com.tr](http://www.aksiyon.com.tr:80/anasayfa/hesap-hatasiyla-ekonomi-donusturmek_539953), [web.archive.org (arşiv bağlantısı)](http://web.archive.org/web/20141204182924/http://www.aksiyon.com.tr:80/anasayfa/hesap-hatasiyla-ekonomi-donusturmek_539953)
