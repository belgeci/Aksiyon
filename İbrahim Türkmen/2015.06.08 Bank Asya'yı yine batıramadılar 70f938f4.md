# Bank Asya'yı yine batıramadılar

*İbrahim Türkmen 2015.06.08*

<div class="pNewsDetailMainContent" itemprop="articleBody">
 <blockquote>
  <p>
   Bank Asya’ya yönelik son algı operasyonu da başarıya ulaşamadı. 1,5 yıldır türlü itibar suikastlerine direnen banka, hâlâ ayakta ve sağlam. Borsada her gün tavan fiyattan kapanıyor.
  </p>
 </blockquote>
 <p>
  Tasarruf Mevduat Sigorta Fonu (TMSF), perşembe günü bir açıklama yayımlayarak, Bankacılık Denetleme ve Düzenleme Kurumu’nun (BDDK) 29 Mayıs tarihli Bank Asya’nın fona devri kararının tamamen teknik ve hukukî gerekçelerle alındığını ileri sürdü. Siyasî bir intikam projesinin varlığını inkâr etti. Hafta içinde hükümet üyelerinden de aynı minvalde izahlar geldi. Bank Asya ortakları ise bu iddiayı net bir dille reddediyor. Ortakları temsil eden avukat Süleyman Taşbaş BDDK’nın kararının keyfî ve hukuksuz olduğunu, siyasî talimatla alındığını söylüyor.
 </p>
 <p>
  AKP lehine yürüttüğü seçim çalışmaları kapsamında yandaş medyanın genç temsilcilerinden Melih Altınok’un sorularını cevaplayan Cumhurbaşkanı Erdoğan, Bank Asya’ya el koymanın siyasi bir tercih olduğuna dair bugüne kadarki en kuvvetli ipucunu verdi. “Paralel ile mücadele için Bank Asya en önemli adımdır.” dedi Erdoğan, ve bu sözüyle, Başbakan Ahmet Davutoğlu’nu, Başbakan Yardımcısı Ali Babacan’ı ve Maliye Bakanı Mehmet Şimşek’i bir çırpıda yalancı durumuna düşürdü. Bu üç isim de hemen hemen aynı lafızla “siyasi olsa 1,5 yıl neden beklensin” diyerek kararı savunma yolunu seçmişlerdi.
 </p>
 <p>
  Erdoğan’ın bu sözleri Bank Asya hissedarlarının açtıkları ve açacakları davalar için çok önemli bir koz sağlıyor. Böylece mülkiyet haklarının gasbı ve banka hakkındaki söylentiler yüzünden uğradıkları zararların tazmini için haklarını ararken, el koymanın siyasi bir intikam sürecinin parçası olduğu tezini rahatlıkla ileri sürebilecekler.
 </p>
 <p>
  Babacan katıldığı bir TV programında, ortaklardan istenen belgelerin yüzde 50’sinin teslim edilmediğinden de bahsetti. Avukat Taşbaş, zamanında büyük güven duyulan bu ismin bu denli rahatça hilaf-ı hakikat beyanda bulunmasına şaşırdıklarını vurguluyor: “Kendisine bağlı BDDK veya TMSF’den sorsa yahut KAP’a girseydi, görürdü ki bu belgelerin yüzde 90,12’si tamamlanmış. Bizzat kendilerinin atadığı yöneticiler açıkladı, biz söylemedik. Nasıl bir süreç ki insanları bu kadar maddi gerçeklerden uzaklaştırmış.”
 </p>
 <p>
  29 Mayıs Cuma günü, 5411 sayılı Bankacılık Kanunu 71. Maddenin 1. Fıkrasının b Bendine istinaden 4 aydır hâkim ortak hisselerini kontrol ettiği Bank Asya’nın Tasarruf Mevduatı Sigorta Fonu’na (TMSF) devredilmesine karar verdi. Fon zaten 4 aydır bankanın yönetimindeydi. BDDK şubat ayında yine aynı kanunun 18. Maddesinin 5. Fıkrasına göre, ortakların eksik belgelerini gerekçe göstererek, ortakların temettü dışındaki ortaklık haklarının fon tarafından kullanılmasına karar vermişti. Mayıs kararında da farklı bir şey olmadı. Yine ortakların temettü haklarına dokunulmadı.
 </p>
 <p>
  <strong>
   Bahane icadı
  </strong>
 </p>
 <p>
  “Bu karar ne anlama geliyor?” sorusuna Taşbaş, birkaç farklı saik olabileceğini vurgulayarak cevap veriyor. En temel sebebi, o günlerde Türkiye gündemini sarsan MİT TIR’ları haberlerini gündemden düşürmekti, diyor Taşbaş. İkinci sebep için de gerekçesi kalmayan 3 Şubat’taki kararın yerine, mevcut durumu devam ettirebilmek için bir bahane icadını gösteriyor.
 </p>
 <p>
  Gerçekten de Bank Asya ortakları kendilerinden istenen belgelerin yüzde 90’ını tamamlamış ve BDDK’ya ihtar göndererek, 4 aydır süren işgalin sona erdirilmesini ve yönetim haklarının ortaklara iadesini istemişti. “Yeni bir gerekçe oluşturulması gerekiyordu ve talimatla bu karar alındı.” diyor Taşbaş ve talimat kelimesinin altını özellikle çiziyor.
 </p>
 <p>
  Zira, 71. Maddede el koymayı gerektirecek unsurlardan hiçbiri Bank Asya için geçerli değil. TMSF perşembe günü bir açıklama yayımlayarak kararın, söz konusu maddenin b bendine göre alındığını ve bunda da yerden göğe kadar haklı olduklarını savundu. “b bendi” şunu söylüyor: “Faaliyetine devamının mevduat ve katılım fonu sahiplerinin hakları ve malî sistemin güven ve istikrarı bakımından tehlike arz ettiğinin ortaya çıkması” hâlinde fona devredilir. Oldukça muğlak tanımlanmış bu ifadelerle, herhangi bir ispata dayanmadan istenilen bankaya el koymak mümkün. Tabii önce hakkında devletin en tepesindeki isim başta olmak üzere, bürokratından medyasına geniş bir koronun itibarsızlaştırma çabalarıyla banka iyice yıpratılmalı. Kanunlarda alenen suç olarak tanımlanan ve ağır cezalar öngörülen bu davranışı cezalandıracak kurumların da dişleri sökülmeli ve elleri bağlanmalı.
 </p>
 <p>
  Bank Asya’ya aynı maddenin diğer bentlerinden çökmek imkânı olmasa ve sadece b bendi anılsa da, BDDK’nın 29 Mayıs açıklamasındaki ayrıntılar 71. Maddenin diğer bentlerine atıfta bulunuyor. “Yapılan denetimler neticesinde, Banka’nın mali bünyesi, ortaklık ve yönetim yapısı ile faaliyetlerinde yaşanan sorunların katılım fonu sahiplerinin hakları ve mali sistemin güven ve istikrarı bakımından tehlike arz ettiğinin ortaya çıkması nedeniyle …kısmen veya tamamen devri, satışı veya birleştirilmesi amacıyla” fona devredildiğini söylüyordu BDDK.
 </p>
 <p>
  <strong>
   Banka zarara uğratıldı
  </strong>
 </p>
 <p>
  Yıpratma çabalarının neticesinde mali bünyede nispi bir sıkıntı oluştu tabii olarak. Banka kamu bankaları arasında büyüklük açısından birinci sırada iken bugün son sıraya düştü. Ancak yine de mali yapısı sağlam bulunuyor. İlk çeyrekte kâr açıklamayı bildi Bank Asya. Aktif/pasif dengesi 1,7 milyar lira artıda. Sermaye yeterlik rasyosu yüzde 18 ile bütün sektörün en parlak oranlarından birine sahip. Faaliyetlerde sorun yaşadığı ifadesini bizzat TMSF yalanladı ve el koymayı takip eden günlerde bir açıklama yayımlayarak faaliyetlerde bir aksama bulunmadığını teyit etti.
 </p>
 <p>
  Ortaklık yapısı ile ilgili sözleri ise Taşbaş yalanlıyor. “52 bankanın ortaklık yapısını inceledim. Ortaklık yapısı bu kadar şeffaf başka bir banka yok. 185 ortağın tamamının ne iş yaptığı, ekonomiye katkıları açıkça ortada.” Son olarak BDDK, yönetim yapısının şeffaflığından dem vuruyor. Bu da geçerli bir sebep değil, zira yönetimdeki profesyonellerin büyük çoğunluğu ortalama 20 yılı bulan bankacılık geçmişine sahip isimlerden oluşuyor. Taşbaş’ın şu sözleri aslında bankanın sağlamlığını tam olarak anlatmaya yetiyor: “Siyasi ve iktisadi linç artarak devam etti. 100 BDDK murakıbının 70’i Bank Asya’ya tahsis edildi. 1,5 yıllık incelemenin ardından bulabildikleri bir aksaklık yok.”
 </p>
 <p>
  Acaba TMSF, temettü haklarına dokunmayarak tazminattan kurtulmaya çalışıyor olabilir mi? “Gerçek anlamıyla el koyma sayılmaz.” diye ileride kendilerini savunabilecek bir açık kapı bırakma kaygısıyla böyle bir yolu tercih etmiş olabilirler mi? “Bu mümkün değil.” diyen Taşbaş, öncelikle mülkiyet hakkının değerinin yüzde 90 kayba uğradığına dikkat çekiyor. Ayrıca “Bu bankaya 1,5 yıldır her türlü tezvirat, siyasi linç, dozu artırılarak devam ettirildi. Bunun neticesinde oluşan zarar var. Birileri sizin kâr yollarınızı, ticari faaliyet yollarınızı tıkıyor. Kazancınız 100 liradan 10 liraya düşüyor. Somut bir zararın varlığı ortada. Mülkiyet hakkı sizde de olsa engellenmesi söz konusu değil. Nitekim kanunlarla bunu açıkça ortaya koyuyor.”
 </p>
 <p>
  <strong>
   Dava pazartesi günü açılıyor
  </strong>
 </p>
 <p>
  Taşbaş, Bank Asya kararının durdurulması için pazartesi günü her bir ortak için idari mahkemeye müracaat edeceklerini söylüyor. Yürütmenin durdurulması, bankanın fonun idaresinden çıkarak tekrar ortakların idari tasarrufuna terk edilmesi ve önceki yönetimin ihdas edilmesi anlamına geliyor. İdare mahkemesinin hukuksuzluğu tamir etmemesi hâlindeyse bankanın ortakları pes etmeyecek ve bütün iç hukuk kanallarını işletecekler. Bu esnada kararda dahli bulunan herkes hakkında ceza davaları da açılacak. Hiçbirinden sonuç alınamaması hâlinde, “en son sığınak” olarak Avrupa İnsan Hakları Mahkemesi’ne (AİHM) dava açılacak. İş bu noktaya geldiğinde, Türkiye’nin banka ortaklarına yüklü miktarda tazminat ödemesi söz konusu olacak.
 </p>
 <p>
  AİHM’nin benzeri davalarda genelde mülkiyet hakkını gözeterek gasp edenlerin aleyhine hüküm verdiği biliniyor. Türkiye daha evvel Kent Bank davasında, bankanın mağdur eski sahibi Süzer’e 4,2 milyar lira ödemeye mahkûm edilmişti. Avukata göre Bank Asya’ya siyasi operasyonun devlete maliyeti ise bundan çok daha büyük olabilir. Kent Bank’ın aktiflerinin yaklaşık 10 katı daha fazla büyüklüğe sahip Bank Asya davasında, tazminatın miktarı da 40 milyar lirayı bulabilir. Ancak ortaklar işin bu noktaya ulaşmasını istemiyor. Zaten Türkiye’nin uluslararası itibarı böylesine hasar görmüşken, bu davadan dolayı imajının daha da bozulmasını istemiyorlar. Taşbaş, en büyük temennilerinin, o kerteye ulaşmadan iç hukuk yollarında bir çözümün bulunması olduğunun altını çiziyor.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/bank-asyayi-yine-batiramadilar_551191), [web.archive.org (arşiv bağlantısı)](http://web.archive.org/web/20150720133048/http://www.aksiyon.com.tr/dosyalar/bank-asyayi-yine-batiramadilar_551191)
