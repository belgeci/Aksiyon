# Ulaşımın direksiyonuna teknoloji oturuyor

*İbrahim Türkmen 2015.06.02*

<div class="pNewsDetailMainContent ctx_content" itemprop="articleBody">
 <p>
  Teknoloji ve ulaşımın çevre üzerindeki etkileri, bu yılki Uluslararası Taşımacılık Forumu’nun (ITF) ana gündem maddeleriydi. SEKTÖRÜN Davos’u dense bu organizasyon için, abartı olmaz.
 </p>
 <p>
  Taşımacılık, genel anlamıyla ulaşım, ‘A noktasından B noktasına ulaşmak’ olarak tanımlansa da özellikle çevreye dair endişeler ve teknolojinin araçlara daha fazla tatbiki sayesinde bugün daha karmaşık bir anlam taşır hâle geldi. İsveç’te ulaşımın birleştirilmesi ve paylaşılması adına devrim gibi bir yeniliğe imza atan UbiGO’nun yöneticisi Hans Arby’nin işaret ettiği gibi, şimdiye dek avantajlar (havuç) ve düzenlemeler (sopa) ile idare edilen sektör, küresel anlamda bir itici faktöre daha sahip oldu: Teknoloji...
 </p>
 <p>
  Teknoloji ve ulaşımın çevre üzerindeki etkileri, bu yılki Uluslararası Taşımacılık Forumu’nun (ITF) ana gündemiydi. Alanının Davos’u dense bu organizasyon için abartı olmaz. 57 ülkenin üye olduğu ITF’ye bu yıl ulaştırma bakanları ya bizzat katıldı ya da yardımcılarını gönderdi. Dünyanın bu alanda faaliyet gösteren hemen bütün firma ve teşkilatlarının üst düzey temsilcileri de Leipzig’deki (Almanya) organizasyonda yer aldılar. Ulaştırma alanında büyük projeler yürüten Türkiye’nin beklenenin altında katılım göstermesi dikkat çekti. Seçim öncesi ‘Merkez Türkiye’ gibi iddialı bir lojistik ve taşımacılık vaadinde bulunan CHP de yoktu.
 </p>
 <p>
  “Daha birleşik bir dünya için hareketlilik” sloganı altında toplanan ITF’nin özellikle ele aldığı konular arasında teknolojinin ulaşımda giderek artan rolü, en fazla ilgi çekenlerden biri oldu. Özellikle kendi kendine giden araçlar ve elektrikli arabalar, üzerinde en çok tartışmanın döndüğü gelişmelerdi.
 </p>
 <p>
  Google Kamu Politikası Birimi Başkanı Sarah Hunter’ın tanıttığı sürücüsüz araç, insanlığı bekleyen geleceği göz önüne seriyor. Kör veya sakat olmak bile bu arabayı sürmek için engel değil. Komut verebilecek durumda olan herkes, sadece nereye gitmek istediğini aracın gelişmiş navigasyon sistemine tanımlayarak istediği yere gidebiliyor. Gerek Google gibi bu alandaki öncü firmaların, gerek söz konusu inisiyatifleri destekleyen kurumların şikâyet ettiği başlıca konu, hükümetlerin ilgili düzenlemeleri yerine getirmekte yeterince cevval olmaması. ITF Genel Sekreteri Jose Viegas, bu konuda hükümetlerin şirketleri oldukça geriden takip ettiğini belirtiyor.
 </p>
 <p>
  Aslında hükümetlerin bu konuda oldukça istekli olmaları ve acil davranmaları gerekir diyen çok fazla uzman var. Hunter, bu konuda araba kazalarını örnek gösteriyor ve kazaların yüzde 90’ının insan hatasından, özellikle de dikkat dağılmasından kaynaklandığını anlatıyor. Kendi kendine giden arabaların ise böyle bir sorununun bulunmadığını savunuyor. Bu araçlar için yol kenarından geçen cadı pelerinli ve başında pembe bir kukuleta taşıyan adam ile bir ağaç arasında fark yok. İkisini de aynı şekilde sadece bir nesne olarak telakki ediyor aracın sensörleri. Kavşaklarda hız düşürüyorlar ve ışıklarda mutlaka duruyorlar.
 </p>
 <p>
  ITF’nin katlımcılarından Avustralya Başbakan Yardımcısı Warren Truss oldukça emin bir şekilde gelecek neslin büyük bir çoğunlukla sürücüsüz elektrikli araçlar kullanacağından bahsediyor. Bunun gerçekleşmesi bu nesil için mümkün olmayabilir gibi bir anlamı var bu sözün. Regülasyonların gecikmesi bir yana, teknoloji de henüz tam anlamıyla gelişmiş değil. Mesela, elektrikli araçların üretim maliyetleri hâlâ çok yüksek. Bataryalar ortalama 250 kilometre yol gitmeye izin veriyor ve yeniden şarj olmaları uzun vakit alıyor. Bataryaların süre ve dayanıklılığını artırıp ağırlığını düşürmek için şu an, dünyanın en hafif ve en sert maddesi olan gratenin kullanımı üzerine araştırmalar yoğunlaşsa da bu materyalin çok zor şartlarda ve az miktarlarda üretilebiliyor olmasına karşı nasıl bir çözüm bulunabileceği henüz netleşmiş değil.
 </p>
 <p>
  <strong>
   ÇEVREYİ KURTARMAK
  </strong>
 </p>
 <p>
  Bugün doğaya salınan karbondioksitin (CO2) yaklaşık dörtte birinden araçlar mesul. Uluslararası Enerji Ajansı’nın (IEA) tahminlerine göre 1990’dan 2012’ye gelene kadar taşıtların CO2 emisyonu yıllık ortalama yüzde 2 artış göstermiş. Üstelik ekonomik gelişmeye paralel olarak özellikle son yıllarda bu oran daha da yükseliyor. Akaryakıtı enerjiye çeviren motorlar yanan gazı egzoz ile dışarıya atarken, çevreye büyük bir hasar veriyor. Elektrikli araçların bu tahribatı önleyici bir rolü olacağı beklentisi hâkim.
 </p>
 <p>
  IEA’dan Alex Körner, OECD ülkeleri ve OECD dışındakiler arasında yakıt etkinliği üzerinde önemli farklar bulunduğunu, OECD’nin özellikle gelişmiş üyelerinin son dönemlerde bu alanda kayda değer ilerleme kaydettiğinin altını çiziyor. Buna rağmen dünya ortalamalarına bakıldığında son 5 yılda yatay bir eğri görülüyor. Küresel Yakıt Ekonomisi İnisiyatifi (GFEI) İcracı Müdürü Sheila Watson, bu konuda 2015 yılı içinde ciddi adımların atılacağından ümitli. ITF’ye video mesajla bağlanan BM Genel Sekreteri Ban Ki-moon’un da gündemi bu konuydu. Ban, bütün devletlere küresel iklim değişikliğine karşı mücadelelerini artırmaları yolunda bir çağrıda bulundu. Bu çağrıya paralel olarak, katılımcı bakanların ortak deklarasyonunun ana omurgalarından birini çevre duyarlılığı teşkil etti. Meselenin hassasiyetini kavradıklarını bildiren bakanlar, teknolojinin önünün açılmasına dair heveslerini de ifade ettiler.
 </p>
 <p>
  Bu söylemlerinin beylik sözler olup olmadığını zaman gösterecek, ama ITF Genel Sekreteri’ne göre bu hususta iyimser olmak için yeterli sebep var. Sadece hükümetlerin cesur ve kararlı olmaları gerekiyor.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/ulasimin-direksiyonuna-teknoloji-oturuyor_551091), [web.archive.org (arşiv bağlantısı)](http://web.archive.org/web/20151217140108/http://www.aksiyon.com.tr/ekonomi/ulasimin-direksiyonuna-teknoloji-oturuyor_551091)
