# Ekonomi beklemede

*İbrahim Türkmen 2015.11.09*

<div class="pNewsDetailMainContent ctx_content" itemprop="articleBody">
 <p>
  Seçimlerden yeniden tek parti iktidarının çıkması, ekonominin üstündeki siyasi belirsizliği BİR ölçüde dağıttı. Ancak riskler hâlâ devam ediyor
 </p>
 <p>
  1 Kasım akşamı, televizyonlar genel seçim sonuçlarına dair en güncel verileri izleyenleriyle paylaşırken, sadece muhalifler değil, iktidar partisinin destekçileri bile ekrandaki rakamlara inanamıyordu. AK Parti’nin bu denli yüksek bir oy kazanarak kuvvetli bir tek parti iktidarını yeniden kuracağını kimse beklemiyordu. Anketlerin hiçbiri böyle bir zaferi öngörememişti. Piyasalar ve ekonomistler de.
 </p>
 <p>
  İhtimali hesaplanamayacak denli küçük, ama gerçekleştiğinde bütün sistemi altüst edebilecek büyüklükte gelişmeleri, Nassim Taleb “Siyah Kuğu” olarak adlandırır. Bu kavramı çok satanlar listesine giren kitabının da ismi yapan Taleb, önceden tahmin edilemeyen ve devasa değişimlere yol açan hadiselerin genelde geriye bakılarak basit açıklamalarla izah edilebildiğini de söyler. Seçim sonuçları için de benzeri açıklamalar gecikmedi. Analistler, bir çırpıda, daha önce akıllarına gelmeyen onlarca sebep sayıverdi AK Parti’nin zaferi için.
 </p>
 <p>
  Yeniden bir tek parti iktidarının kurulacağı anlaşılınca, ekonominin bundan sonra nasıl bir yol izleyeceği hakkındaki tartışmalar tekrar alevlendi. Gelecek 4 yıl içinde bir daha genel seçim olmayacak. Sonuçta, ülkeyi olumsuz etkileyen siyasi belirsizlikler önemli ölçüde azaldı. Ne var ki, Türkiye’yi bekleyen sorunlar hâlâ yerli yerinde duruyor ve sadece siyasi tablonun netleşmesi, bu ciddi sorunları aşmak için yeterli olmayabilir.
 </p>
 <p>
  <strong>
   Manzara-i umumiye
  </strong>
 </p>
 <p>
  Türkiye dünyanın en hızlı büyüyen ekonomileri arasındayken, son birkaç yıldır uzun dönemli potansiyelinin bile altında bir performans sergiliyor. O kadar ki, eğer yeniden bir toparlanma gerçekleştiremezse dünyanın en büyük 20 ekonomisi arasındaki yerini kaybetmesi işten bile değil. Yıllık yüzde 3’ü ancak bulan büyümeyle, işsizlik de kötüleşecek.
 </p>
 <p>
  Liranın hızlı değer kaybı işin bir başka boyutu. Dolar son aylarda lira karşısında rekor yüksek seviyelere yükselmişti. Seçim sonrası bir nebze toparlanma yaşansa da, Fed ve Çin kaynaklı kaygılarla hâlâ yukarı yönlü eğilimini koruyor. Tüketici güven endeksi küresel krizin ilk yıllarındaki seviyelerinde. İşsizlik yüzde 11 dolaylarında ve cari açık son dönemdeki iyileşmeye rağmen hâlâ alarm seviyesinin epey üzerinde seyrediyor. Yabancıların doğrudan yatırımları zaten düşmüştü. Artık portföy yatırımları amaçlı sermaye girişlerinde bile bir ciddi gerileme söz konusu. Tasarruf açığını kapatmak zorlaşırken cari açığın finansman kalitesi de zayıflıyor.
 </p>
 <p>
  Dolardaki yükseliş, kriz endişelerini körüklerken tüketim harcamalarının kısılmasına yol açıyor. Neticede üretim daralırken, bu durum ticaret kısmında kendini durgunluk ve giderek daha acı hissedilen bir nakit sıkıntısı olarak gösteriyor. Son aylarda, kendi kendini tetikleyen bir kriz tehlikesi yükselişteydi. Bu şartlara, çoğunluğu Türkiye’nin doğrudan kontrolünde olmayan Ortadoğu’daki çalkantılar ve küresel ekonomik sıkıntılar gibi dışsal sorunlar ve artan terör eylemleri eklenince, ekonomi için sıkıntının şiddeti büyüyor.
 </p>
 <p>
  Ana hatlarıyla, AK Parti’nin 2002 yılında ilk defa tek parti hükümeti kurduğu dönemi çağrıştıran bir tablo mevcut ve yeni hükümetin yeni bir hikâyeyle ilk defada olduğu gibi bir heyecan dalgası oluşturmayı başarıp başaramayacağı merak konusu. Üretici ve tüketiciler, nakit sıkışıklığını aşmaya yönelik bazı acil tedbirler alınmasını bekliyor. Yatırımların artırılmasına yönelik adımlar atılması da, yeni hükümetten beklentiler arasında.
 </p>
 <p>
  Para politikası meselesi bir diğer nokta. Nisan ayında görev süresi sona erecek Merkez Bankası Başkanı Erdem Başçı’nın çok radikal adımlar atması kolay değil. En son geçen hafta içinde “Türkiye’de Dengeli Büyüme Görünümü” üzerine bir sunum veren Başçı, sıkı para politikasının sürdürüleceğini açıkça ifade etti. Bu da yüksek faiz ve sıkı likiditenin habercisi. Aslında enflasyon hedeflemesi için zaten kaçınılmaz politikalar olmasına rağmen, Merkez’in itibarı ve yeni hükümetin baskıları dikkate alınınca, bu ideale ne kadar bağlı kalabileceği bir soru işareti.
 </p>
 <p>
  Fed’in kararı hâlâ çok yakından takip ediliyor. Başkan Janet Yellen’ın aralık’ta artırım gelebilir mesajının üstüne cuma günü gelen sürpriz derecede olumlu işsizlik ve tarım dışı istihdam verileri gelecek ay faiz artırım ihtimalini yüzde 70’e çıkardı. Başçı, daha önceden, Fed kararına bağlı olarak kendilerinin de faiz artırabileceklerini duyurmuştu. Amerikan faizlerinin artmasını takiben yaşanacak ve ciddi boyutlara ulaşacağı beklenen fon çıkışlarını engellemek için böyle bir hamle kaçınılmaz duruyor. Yine de, partinin önde gelen isimleri, daha şimdiden faiz indirimi çağrılarını başlattı bile.
 </p>
 <p>
  AK Parti’nin kısa vadeli toparlanma tedbirleri kaynak isteyen adımlar. Öte yandan,  iktidar partisinden sözüne itibar edilen herhangi biri, kısa vadede sonuç alınamayacak yapısal reformlara dair bir söz vermiyor.
 </p>
 <p>
  <strong>
   Hukuk ve itibar
  </strong>
 </p>
 <p>
  Yapısal reformlar kadar dillere pelesenk olmuş çok az ifade var ama bir açıdan bu kavramın tam olarak neye tekabül ettiğini bilen az. Yapısal reformlarla, artık doğal sınırlarına ulaşmış ekonomiyi daha büyük bir potansiyele kavuşturacak, onu dışsal şoklara karşı daha korunaklı hâle getirecek ve verimini artıracak adımlar kastediliyor. AB’nin ilerleme raporları acil ihtiyaç duyulan yapısal reformlar için bir kılavuz kabul edilebilir.
 </p>
 <p>
  2001 sonrasında, mali disiplin ve bankacılık sektörüne yönelik reformlar başarıldı ama hükümetler daha köklü meselelerde ayak sürüdü. Bugünkü şartlar altında, en öncelikli yapısal reformların başında, hukukun üstünlüğü ve yargı bağımsızlığı geliyor. Son birkaç yıl içinde dış fon akışının azalmasında, yabancı yatırımların nazlanmasında en önemli sebep bu. Medyaya yönelik baskıların durması bu bağlamda önem arz ediyor. Cumhurbaşkanı ve hükümet, iktidarlarını sağlama almak adına, muhalif sesleri susturmayı bir başarı olarak görebilir ama günün sonunda, bu adımların yatırımcıları ürküterek bütün ülkeye zarar vereceğini de hesaba katmak durumundalar. Ezberciliğe dayalı mevcut eğitim sisteminin inovasyon temelli bir anlayışla, gelişmiş ülkelerin standartları baz alınarak ıslah edilmesi de öncelikler arasına alınmalı. Vergi sisteminde, işgücü piyasasında, azınlık hakları ve insan hakları konularında ve çevre duyarlılığı gibi alanlarda da Türkiye’nin katedeceği hâlâ çok uzun mesafeler mevcut.
 </p>
 <p>
  Bütün bu reformların bugüne dek aksaması için pek çok sebep gösterilebilir. Ama, bunların arasında, AB’nin Türkiye’nin üyeliğine karşı geliştirdiği tavır özellikle anılmaya değer. AB, Türkiye’yi dışlayıp hesapta olmayan engellerle süreci yavaşlattı ve bu tutum sadece bizi Kopenhag Kriterleri’nden uzaklaştırmakla kalmadı, bugünkü otoriterleşmenin en belirgin sebeplerinden biri olarak tarihteki yerini aldı. Erdoğan, AB’nin engellemelerine ve minder dışı güreşine karşı, “Ankara Kriterleri’yle yolumuza devam ederiz.” tiradıyla isyan ediyordu. Kamuoyundan da büyük destek buluyordu. Bugün gelinen noktada, Erdoğan’ın Ankara Kriterleri’nden kastının, çok da hayal ettiğimiz ve arzuladığımız gibi olmadığını öğrendik.
 </p>
 <p>
  Siyasi belirsizlik bir nebze dağılmış da olsa, riskler tamamen ortadan kalkmış değil. Gelecek günlerde başkanlık sistemi tartışmalarıyla yatırımcıların zihninin yeniden bulandığını, gerilimlerin arttığını görebiliriz. Terör olayları artarsa, bunun da riskleri tırmandırması kaçınılmaz. Şu an yeni kabinede ekonominin Ali Babacan gibi nispeten daha rasyonel ve soğukkanlı bir isme mi, yoksa Berat Albayrak gibi Erdoğan’ın has dairesinden birine mi tevdi edileceği, kabinenin genel yapısının nasıl oluşacağı gibi konular da ayrı bir endişe kaynağı olarak öne çıkıyor.
 </p>
 <p>
  Bundan sonra ne olacağına dair iyimser ve kötümser yorumlar havada uçuşuyor. Türkiye gerçekten yeniden bir model ülke olma yoluna mı dönecek, yoksa kutuplaşmanın daha da arttığını mı göreceğiz. Bu sorunun cevabı ile ‘Erdoğan mı yoksa Davutoğlu mu yeni hükümetin iplerini elinde tutacak?’ sorusunun cevabı aynı. Kuğunun rengini de aynı cevap belirleyecek.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/ekonomi-beklemede_552913), [web.archive.org (arşiv bağlantısı)](http://web.archive.org/web/20151112135730/http://www.aksiyon.com.tr:80/dosyalar/ekonomi-beklemede_552913)
