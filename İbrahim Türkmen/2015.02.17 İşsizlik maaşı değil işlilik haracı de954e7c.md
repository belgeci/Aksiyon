# İşsizlik maaşı değil işlilik haracı

*İbrahim Türkmen 2015.02.17*

<div class="pNewsDetailMainContent" itemprop="articleBody">
 <p>
  Zor zamanda rahatlık sağlasın diye ihdas edilen işsizlik sigortası, zorunlu vergiye dönüştü. İşçi, fondan vazgeçemiyor, yararlanamıyor, parasını da geri alamıyor.
 </p>
 <p>
  İşsizlik maaşı meselesi ilk uygulamaya girdiği 2010 yılından bu yana sürekli tartışmaların odağında yer aldı. Çalışanların işlerini kaybetmeleri hâlinde geçici süre bir rahatlık sağlama amacıyla getirilen sistem, ağır hak ediş şartları yüzünden verimsiz bir mekanizma hâline geldi. Üstelik asıl amacı yerine Hazine’ye borç veren büyük bir fon hâline dönüşmesi ve daha sonra doğrudan kamu yatırımlarının finansmanı için değerlendirilmeye başlaması, tartışmaları daha da alevlendirdi.
 </p>
 <p>
  Hükümetin, Kıdem Tazminat Fonu kurma niyetinin yeni bir kaynak imkânı oluşturmaya matuf olduğunu dile getirenler, işsizlik sigortası fonunun da şimdiye dek asıl amacı dışında kullanıldığına işaret ediyor. Gerçekten de, 90 milyar liraya yakın bir para toplayan fondan işsizlere bugüne dek 9 milyar lira bile verilmedi. Paranın hemen hemen yüzde 90’ı Hazine iç borçlanma enstrümanlarında ve mevduatta değerlendiriliyor. Kıdem Tazminat Fonu’ndaki kesintinin işsizlik fonundakinden bir iki kat daha fazla olması planlandığı göz önünde tutulursa, hükümetin iştahı daha iyi anlaşılabilir.
 </p>
 <p>
  <strong>
   1) İşsizlik maaşını kimler alabilir?
  </strong>
  <br>
   İşten ancak belli gerekçelerle çıkarılmaları hâlinde çalışanlara geçici bir süre tahsis edilen, temel ihtiyaçlarını karşılamaya yetecek miktarda ödeneğe işsizlik maaşı deniyor. Bu fonda paranın kaynağı, işçilerin brüt maaşlarından kesilen yüzde 1 işçi payı ile yüzde 2 işveren payı, ayrıca yüzde 1 devlet katkısıdır. Kendi rızasıyla veya başka bir iş aramak için işten ayrılanlar, işsizlik maaşına hak kazanamaz. Ancak, işverenin hakareti, haksız fiil, taciz, maaşların aksaması vesaire gibi gerekçelere istinaden işyeriyle irtibatını kesenler, bu maaşı alabilir. Süreli iş akdi yapanlar, sözleşmede belirlenen sürenin dolması hâlinde işsizlik ödeneği alabilirler. Maaşın işlemeye başlaması için, ayrıldıktan sonraki 30 gün içinde İŞKUR’a yeni iş aradığınıza dair kayıt yaptırmalısınız.
  </br>
 </p>
 <p>
  <strong>
   2) Ne kadar çalışmak gerekiyor?
  </strong>
  <br>
   Öncelikle işin kaybedildiği tarihten önceki 120 gün boyunca primlerinin hiç aksamadan ödenmiş olması gerekiyor. Bundan başka, eğer geriye dönük 3 yıl içinde primleri 600 gün ödenmişse, o işçi yeni iş bulana kadar en fazla 6 ay işsizlik maaşı alabilir. 900 gün için primleri ödenenler bu ödenekten maksimum 8 ay faydalanabilir. Şayet, sigortası son üç yıl içinde 1080 gün ve daha fazla yatmışsa, işsiz kalan kişi azami 10 ay boyunca maaş alabilir.
  </br>
 </p>
 <p>
  <strong>
   3) Maaş ne kadar?
  </strong>
  <br>
   Alacağınız para, en son çalıştığınız 4 ay boyunca kazandığınız aylık brüt ücretin yüzde 40’ıdır. Yine de ödenek, 16 yaşından büyükler için ilan edilen brüt asgari ücretin yüzde 80’ininden fazla olamaz. Bu ödenekten ayrıca damga vergisi kesilecek. Yani ayrıldığınız yerdeki maaşınız ister 2 bin 500 lira isterse de 10 bin lira olsun, alacağınız işsizlik parası 955 lira civarında olacaktır.
  </br>
 </p>
 <p>
  <strong>
   4) İşsizken sağlık hizmetlerinden de faydalanmak mümkün mü?
  </strong>
  <br>
   Eğer sigortalıysanız, evet. Bakmakla yükümlü olduğunuz birinci derece akrabalar da aynı şekilde istifade ediyor. Çünkü, İŞKUR bu süre zarfında sizin adınıza Sosyal Güvenlik Kurumu’na Genel Sağlık Sigortası primlerini ödüyor. Ancak maalesef, her şeyin bilgisayar ortamında yürütüldüğü elektronik devlet, sağlık hizmetlerinden faydalanabilmeniz için sizden her 100 günde bir hâlâ işsizlik maaşı aldığınızı bizzat SGK’ya beyan etmenizi istiyor. Beyan üzerine tekrar sağlık hizmetiniz aktif hâle geliyor.
  </br>
 </p>
 <p>
  <strong>
   5) Fonda ne kadar para var?
  </strong>
  <br/>
  Ser&amp;Berker Bağımsız Denetim ve Yeminli Mali Müşavirlik A.Ş. tarafından en son 2014 yılı ilk yarısı için gerçekleştirilen denetim raporuna göre, haziran ayı sonu itibariyle fondaki varlıklar 87,85 milyar liraydı. Bu rakamın 17,2 milyar lirasını nakit, nakit benzeri ve kısa vadeli alacaklar gibi kalemlerden oluşan dönen varlıklar, geri kalan 70,6 milyar lirasını da daha uzun vadeli alacakları içeren duran varlıklar oluşturuyordu. 2013 yılı sonuna göre yaklaşık 5,2 milyar liralık bir artışı gösteren bu rakam, aynı düzeyde bir artış eğiliminin bulunduğu varsayılırsa, 2014 yılı bittiğinde takriben 93 milyar liralık bir varlık oluştuğunu gösteriyor.
 </p>
 <p>
  Yine aynı rapora göre, fona aktarılan işçi ve işveren payları, geçen yılın ilk yarısında 3,18 milyar liraydı. Bunun üçte birine tekabül eden 1,06 milyar lira da devlet katkısı olarak geldi. Fon, yılın ilk altı ayında faiz gelirlerinden 3,3 milyar lira daha kazandı. Sair yan gelirler ile birlikte, sadece yarım yıl içinde 7,7 milyar liralık faaliyet geliri elde etmeyi bildi. Bu da mevcut durumda yıllık gelirin 15 milyar lirayı aştığı anlamına geliyor.
 </p>
 <p>
  <strong>
   6) Maaşın tahsisi kolay mı?
  </strong>
  <br/>
  İşsizlik ödeneklerinde artan bir temayül olmakla birlikte Türkiye hâlâ işsizlik maaşı tahsisi için mevcut kurallar dikkate alındığında OECD ülkeleri içindeki en sert sisteme sahip ülke olarak öne çıkıyor. Herkes maaşından zorunlu kesintilerle bu fona katkıda bulunsa da, her işsiz kalan ödenek alamıyor. İstifade süreleri genellikle yetersiz bulunuyor. 120 gün kesintisiz sigorta yatırılmış olması şartı büyük bir engel görülüyor. Hükümetçe yılbaşında açıklanan dönüşüm programında bu şartların esnetilmesi ve işsizlik maaşlarının daha kolay erişilebilir hâle getirilmesine dair tedbirler, üstü kapalı da olsa yer alıyordu.
 </p>
 <p>
  En son 2014 yılı Aralık ayı için İŞKUR’un sitesinde paylaşılan verilere göre, işsizlik maaşı için başvuruda bulunan kişi sayısı 889 bin 795 bine ulaştı. Bu rakam 2011 yılındaki 441 bin 328 kişiye göre iki katından fazla bir artışa işaret ediyor. Geçen yıl başvuranların sadece 439 bin 10’u işsizlik ödeneği almaya hak kazandı. İşsizlik ödeneği hak eden kişi sayısı 2013 yılı Aralık ayına göre yüzde 21,18 artarken, bir önceki aya kıyaslandığında ise artış oranı yüzde 15,51 oldu.
 </p>
 <p>
  <strong>
   7) Biriken para ne yapılıyor?
  </strong>
  <br/>
  Bu paranın yüzde 9 gibi küçük bir kısmı işsizlik maaşı olarak ödeniyor. Şu ana dek işçilere aktarılan ödeneklerin toplam miktarı 8 milyar liranın biraz üstünde. Paranın büyük bir kısmı, tahvillerde ve bankalarda mevduat hesaplarında nemalandırılıyor. Mesela 2014 Haziran sonu itibariyle kuponlu tahvillerdeki paranın miktarı 58,7 milyar liraydı.
 </p>
 <p>
  Kanun mucibince, bir önceki yıl toplanan primlerin yüzde 30’una kadarının, ülkenin istihdam kapasitesinin artırılması, çalışanların vasıflarını yükselterek işsizlik riskinin düşürülmesi, istihdamı koruyucu tedbirler geliştirilmesi, işe yerleştirme ve danışmanlık hizmetleri temin edilmesi ve işgücü piyasası araştırma ve planlama çalışmaları yürütülmesi gibi amaçlar için kullanılabileceği öngörülüyor. Ne var ki bu tahsisat yapılmıyor. Bununla ilgili bir strateji de geliştirilmiş değil.
 </p>
 <p>
  <strong>
   8) Kamuya kaynak aktarılıyor mu?
  </strong>
  <br/>
  2009 tarihli, 5921 sayılı kanun, fonda biriken paranın nema gelirlerinden bütçeye pay aktarılmasını mümkün kılan yasal değişiklikler getirmişti. Mesela kanun, başta Güneydoğu Anadolu Projesi (GAP) olmak üzere kalkınma ve sosyal gelişmeye yönelik altyapı yatırımlarında kullandırılmak için, fonun nema gelirlerinden dörtte üçünün 2009 ve 2010 yıllarında, dörtte birinin de müteakip iki yıl boyunca bütçeye gelir kaydedileceğini tespit ediyordu. Hazine’ye aktarılan tutarların miktarı geçen yılın haziran sonu itibarıyla 11,5 milyar liraydı. Bu paranın fona nasıl iade edileceği ise meçhul. Dahası, konu hükümetin gündeminde bile değil.
 </p>
 <p>
  Kaynak aktarımını vergi hukuku açısından sorunlu bulanlar var. Sigorta amaçlı toplanan bir fona ilişmek özel mülke el koymakla eş tutuluyor. Hükümet ise bu paranın vergilerde olduğu gibi bir havuz mantığıyla değerlendirilebileceğini savunuyor. Maliye Bakanı Mehmet Şimşek, 2011 yılında, geçici kaydıyla çıkarılıp daha sonra kalıcı hâle getirilen deprem vergilerinin sağlık hizmetleri ve duble yolların finansmanında kullanıldığını açıklamıştı.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/issizlik-maasi-degil-islilik-haraci_549052), [web.archive.org (arşiv bağlantısı)](http://web.archive.org/web/20150704225912/http://www.aksiyon.com.tr/dosyalar/issizlik-maasi-degil-islilik-haraci_549052)
