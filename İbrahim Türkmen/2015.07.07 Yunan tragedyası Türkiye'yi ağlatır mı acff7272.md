# Yunan tragedyası Türkiye'yi ağlatır mı?

*İbrahim Türkmen 2015.07.07*

<div class="pNewsDetailMainContent ctx_content" itemprop="articleBody">
 <blockquote>
  <p>
   Türkiye ile yunanistan arasındaki ticaret hacmi küçük. ama eğer sorun Euro’ya sirayet ederse türkiye için riskler artabilir
  </p>
 </blockquote>
 <p>
  Beş yıllık krizin zirvesini yaşayan Yunanistan’daki gelişmeler son hafta baş döndüren bir trafiğe sahne oldu. Yunanistan sorunu Avrupa Komisyonu, IMF, Yunanistan’ın liderleri, Amerika ve Rusya arasında geçen, karışık bir ilişkiler yumağına benziyordu. Son gelinen noktada, Yunanistan resmen iflasın eşiğinde, hükümet düşme tehlikesi altında, bankaların önünde uzun kuyruklar oluşmuş ve halkta bir bezginlik ve bedbinlik hissi hâkim. Borçların çevrilebilmesi ihtimali neredeyse kalmamış durumda ve Yunanistan’ın 1996 yılından beri içinde yer aldığı birliği terk etme senaryoları hiç olmadığı kadar çok dillendiriliyor.
 </p>
 <p>
  Türkiye, düşük profilli bir takiple seyretmeyi tercih etti bu hengameyi. Yunanistan’ın ekonomik çalkantılarının Türkiye üzerindeki doğrudan etkilerinin sınırlı kalacağı beklentilerinin bu görece ilgisizlikte rol oynadığını söyleyebiliriz. Bunun yanında Türkiye’nin koalisyon ve Meclis Başkanlığı seçimleri gölgesinde boğuştuğu siyasi belirsizliklerin, Yunanistan konusunun hak ettiği ölçüde tartışılmasını engellediği muhakkak.
 </p>
 <p>
  Bir çözüm hakkında olumlu beklentiler düşük olsa da, krizin akıbetinin nereye ulaşacağını bugün net olarak kestirmek zor. Ancak yine de Türkiye’nin, komşusunun içinden geçtiği bu badireden nasıl etkileneceği hakkında kafa yorabiliriz.
 </p>
 <p>
  Genel kanaat, Yunanistan’daki sıkıntıların Türkiye ekonomisi üzerine etkilerinin sınırlı olacağı yönünde. Mesela Maliye Bakanı Mehmet Şimşek, hükümet kanadından bu görüşü dile getiren isimlerin başında geliyor. Şimşek’e göre asıl sarsıntı Yunanistan’ın Euro bölgesinden çıkması hâlinde hissedilecektir. Bunun ise gerçekleşmesini düşük bir ihtimal olarak görüyor bakan.
 </p>
 <p>
  İhracatçılar nasıl değerlendiriyor? Yılın ilk 5 ayında geçen yılın aynı dönemine göre Yunanistan pazarında yüzde 19’luk bir kayıp yaşandığını rakamlar gösteriyor. Bu gerilemenin derinleşerek süreceği uzak bir ihtimal değil. İki ülkenin yıllık toplam ticaret hacimleri 5,6 milyar dolar mertebesinde bulunsa da, Türkiye’nin 2014 itibarıyla bu ülkeye bütün satışları sadece 1,5 milyar dolar civarındaydı. Yani toplam dış satımı içinde bu ülkenin hissesi yüzde 1’i ancak buluyordu. Türkiye İhracatçılar Meclisi’nin verilerine göre, bu ülkeye yaptığımız satışlarda en yüksek pay kimyevi maddeler sektörüne ait. Kimyasalların satışından kazandığımız para 2014 yılında 402 milyon dolar idi. İkinci elektrik/elektronik 166 milyon dolarlık bir hacme sahipken, onu 156 milyon dolar ile çelik endüstrisi takip etti.
 </p>
 <p>
  Demir çelik sektörünün Yunanistan pazarındaki daralmadan dolayı kayıpları, mesela, bu yılın ilk beş ayında yüzde 43 oldu. Bir başka önemli sektör olan hazır giyimin toplam ihracat gelirleri içinde Yunanistan’dan kazandıklarının payı binde 7 gibi oldukça küçük bir orana sahip olsa da, sektör, komşudaki gelişmelerden tedirgin. TGSD Başkanı Şeref Fayat sektördeki bu daralmanın ihmal edilebilir boyutta olduğunu kaydetmekle beraber, asıl riskin Yunanistan’ın Euro bölgesini terk etmesi hâlinde baş göstereceğinin altını çiziyor. Gerçekten de, dağılma süreci olarak anlaşılabilecek bir gelişme Avrupa’nın para biriminin hızla değer kaybetmesine yol açacaktır. Bu da Türkiye’nin en büyük ihracat pazarı Avrupa’dan büyük gelir kayıplarına uğrayacağı anlamına geliyor.
 </p>
 <p>
  Yunanistan’ın perakende sektöründe faaliyet gösteren Türk menşeli firma sayısı çok değildi ancak mevcutlar da sıkıntılı dönemi ihtiyatla atlatmayı tercih etti. BMD Başkanı Sami Kariyo Türk markalarının bu ülkede zaten az sayıdaki mağazalarının tamamını kapattığını belirtiyor ve bu durumdan çıkarılabilecek çok önemli iki ders olduğunu savunuyor. Bu derslerin ilki, ülkenin sanayi ve genel olarak üretim odaklı bir ekonomi modelinden asla taviz vermemesi. Diğeriyse, yetkinlik sahalarını artırmak. Ya da tabiri caizse yumurtaları farklı sepetlere koymak. “Yunanistan bugüne kadar turizm ve gemicilik alanında kendini geliştirdi. Ancak kriz zamanı bu iki alana sıkıştığında ülke ciddi sorunlarla karşı karşıya kaldı. Türkiye olarak hiçbir zaman bu tehlikeye kapı aralamamamız, üretim ve yetkinliklerimizi çoğaltmamız gerekir.” yorumunda bulunuyor Kariyo.
 </p>
 <p>
  Bir yazılı açıklamayla yorumunu paylaşmayı tercih eden TASD Başkanı Hüseyin Çetin, ödeme sıkıntılarına dikkat çekiyor. “Şu anda üreticilerimize vadeli alım teklifi yapıyorlar. Ancak yüksek ödeme riski nedeniyle firmalarımız buna yaşanmıyor.” diyen Çetin’e göre, bunun başlıca sebebi Yunan bankalarına kimsenin güveninin kalmamış olması.
 </p>
 <p>
  ASIL KAPIŞMA TURİZMDE
 </p>
 <p>
  Yunanistan ekonomisindeki gelişmelerin Türkiye’ye doğrudan etkisinin görülebileceği asıl alan, turizm sektöründe. Lira hızla değer kaybetmesine rağmen, Türkiye bu yıl turist sayısında da, gelirlerinde de büyük düşüşler yaşadı. Bunda Rusya’dan gelen ziyaretçi sayısında, bu ülkedeki ekonomik kriz yüzünden baş gösteren tasarruf eğiliminin etkisi büyük oldu. Avrupa’daki krizin aşılamaması bu bölgeden talepte durulmayı tetikledi. Öte yandan, Türkiye’nin IŞİD terörü tehlikesi altında bulunduğu algısının giderek yaygınlaşması, rezervasyonların sınırlı kalmasını netice verdi. En son mayıs ayı için geçen hafta içinde açıklanan rakamlar, Türkiye’ye yönelik talebin ilk beş ayda bir önceki yılın aynı dönemine göre yüzde 2,6 düştüğünü ortaya koyuyordu.
 </p>
 <p>
  Türkiye 2014 yılının tamamında 41 milyon yabancı ziyaretçi ağırladı, bunlardan 29 milyar Euro kazandı. Bu rakam, 2013’e göre yüzde 6 gibi uzun dönemli eğilimli paralel bir yükselişe işaret ediyordu. Aynı dönemde Yunanistan’ın turist sayısındaki artış oranı ise yüzde 23’ü bulmuştu. Yunanistan, Avrupa’da yer alması, terör tehdidinden nispi uzaklığı, deniz ve tarih turizmi açısından zengin kaynakları ile Türkiye’nin Akdeniz havzasındaki en büyük rakiplerinden biri. Coğrafi yakınlığı yüzünden, Türkiye’den vazgeçenlerin ilk etapta dikkate aldığı bir menzil aynı zamanda.
 </p>
 <p>
  Yunanistan Euro’yu terk edip drahmiye yeniden geçmesi hâlinde enflasyona girecek belki ama bir yandan da parasının aşırı devalüasyonu sayesinde hem dış ticareti büyüyecek hem de turizm açısından daha rekabetçi hâle gelecek. Böyle bir durumda, Türkiye’nin aleyhine Yunanistan’a yönelik turizm kaynaklı bir gelir kaymasından  söz edilebilecektir.
 </p>
</div>


Kaynak: [www.aksiyon.com.tr](http://www.aksiyon.com.tr/kapak/yunan-tragedyasi-turkiyeyi-aglatir-mi_551454), [web.archive.org (arşiv bağlantısı)](http://web.archive.org/web/20160106043714/http://www.aksiyon.com.tr/kapak/yunan-tragedyasi-turkiyeyi-aglatir-mi_551454)
