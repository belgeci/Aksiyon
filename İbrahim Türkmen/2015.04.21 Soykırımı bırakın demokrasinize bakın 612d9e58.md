# Soykırımı bırakın demokrasinize bakın

*İbrahim Türkmen 2015.04.21*

<div class="pNewsDetailMainContent" itemprop="articleBody">
 <p>
  Askerî tarihçi Edward Erickson “soykırım” iddialarından hukuki bir sonuç çıkmayacağını savunuyor. “Siz asıl baskıcı uygulamalardan dolayı bozulan imajınıza bakın.” diyor.
 </p>
 <p>
  Ermeni tehcirinin yüzüncü yıl dönümü geldi. Ermeni devleti ve diasporası dünyanın dört bir yanında, Türkiye’nin 20. yüzyılın ilk soykırımcısı olduğu ve tehcir adı altında Ermenilere karşı sistemli bir etnik temizlik yürüttüğü tezleriyle propaganda yürütüyor. 12 Nisan günü Katoliklerin dinî lideri Papa Francesco’nun 1915’te hayatını kaybeden Ermeniler için Vatikan’da düzenlenen ayinde “soykırım” kelimesini kullanması ve Avrupa Parlamentosu’nun tavsiye nitelikli ‘soykırım kabul edilsin’ kararı, bu yolda gelecek daha çok olumsuz haberin bir işaret fişeği gibi. Giderek daha fazla ülkenin parlamentosu Ermeni tezlerini tanıyan yasalar çıkarıyor. Askerî tarihçi Edward Erickson, Türkiye’nin bu hareketlere karşı kulaklarını tıkamasını ve bu hamlelere itibar göstermemesini salık veriyor. Osmanlı ordusu ve özellikle Birinci Dünya Savaşı askerî tarihi hakkında muteber uzmanlardan Erickson’a göre, uluslararası hukukta bir bağlayıcılığı bulunmayan bu yasaların yerine, esas Türkiye’de artan antidemokratik uygulamalardan ve giderek daha da kısıtlanan temel haklardan ötürü kaygı duyulmalı. Türkiye’nin demokrasiden uzaklaşması, söz konusu yasalardan daha fazla Türkiye imajında tahribata yol açıyor, yorumunda bulunuyor Erickson.
 </p>
 <p>
  Erickson’un Ermeni isyanına karşı Osmanlı ordusunun harekâtını bir askerî tarih perspektifinden ele alan kitabı “Osmanlılar ve Ermeniler”, Timaş Yayınları tarafından basılarak bu hafta itibariyle kitapçılardaki yerini aldı. Erickson, resmî yazışmalar hakkında takıntı derecesinde ihtimam gösteren Osmanlı’nın arşivlerinde, sistemli bir etnik temizlik yapıldığı iddialarını destekler hiçbir tarihî kayıt, belge bulunmadığına dikkat çekiyor. Amerikalı tarihçiyle, Ermeni meselesini ve bugüne bakan yönlerini değerlendirdik.
 </p>
 <p>
  <strong>
   -Türkler, Ermenilerin “Millet-i sadıka” olmak gibi ayrıcalıklı bir mevkie sahipken, Osmanlı’yı arkadan bıçaklamayı seçtiklerine inanıyorlar. Haklılar mı?
  </strong>
  <br>
   Osmanlı Ermenilerinin kanunlara riayet eden vatandaşlar olduğunu ve Ermeni devrimci komitaların terör gündemlerini veya devrimci amaçlarını desteklemediklerini unutmamalıyız. Ayrıca, Jön Türklerin 1912 sonrası Ermenilere yönelik iyi niyet göstermek için bazı fırsatları olduğunu ama bunu yapmadıklarını da akılda tutmalıyız. Devrimci komitaların liderlerinin de, Osmanlı hükümetindeki İttihat ve Terakki Cemiyeti (İTC) reislerinin de Osmanlı Ermeni nüfusunun bir kısmının ötekileştirilmesinde eşit derecede sorumlulukları olmuştur.
  </br>
 </p>
 <p>
  <strong>
   -Eğer Ermenilerin ekseriyeti komitacılardan desteklerini esirgediyse, o zaman neden Osmanlılar onları kitlesel göçe zorladı ve bu trajediye yol açtı?
  </strong>
  <br>
   Osmanlı hükümeti 400 bin Ermeni’yi tehcire zorladı. Bunların da büyük kısmı doğudaki altı vilayette ve ordunun iletişim hatları boyunca yer alan kritik şehirlerde yaşıyordu. Hükümet ve Osmanlı ordusu hangi Ermenilerin aktif bir şekilde komitaları desteklediğini bilmekten âcizdi. Ulusal güvenlik meselesi şeklindeki inançlarında aşırılık gösterdiler ve belli bölgelerdeki Ermenilerin tamamını göçe zorladılar. 1917 yılında, bugünkü Türkiye’nin batısındaki evlerinde hâlâ yaşamaya devam eden 350 bin Ermeni vardı.
  </br>
 </p>
 <p>
  <strong>
   -İTC 1908 seçimlerinde, Ermenilere geniş haklar vadederek onlarla ittifak yaptı, ama seçimlerden sonra sözlerini tutmadı. Hayal kırıklığı içindeki Ermeniler ise yeniden devrimci yöntemlere yöneldiler. İTC sözlerini tutabilmiş olsaydı, acaba bu trajedi önlenebilir miydi?
  </strong>
  <br>
   Bir azınlığın siyasi süreçlere dâhil edilmesi en iyi ihtimalle sorunlu olur. Sadece bir iki mebusla siyasi güçteki temel dengesizliği değiştirmek mümkün değildir. Soru şu: “İTC Ermeni hoşnutsuzluğunu izale etmek için bir şey yapabilir miydi?” Bence cevap hayır.
  </br>
 </p>
 <p>
  <strong>
   -Türkiye’nin Kürt sorunu için “çözüm sürecinde” bu hadiselerden alacağı dersler var mı?
  </strong>
  <br>
   AKP bugün Türkiye’nin doğusunda yaşayan Kürtleri tatmin için gerçekten bir şey yapabilir mi? Bana göre hayır, doğudaki Kürtler daima mutsuz olacaktır.
  </br>
 </p>
 <p>
  <strong>
   -Osmanlılar, 31 Mayıs 1915 tarihli Bâbıâli buyruğunda da belirtildiği üzere Ermeni isyanını bastırmak için yeni bir yönteme başvurdular. Bu yeni yöntem tarihlerinde uyguladıklarından nasıl bir fark gösteriyordu?
  </strong>
  <br/>
  Osmanlı hükümeti, ilk defa, isyanla başa çıkabilmek için yeterli askerî kuvvetten mahrumdu. Geleneksel olarak Osmanlılar ayaklanmaları ordu göndererek bastırıyordu. 1915 baharında ise ordu normal garnizonlarında değildi ve Harbiye Nezareti kuvvet kullanmaya alternatif bir çözüm bulmak durumundaydı. Ermenilerin doğu harp sahalarının cephe gerisinden gönderilmeleri tercih edilen çözüm oldu. Tehcir, Osmanlı için yeni olsa da,  büyük devletler tarafından daha önce yaygın bir şekilde kullanılmıştı.
 </p>
 <p>
  <strong>
   -İspanya’nın Küba’da, Amerika’nın Filipinler’de ve İngiltere’nin Boer Cumhuriyeti’nde tehcir benzeri uygulamalarını anlatan özel bir bölüm var kitabınızda. Bu ülkelerin 1915 hadiselerini yargılamadan evvel kendi geçmişleriyle yüzleşmeleri gerekli mi demeye getiriyorsunuz?
  </strong>
  <br/>
  Hayır, geçmişle yüzleşmenin bununla bir ilgisi yok. 1915’teki Osmanlı hükümetinin, isyanla baş etmek için nüfusun yerinden sökülmesini icat etmediğini dikkate almak lazım. Bu yöntem büyük devletler tarafından Birinci Dünya Savaşı’ndan evvel kullanılmıştı. Şunu da unutmamalıyız ki, hükümet Osmanlı Ermenilerini daimî olarak sınır dışı etmedi. Savaştan sonra evlerine dönmelerini istiyordu.
 </p>
 <p>
  <strong>
   -Ermeniler Ruslarla birlikte hareket etmese de tehcir yine yaşanır mıydı?
  </strong>
  <br/>
  Bence, Andranik, Dro ve Boghos Nubar gibi devrimci komitaların meşhur liderleri kendilerini ve komitalarını Ruslar, İngilizler ve Fransızlarla yakınlaştırmış olmasalardı tehcir gerçekleşmezdi. 1914 yılında Osmanlı Ermenilerinin ve hatta çoğu komita üyesinin, Osmanlı Ermeni nüfusunun kanunlara bağlı kalmasını ve Osmanlı hükümetine destek verilmesi gerektiğini savunduklarını aklınızda tutun. İsyanın Ermeni canlarının ve mallarının imhasıyla neticeleneceğini görmüşlerdi. Yine de, bazı etkili bireylerin eylemleri, masum seyirciler olan Osmanlı Ermenilerinin ekseriyetine büyük acılar getirdi.
 </p>
 <p>
  <strong>
   -Genel yaklaşımınız Avrupa-merkezli tarih yazımından ve Ermeni tezlerinden büyük bir ayrışma gösteriyor.
  </strong>
  <br/>
  Ben, siyasi, insani veya sosyal bir tarihçi değil, bir askerî tarihçiyim. Ve ben 1915 Ermeni tehcirlerini bir cihan harbi bağlamına alan ilk askerî tarihçiyim. Türklerden ve Ermenilerden çoğu kişi benim soykırım tartışmasına girmemi istiyor. İnsani, siyasi ve sosyal konular tartışma açısından önemlidir tabii ama Birinci Dünya Savaşı’nın askerî harekâtının askerî tarihi açısından izafi olarak önemsiz konulardır. Benim yaklaşımımı sorgulayanlara şunu söylüyorum: Bir askerî tarihçiye insani veya sosyal tarih hakkında soru sormak, dişçinize veya ayak doktorunuza kanser olup olmadığınızı sormak gibidir. Eğer kanser olduğunuzdan şüpheniz varsa, bir onkoloji uzmanına danışmalısınız.
 </p>
 <p>
  <strong>
   -On binlerce Ermeni göçe hazırlanırken veya konvoydayken öldürüldü veya berbat yolculuk koşullarında öldüler. Osmanlılar bir tür intikam mı alıyorlardı?
  </strong>
  <br/>
  Bunun neden gerçekleştiğine dair bazı açıklamalar var. Pek çok tarihçi, Osmanlı Ermenilerine karşı nefret ve kıskançlığın birkaç nesildir biriktiğine inanır. Bu da vahşetin meydana gelmesini kolaylaştırmıştır.
 </p>
 <p>
  <strong>
   -Tehcirin icrasında insani boyuta yeterince ihtimam gösterilmediğini veya ihmal edildiğini söylemek mümkün mü?
  </strong>
  <br/>
  Osmanlı hükümetinin göç ettirilen yüz binlerce Ermeni’ye ne olabileceğini tam tekmil dikkate almadığında kesinlikle şüphe yok. Kuşkusuz hükümet reayası olan büyük sayılardaki Ermeninin himaye, beslenme ve ihtimamı için gerekli kaynaklara sahip değildi. Tehcir kötü idare edilmişti. Tehcir konvoyları mücrim çetelerin ve iyi denetlenmeyen eyalet memurlarının kolay hedefleri hâline geldi. Şunu da söyleyelim ki Hamidiye süvari alayları Harbiye Nezareti tarafından çoktan lağvedilmişlerdi ancak konvoyları yağmalayan firari ve şakilerin çoğu evvelce Hamidiye’de süvariydi.
 </p>
 <p>
  <strong>
   -Enver Paşa’nın hırslı fıtratı, bir gayrinizami harp savaşçısı olarak kariyeri ve elinde haddinden fazla iktidar toplamış olması trajedide belli bir rol oynamış mıdır?
  </strong>
  <br/>
  Evet. İTC, amaçlarını elde etmek için teröre müracaatı reddetmeyen gizli bir devrimci gruptu. İTC’nin has dairesi Osmanlı hükümetini devirmişti ve bu yüzden Enver’in ve sair İTC liderlerinin, gizli bir devrimci örgütün ne denli tehlikeli olabileceğini bildiklerinde şüphe yok. Enver ve diğerleri gerilla ve gayrinizami harp hakkında da malumat sahibiydiler ki bu da onların Ermeni devrimci komitalar  hakkında kaygı duymalarına yol açıyordu.
 </p>
 <p>
  <strong>
   -Kitabınızda “müterakim radikalleşme” kavramına atıfta bulunuyor ve isyan karşıtı harekâtı bir “soykırım” olarak nitelemekten kaçınıyorsunuz. Neden “soykırım” değil?
  </strong>
  <br/>
  Bir soykırım olup olmadığını bilmiyorum. Soykırım olabilir de, olmayabilir de. Dürüst olmak gerekirse bunun yukarıdan aşağıya, devlet eliyle kotarılmış bir imha harekâtı olduğunu gösteren hiçbir delil, bir resmî kayıt, bir belge yoktur. Ama aynı şekilde soykırım olmadığı da ispat edilemez. Benim vurguladığım nokta, altı eyaletteki Ermeni nüfus ve Osmanlı İmparatorluğu’nun sair yerlerinde tehlikeli görülen belli bazı şahıslar, Ruslarla eşgüdümlü ve onların desteğiyle hazırlanan geniş çaplı bir Ermeni ayaklanmasının patlamak üzere olduğu algısı üzerine, askerî gerekçelerle sürülmüştü. Bu Ermeniler katledilmek için değil, önleyici bir askerî tedbire binaen tehcir edildiler. Kapsamlı delillerin yokluğunda, 1915 hadiselerinin soykırım olarak nitelenmesinin peşin hüküm olacağına inanıyorum.
 </p>
 <p>
  <strong>
   -Neden Osmanlılar Üçüncü Ordu’nun operasyonel sahası dışında kalan Ermenileri de tehcire sevk etti?
  </strong>
  <br/>
  Bütün eyalet ve şehirlerden Osmanlı Ermenileri tehcir edildi. Çoğunluğu altı vilayettendi. Fakat batıdaki Ermeniler, mesela Protestan ve Katolikler, ayrıca demiryollarında çalışanlar, hükümet memurları veya ordu zabitan ve askerleri, aileleriyle birlikte tehcirden muaf tutuldu. Hükümet, Osmanlı Ermenilerinden komitalara bağlantısı olan veya onlara sempatiyle baktığını düşündüklerini göç ettirdi.
 </p>
 <p>
  <strong>
   -Kitapta, Ermenilerin Osmanlılar için bir varoluşsal sorun hâline geldiğini vurguluyorsunuz. Bu ne anlama geliyor?
  </strong>
  <br/>
  Doğu Anadolu’daki Ermeni devrimci komitaların Osmanlı ordusunun iletişim hatlarını kesme yetenek ve kapasitelerine sahip oldukları bir hakikat. Bu ne demek? Basitçe, bazı anahtar mevkilerde konumlanmış, Ruslarla savaşmakta olan Üçüncü Ordu’ya gıda, mühimmat ve yem gibi tedariklerin akışını engelleme kabiliyetine sahip, küçük sayılarda Ermeni grupları vardı. Engelleseler, Üçüncü Ordu zayıflayacak ve Rus ilerleyişini durdurmayı başaramayacaktı. Osmanlı Erkân-ıharbi 1915 yılının Mart ve Nisan aylarında bunun gerçekleşmekte olduğuna inandı ve ellerinde mebzul miktarda rapor da bunu doğruluyordu. Osmanlı hükümeti, bunun gerçekleşmesine mâni olmak için eyleme geçti.
 </p>
 <p>
  <strong>
   -Osmanlıların, 1915 Ermeni isyanını bastırma harekâtını, Rus işgalcilere karşı açılmış bir diğer cephe olarak gördüklerini söylemek doğru olur mu?
  </strong>
  <br/>
  Osmanlı ordu kumandanları ve personeli Ermenilerin düşmanca faaliyetlerini Ruslarla koordine edilen ve Ruslarca desteklenen askerî operasyonların bir delili olarak kabul etti. Osmanlılar Rus ordusu ve Ermeni Druzhiny’lerinin (askerî lejyon) haricî operasyonlarını, Ermenilerin içerideki tedhiş eylemlerinin ve isyanının bir tamamlayıcısı olarak gördü. Bu haricî ve dâhilî tehditler askerî cepheler olarak telakki edildi.
 </p>
 <p>
  <strong>
   -Türkiye’nin resmî tutumunda ne gibi sorunlar var?
  </strong>
  <br/>
  Türk hükümetinin bugünkü duruşu, işin hakikatini anlamak için daha fazla araştırma gerektiği yönünde. Cumhurbaşkanı Recep Tayyip Erdoğan ortak bir tarih komisyonunun 1915 olaylarını araştırma amacıyla tesisini istedi. Esas itibariyle Türk hükümeti, “asla olmadı” diyen inkârcı bir konumdan, “ne olduğunu tam tekmil bilmiyoruz ama hakikati keşfetmek için tarihsel araştırmayı destekliyoruz” diyen daha gerçekçi bir noktaya geldi. Bu bence iyi bir pozisyon.
 </p>
 <p>
  <strong>
   -Ermeni tezlerinin yayılmasına karşı Türk devletinin diplomatik tepkisi ne olmalı?
  </strong>
  <br/>
  1915’te Türkiye Cumhuriyeti yoktu ve bence, samimi olarak söylüyorum, ithamlara kulak asmamalı.
 </p>
 <p>
  <strong>
   -Bu kadar basitse, o hâlde neden kulağını tıkayıp yürüyüp gitmiyor. Tarihleri üzerinden millî onuruna leke sürülmesini mi istemiyor yoksa tazminat ve hatta toprak taleplerinden mi korkuyor?
  </strong>
  <br/>
  Elbette Türk millî gururunu ilgilendiren bir mesele. Bugünkü Türkler atalarının bir soykırım mürtekibi olarak etiketlenmesini tabii ki istemiyor. Ermeni soykırımının parlamentolarca tanınması, bir uluslararası mahkeme kararından farklıdır. Tazminatların yasal olarak Türkiye üzerine yüklenebileceğine inanmıyorum, zira Türkiye’nin uluslararası hukuka göre Osmanlı’nın halefi mi yoksa devamı mı olduğu bugün muğlaktır. Doğu Prusya’daki evinden 1945 yılında sürülen bir Alman, onu geri alabilmek için bugünkü Polonya’yı dava etmeli mi? Bugünkü Arizona eyaletinde bir zamanlar ailesinin toprakları bulunan bir Meksikalı onu geri alabilir mi? Amerika, o meşum Gözyaşı Yolu’nda Çerokilerin yüzde 90’ının ölümü için Çeroki Kızılderililerine tazminat ödemeli mi? Bunlar, bence uluslararası mahkemelerin uzak durmak isteyeceği zor sorular.
 </p>
 <p>
  <strong>
   -Peki, bugün artan sayıda parlamentonun Ermeni soykırımını inkârı yasaklayan yasalar koymalarını nasıl değerlendiriyorsunuz?
  </strong>
  <br/>
  Meclisler tarih hakkında yasama yapamaz. Gerçekten, bir milletin parlamentosu Ermeni soykırımını tanıyan bir yasa yaparsa ne olur? Türkiye ve Türkler bunları boş vermeli. İfade hürriyeti bir başka konu ve Avrupa mahkemeleri soykırımı inkâr yasalarının aleyhine kararlar alıyorlar. Doğrusunu söylemek gerekirse, ben bugün Türkiye’deki ifade hürriyeti üzerindeki kısıtlamalardan, Avrupa’daki inkâr yasalarına nispeten daha fazla kaygı duyuyorum.
  <br/>
 </p>
 <p>
  <strong>
   -Yani bugünkü hükümetin otoriter uygulamalarının, soykırım yasalarının vereceği tahribattan daha zararlı olduğunu mu söylüyorsunuz?
  </strong>
  <br/>
  Kanaatimce Türk hükümetinin antidemokratik, ifade hürriyetini, seçme hürriyetini baskı altına alan uygulamaları ve vatandaşlarına dinî ve kültürel belli davranışları dayatması, Türkiye’nin uzun dönemli çıkarlarına ve uluslararası itibarına soykırımı inkâr yasalarından çok daha fazla hasar veriyor. Gerçekten de, Türk hükümetinin baskıcı faaliyetleri ateşe benzin dökmek gibi, öyle ki, Türkiye’ye karşı çıkan veya ondan nefret edenler şimdilerde “Size söylemiştik, Türkler asla değişmiyor. Daima böyle zalimane baskıcı insanlar olageldiler” diyorlar.
 </p>
 <p>
  <strong>
   -Son olarak, Amerika’da benzer bir soykırımı inkâr yasası ihtimali nedir?
  </strong>
  <br/>
  Türkiye, Kongre’nin bir Ermeni soykırım inkâr yasasını kabulü hâlinde İncirlik Hava Üssü’nü kapatmak ve savunma ihalelerinde kısıtlar koymak gibi tehditlerle Amerika’yı baskı altında tutuyor. Bu tehditlerden dolayı, Kongre’nin böyle bir yasayı geçireceği ihtimalini zayıf görüyorum.
 </p>
</div>


Kaynak: [www.aksiyon.com.tr](http://www.aksiyon.com.tr/guncel/soykirimi-birakin-demokrasinize-bakin_550640), [web.archive.org (arşiv bağlantısı)](http://web.archive.org/web/20150802015815/http://www.aksiyon.com.tr/guncel/soykirimi-birakin-demokrasinize-bakin_550640)
