# Ortadoğu'da yeni İran dengesi

*İbrahim Türkmen 2015.08.04*

<div class="pNewsDetailMainContent" itemprop="articleBody">
 <blockquote>
  <p>
   Nükleer anlaşma, İran’ın önünde ortadoğu sathında geniş bir hareket alanı açtı. İran’ın ‘büyük şeytan’ dediği ABD'yle, Irak, Suriye ve IŞİD gibi hayati konularda birlikte hareket edecek olması, bölgenin dengelerini kökten değiştirecek. Türkiye ise şimdilik seyrediyor.
  </p>
 </blockquote>
 <p>
  İran ile P5+1 ülkeleri arasındaki nükleer anlaşma, Ortadoğu’nun jeopolitik dengelerini değiştirecek denli hayatî gelişmeleri beraberinde getirdi. Sadece İran’ın nükleer hırslarını gemlemeye yönelik bir Amerikan diplomatik hamlesi değildi bu. Aynı zamanda  İran için de bölgede stratejik bir açılımın kapılarını araladı.
 </p>
 <p>
  Aksiyon, çerçeve anlaşmanın imzalanmasının ardından 14 Nisan tarihli nüshasında aynı konuyu geniş bir şekilde, yine bir kapak dosyası olarak ele almıştı. Sadece son iki haftada hızla değişen şartlar bile, Temmuz ortası ulaşılan nihai anlaşma sonrası bölgenin jeopolitik denklemine yeniden eğilmeyi zorunlu kılıyor.
 </p>
 <p>
  Türkiye’nin, yeni satranç oyunundaki  tutumu da mercek altında. Dış İşleri Bakanlığı vakit geçirmeden, anlaşmanın bölgenin barış, güvenlik ve istikrarına hizmet edeceği temennisini iletti. Bu iyi dilekler Türk Hükümeti’nin gerçek hissiyatını mı yansıtıyor? Türkiye, aktif oyunculuk heveslerine rağmen seyircisi bile olamadığı anlaşma sürecinin doğuracağı yeni jeopolitik gelişme ve şartlara hazır mı? Daha etkin bir İran’a zemin hazırlayan anlaşma, gerçekten de Türkiye’nin temennilerindeki gibi bölgenin istikrarına fayda sağlayacak mı? İran, hep yapageldiği gibi yine takiyye ve kitman ile gerçek emellerini mi gizliyor? İran’ın anlaşma ile edindiği rahatlama, Türkiye’nin ekonomik, siyasi ve diplomatik çıkarları ve uluslararası ilişkileri üzerinde olumlu ve olumsuz ne gibi tesirler icra edecek? Ama bu sorulardan daha önce cevap bulunması gereken “milyon dolarlık” soru, İran ile Amerika arasındaki yakınlaşma, ya da uluslararası ilişkiler terminolojisindeki karşılığıyla ‘detant’ nasıl ve niçin şimdi gerçekleşti?
 </p>
 <p>
  <img alt="" src="http://web.archive.org/web/20150813020140im_/http://medya.aksiyon.com.tr//aksiyon/2015/08/04/570508.jpg "/>
  Diplomaside, rakibin işine gelecek anlaşmanın arkasından serdedilen iyi dilekler ‘gözüm üzerinde’ diye anlaşılır. Türkiye’nin tebrikinde de benzeri bir kinaye aranabilir. CIA’in eski Ulusal İstihbarat Konseyi Başkan Yardımcısı Graham Fuller, Huffington Post’ta yayınlanan 28 Temmuz tarihli makalesinde, “Ortadoğu jeopolitiğinin çehresini değiştiren” anlaşma sonrası, Türkiye’nin artık İran’ı ihmal edemeyecek noktaya geldiğini belirtiyordu. Fuller, Riyad’la yükselen işbirliğinin Türkiye’yi bölgedeki Sünnilerin hamisi pozisyonuna ittiğini ve Tahran’la ilişkiler başta olmak üzere ülkenin çıkarlarını tehlikeye soktuğunu ileri sürüyordu. “Esas itibariyle iç siyasi saiklerle, ama aynı zamanda ABD, İran ve Irak’ın baskılarıyla, Ankara artık stratejik yönelimlerinde bocalamalar sergilemeye başladı.” diye yazdı Fuller.
 </p>
 <p>
  <strong>
   TÜRKİYE’NİN DOSTLUĞU
  </strong>
 </p>
 <p>
  Türkiye, özellikle AKP iktidarları boyunca İran’ın yükselmesini ve rahatlamasını gerçekten ister bir politika takip edegelmişti. Türkiye’nin 2009 yılındaki süreçte Amerika’yı karşısına almak pahasına İran’a arka çıktığını ve BM Güvenlik Konseyi’nde İran’a yönelik yaptırımlar hususunda muhalefet gösteren tek ülke olarak şimşekleri üzerine çektiğini hatırlayalım. Yaptırımları aşmak ve petrol satışında ödemelerin akışını sağlamak için uluslararası hukukun sınırlarını zorlayarak adeta İran’ın Merkez Bankası gibi rol oynadığımızı unutmak da mümkün değil. Söz konusu aklama şemasında kilit rol oynayan ve dönemin başbakanı Recep T. Erdoğan’ın ‘hayırsever’ iltifatlarına mazhar olmuş Reza Zarrab’ın uğruna, hukuk sisteminin payimal edilmesini de hatırlamak lazım.
 </p>
 <p>
  Ancak, gelinen noktada, Türkiye’nin umduğunu bulması kolay gözükmüyor. Türkiye, karşılıksız dostluk gösterilerine rağmen, İran’ın birinci derecede öncelikli arkadaşlar listesinde yer almıyor. Sebep olarak tarihsel diplomatik rekabeti ve bölge jeopolitiğinde çatışan çıkarları göstermek yanlış olmaz. İki ülke, mezhep farkları bir yana, bugün de Suriye başta olmak üzere Ortadoğu’da birbirine zıt kamplarda yer alıyor. Türkiye, Uluslararası Atom Enerjisi Ajansı (IAEA) Başkanı Muhammet Elbaradei’nin davetiyle hakem rolünde İran’ın nükleer silah çalışmalarının kontrolü çabalarına katılmıştı. Daha sonra sürece dahil olan Brezilya’yla birlikte sorunun diplomatik uzlaşıyla çözülmesi yönünde adımlar attı.
 </p>
 <p>
  Yazdığı kitaplarla, İran’ın bölgedeki stratejilerine dair analizleriyle bilinen Dr. Bülent Keneş, Türkiye’nin “oynadığı role kendini çok kaptırdığı için” gelişmeleri şahsileştirdiğini savunuyor. “Türkiye’ye biçilen rol kontrollü bir duruştu, ama Türkiye o dönem biraz abarttı.” diyen Keneş’e göre bunu gösteren en somut delil Brezilya ile kolaylaştırıcı rol oynadığı dönemde öne çıkan Tahran Deklarasyonu’ndan çok daha güçlü şartlardaki bugünkü anlaşmada, Türkiye’nin esamisinin bile okunmaması. “Türkiye istişare mekanizmaları içinde yok; anlaşma sürecinde veya sonrasında bilgilendirmeye layık görülen bir diplomatik kimlik de değil.”
 </p>
 <p>
  Peki, ABD’nin yeni stratejisi içinde İran’la Türkiye’nin farklı pozisyonları nasıl telif ediliyor? Kimilerine göre, Türkiye’yle bütün çatışmalarına rağmen, hatta bizzat bu çatışmalar için, İran’la yakınlaşma ABD’nin genel çıkarları için en uygun yol. Bu yeni bir yaklaşım da değil. Beyaz Saray ve Pentagon’un çok değer verdiği, Amerika’nın en etkili istihbarat şirketlerinden Stratfor’un kurucusu George Friedman, daha yaptırımların başladığı
  <img alt="" src="http://web.archive.org/web/20150813020140im_/http://medya.aksiyon.com.tr//aksiyon/2015/08/04/570509.jpg "/>
  zamanlarda bölgesel çıkarların muktezasınca, Amerika ile İran arasında yakınlaşma ve işbirliğinin kaçınılmaz olduğunu savunuyordu. Friedman’ın İran ile Türkiye başta Sünni ülkeler arasında bir tür kuvvetler dengesi oluşturmanın faydalarını savunan görüşleri, bugünkü gelişmelerle paralellik arz ediyor. Stephen Kinzer da, Reset kitabında aynı kışkırtıcı öneriyi dile getiriyor ve uzun dönemli çıkarlar açısından Amerika’nın İran’la ittifakını olumlu görüyordu.
 </p>
 <p>
  Friedman ve Kinzer’dan daha evvel, 1990’ların başında bile bu yönlü görüşler vardı ama itibar görmüyordu. Keneş’e göre, son anlaşma, bu damarın artık siyaseti etkileyecek baskınlığa eriştiğini gösteriyor: “Belli ki bölgedeki tahterevallide Sünni-Körfez eksenli yapılara ağırlık veren Amerikan yaklaşımı, Yemen’i istisna tutarsak, daha ziyade İran’a ağırlık veren bir şekle bürünmüş.”
 </p>
 <p>
  Yeni durumu Türkiye açısından okumak için öncelikle anlaşmayı bölgenin genel jeopolitik dengeleri perspektifine oturtmak gerekiyor.
 </p>
 <p>
  <strong>
   BOP 2.0
  </strong>
 </p>
 <p>
  İsrail’in güvenlik endişeleri doğrultusunda ABD’nin İran’ın bölgedeki hâkimiyet sahasını engellemek gibi geleneksel bir stratejisi bulunduğu malum. Cumhuriyetçi Parti tarafından 11 Eylül sonrası takviye edilen söz konusu strateji, Büyük Ortadoğu Projesi’nin (BOP) temel unsurlarından biriydi. Erdoğan’ın 10 yıl önce eşbaşkanı olmakla övündüğü BOP’un gündemden kalkmadığını, sadece Amerikan pragmatizminin eseri, taktiksel değişikliklere maruz kaldığını söylemek mümkün. İran karşıtı strateji, Obama idaresi tarafından da aynen benimsenmişti. Obama, gizli nükleer silah geliştirmekle suçladığı İran’a yönelik ambargoları devreye soktu ve ciddi ekonomik bedeller ödetti. Askerî müdahalenin çözüm getirmeyeceğinin farkında olan Amerikan yönetimi, yaptırımlarla artırdığı baskıyı, “olabilecek en iyi şartlarda” bir diplomatik uzlaşıya tahvil etti. Cumhuriyetçi yeni muhafazakârlar (neocon) ile İran’ı baş düşman belleyen Suudi yönetimi ve İsrail’de Likud kökenliler dışında anlaşmaya ciddi muhalefet yok gibi.
 </p>
 <p>
  Dahası, Amerika’nın İran anlaşmasını sadece tek eksenli bir stratejik adım olarak değerlendirmediği ortaya çıktı. Irak’ta devlet otoritesinin takviyesi ve Suriye ile Irak’ta kontrolden çıkan IŞİD tehdidine karşı mücadele gibi ortak çıkar alanlarında da yakınlaşma tezahür etti. Ankara Strateji Enstitüsü Başkan Yardımcısı Doç. Dr. Mehmet Akif Okur ise, nükleer anlaşmanın, iki ülke arasındaki ilişkilerdeki en önemli sorunun aşıldığını gösterse de pazarlıkların, Ortadoğu’nun tamamını kapsayacak şekilde tamamlandığını söylemenin şu an için zor olduğunu kaydediyor. Amerika, halen ittifak halinde bulunduğu ülkelerin hassasiyetlerini dikkate almak zorunda diyen Okur, aksi halde Suudi Arabistan ve İsrail gibi, dış politikaları İran karşıtlığında kodlanmış geleneksel müttefikleriyle kurduğu dengelerin sarsılabileceğini kaydediyor. Aynı şekilde, şu an büyük kargaşalarla çalkalanan Irak ve Suriye içindeki pozisyonlarını da yine titizlikle ele almak durumunda.
 </p>
 <p>
  <img alt="" src="http://web.archive.org/web/20150813020140im_/http://medya.aksiyon.com.tr//aksiyon/2015/08/04/570510.jpg "/>
 </p>
 <p>
  Obama yönetiminin temel perspektifini, uluslararası sistemdeki sorunlu ülkelerle angajman ve onların sisteme dahil edilmesi şeklinde açıklamak hatalı olmaz. Bu son hamle de İran’ı dönüştürmeye matuf, ülkeyi uluslararası sisteme yaklaştırarak, İran içindeki entegrasyon yanlısı aktörleri güçlendirmeye yönelik bir adım olarak görülebilir Okur’a göre. Tabii, İran idaresindeki diğer damarın, yani rejimin katı yüzünün güçlenmesi ihtimali de hesaba katılmalı, diyor Okur.
 </p>
 <p>
  Yine de, yumuşama havasının yayılmakta olduğu yadsınamaz.  İpek Üniversitesi’nden Uluslararası İlişkiler Profesörü Gökhan Bacık, İran’da devrim sonrası hâkim olan söylemin ve buna bağlı stratejinin artık değişmekte olduğunu ve reformist tabanın sesinin artık daha gür çıktığını savunuyor. Batı üniversitelerinde eğitim görmüş bu yöneticiler, eski usullerle İran’ı daha fazla ileriye taşımanın imkanı kalmadığının bilincinde. “Devrim ekonomik açıdan başarısız oldu,” diyor Bacık ve bugünkü neslin büyük kesiminin artık devrimin meşruiyetinin üzerine inşa edildiği ‘Şah’ın zulümleri’ni hatırlamadığını, ekonomik refah beklentilerinin öne çıktığını söylüyor.
 </p>
 <p>
  <strong>
   AMERİKA HÂLÂ ŞEYTAN
  </strong>
 </p>
 <p>
  Şüphecilere göreyse, yakınlaşmanın uzun dönemli bir ortaklığa gebe olduğunu söylemek için erken. İran’a göre Amerika ‘büyük şeytan’ ve Amerika için de İran, Hizbullah ve Hamas gibi İsrail karşıtı örgütlerin hamisi ve çıkarlarına yönelik en birinci tehditlerden. İran, yaptırımların kalkması ile yıllık gelirlerinde en az 100 milyar dolarlık artış sağlayacak ve parayı, bölgede Şii nüfus bulunduran ülkelerde yeni Hizbullah’lar oluşturmak için harcamaktan çekinmeyecek. Nükleer silah geliştirmeye dönmesi de beklenebilir. Yaptırımların kalkması hızla gerçekleşirken, yeniden yaptırım ihdası bazen yıllar bulan çetrefilli süreçlere tabi.
 </p>
 <p>
  The Economist dergisinin 18-24 Temmuz nüshasında Kevin Kallaugher’ın karikatürü, bu karmaşık hissiyatı esprili bir dille ortaya koyuyordu. Ayetullah Ali Hamaney, ‘Amerika’ya ölüm’ sloganları atan silahlı iki İranlı’ya yaklaşıp “Affedersiniz beyler. Büyük Şeytan ve diğerleriyle yenice bir tarihî nükleer anlaşma imzaladık. Artık Amerika’yla ilişkilere daha olgun ve birazcık farklı yaklaşım göstermenin zamanı” diyor. Hamaney’i kayıtsızca dinleyen göstericiler, “tamam” deyip yeniden bağırmaya başlıyor: “Amerika’ya tahliyesiz ömür boyu hapis!”
 </p>
 <p>
  Şüphecilerin haklılık payı olsa da, yolsuzluk ve radikalizmin ele geçirdiği İslam coğrafyasında, İran’ın önünde jeopolitik bir alan açıldı. Bacık, kısa vadede olmasa da, uzun süreli stratejik çerçevede, bu durumun İran’a üstünlük menfezi sunduğunu kaydediyor. Bacık, bugün için kulağa zor gelse de, Batı’nın İslam ile ilişkilerinde gelecek dönemde Şiilik merkezli yeni bir motif oluşabileceği düşüncesinde. Şiilik, istisnaiden ana akım haline gelebilir.
 </p>
 <p>
  Amerika’nın, İran’la kotardığı uzlaşmayı bölgedeki çıkarlarına teşmil etme yolundaki son çabalarına özellikle dikkat çekmek gerekiyor. Uzun zamandır, bölgeyi kasıp kavuran IŞİD terörüne karşı mesafeli duran Türkiye’yi aktif bir denge unsuru olarak dâhil etmeyi başardı. Türkiye bir yandan sınıra yakın bölgelerdeki IŞİD mevzilerine, kimine göre göstermelik de olsa, saldırılar düzenlerken, bir yandan da İncirlik Üssü’nü Amerika’nın liderlik ettiği ittifakın hava harekâtı için açtı. Türkiye’nin yeni şartlar çerçevesinde elde ettiği icazete dayanarak, çoğu gözlemciye göre Cumhurbaşkanı Erdoğan’ın başkanlık hırsları ekseninde şekillenen iç politik hesaplarla, Kuzey Irak’ta PKK’ya ait kamplara yönelik hava saldırıları başlattığını da not etmekte fayda var.
 </p>
 <p>
  <img alt="" src="http://web.archive.org/web/20150813020140im_/http://medya.aksiyon.com.tr//aksiyon/2015/08/04/570511.jpg "/>
 </p>
 <p>
  Okur, Türkiye’nin IŞİD operasyonlarına katılması hamlesini de İran’ın artan etkinliği perspektifinde değerlendiriyor. “Türkiye dengenin İran lehine çok fazla kaymış olması endişesiyle de bu adımı atmış olabilir,” diyen Okur, Ankara’nın Amerika açısından ifade ettiği değerinin altını çizmek istemiş olabileceğini de vurguluyor.
 </p>
 <p>
  Gökhan Bacık bu kadar iyimser değil. Bacık, Türkiye’nin 2017 yılına kadar iç çalkantılar yüzünden içine kapanacağını beklemenin makul olabileceği düşüncesinde. Üstelik, bugün Türkiye’nin artık “stratejik bir nesne” haline geldiğini savunuyor. “Amerika için Türkiye İncirliktir, Rusya için gaz satılan bir pazar. Aklı başında bir adam mevcut Türkiye’yi stratejik bir aktör olarak düşünmez,” diyor Bacık.
 </p>
 <p>
  <strong>
   ORTAK tehdit ortak çıkar
  </strong>
 </p>
 <p>
  IŞİD meselesi, Amerikan-İran detantının eksenlerinden birini oluşturuyor. IŞİD’in Sünni halkların temsilcisi gibi yükselerek, devlet hâkimiyeti kurması, ne İran’ın ne de Amerika’nın işine geliyor. Bunun yanında, Irak’taki Şii Haydar el-Abadi hükümetinin kuvvetlenmesi de Amerika ve İran’ın çıkarları için hayati öneme sahip. Tabii bu stratejinin riski de var. İran’ın Irak’ta daha aktif hale gelmesi ve Amerika’yla ittifakı, Şii ve Amerikan düşmanlığı gerekçeleriyle taraftar bulan IŞİD’in daha fazla militan devşirmesini sağlayacak. Tam bu noktada, Irak’ta eski Maliki hükümetinin hatasını anmak gerekiyor. Iraklı Sünniler, 2005 yılında bölgede tutunmaya çalışan el Kaide’nin tasfiyesinde aktif rol oynamıştı. Maliki’nin verdiği sözlerinden cayması ve devlet idaresini İran’ın güdümünde sadece Şiilerin hâkim olduğu bir yapıya sokması, IŞİD’in kolay zemin bulmasının sebebi olarak gösteriliyor. Bağdat yönetiminin gerekli dersleri çıkardığını söylemek mümkün değil.
 </p>
 <p>
  Nükleer anlaşmanın jeopolitik açından ifade ettiği bir başka boyut IŞİD tehlikesinin Suriye’de de yenilgiye uğratılması. Ama bu amaca ulaşılsa bile Esad rejiminin akıbeti konusunda taraflar arasında mutabakat bulunmadığını not etmek gerekiyor. İran Esad’ın devrilmesini istemiyor. Türkiye’nin IŞİD karşıtı ittifaka katılması, ABD’nin Esad’sız Suriye’ye zımnî desteği şeklinde yorumlandı. Bu durumda, İran’la ittifakı nasıl okuyacağız? Dr. Bülent Keneş’e göre, müzakere masasında başta kırmızı çizgi olarak ileri sürülen bu mesele, tarafların ellerini kuvvetlendirmek için ortaya konulan kozlardan ibaret. Diplomasi devreye girdiğinde, herkes başlangıçtaki pozisyonu koruyarak o süreçten çıkmaz. İlk pozisyon tarafların pazarlıkta vermeye hazır oldukları tavizleri de içerir. Keneş, Esad’ın temsil ettiği zihniyetin kurulacak sistemde de mutlak surette temsil edileceğini ama yüzbinlerce cinayetin ve yurtlarından olmuş milyonlarca mültecinin vebalini taşıyan Esad’ın artık bu yeni idarede yer alamayacağını savunuyor. Aynı şekilde, Suriye’nin geleceğinde IŞİD benzeri bir yapıya da asla izin verilmeyecek. “İran’ın kendi çıkarlarına uygun bir Şam yönetimi, uluslararası yönetime de sıcak gelebilecek bir şekilde sağlanabilir.” Obama, anlaşma sonrası teşekkürlerini ilettiği konuşmasında İran ile nükleer teknoloji konusunda elde ettiği yapıcı diplomasiyi, yine İran, Rusya ve Çin ile, Suriye meselesinde de sürdüreceği sinyalini verdi.
 </p>
 <p>
  <img alt="" src="http://web.archive.org/web/20150813020140im_/http://medya.aksiyon.com.tr//aksiyon/2015/08/04/570512.jpg "/>
 </p>
 <p>
  <strong>
   KÖRDÜĞÜM
  </strong>
 </p>
 <p>
  Bu arada, İran-ABD uzlaşmasıyla, Orta Doğu’da zaten çetrefilli ilişkiler hepten içinden çıkılmaz bir kördüğüme döndü. PKK’nın Suriye’deki uzantısı sayılabilecek YPG, Amerika’nın stratejik müttefiki; Türkiye ise YPG’yi düşman görüyor. Hükümete yakın kimi uzmanların, sınırda bir Kürt devleti görmektense IŞİD’le komşu olmayı tercih edeceklerine dair yorumları da kamuoyuna ulaştı. Güvenli bölgenin Kobani’nin hemen batısında, Azez-Cerablus hattında kurulması, YPG kontrolünde bir şeridin Türkiye sınırını kapsayacak şekilde ikmalini engelleme amacı taşıdığı şeklinde yorumlanabilir. Türkiye’nin duruşuna rağmen, Amerika, kara kuvvetleri olmadan, sadece havadan saldırılarla IŞİD’e karşı nihaî üstünlük kurulamayacağının ve YPG’nin varlığının hayati önem taşıdığının farkında ve bu durumun Türkiye tarafından da kabul edilmesini istiyor.
 </p>
 <p>
  Esad, İran’la müttefik ve IŞİD’e ve artık pek etkisi kalmayan Özgür Suriye Ordusu’na (ÖSO) karşı savaşıyor. Amerika IŞİD’le mücadelesinde İran’la yakınlaşırken, Esad’la çarpışan ÖSO’ya destek veriyor. Türkiye, düne kadar sınırlarını militan geçişlerine gevşek tutarak örtülü destek verdiği IŞİD’le zoraki savaşa giriyor ve Esad’ın devrilmesi için diğer muhalif unsurları destekliyor. Bu konuda Amerika’yla başarı şansı düşük bir eğit-donat projesine girişti. Yine Türkiye İran’ın, IŞİD’e karşı mücadeleye daha aktif katılmasına rıza gösteriyormuş gibi diskur kullanıyor. Amerika’nın müttefikleri Suudi Arabistan ve Katar ise, İran’ın artan etkinliğinden dolayı huzursuz ve Şii yayılmacılığını varoluşsal tehdit olarak görüyor. Yemen’de hâlen İran destekli hükümete karşı aktif savaşın içinde. Yine bu iki ülke, IŞİD’e mali destek verdiklerine dair ciddi iddialara rağmen, aynı mezhebi ve aynı dünya görüşünü paylaştıkları örgütü zemmeden mesajlar veriyorlar. ÖSO ise ilk zamanlardaki etkinliğini ve gücünü kaybetmiş gözüküyor. Kuvvetlerinin büyük kısmını el-Kaide menşeli Nusra Cephesi’ne ve IŞİD’e kaptırması bir yana, artık adam bulmakta da zorluk çekiyor.
 </p>
 <p>
  İran ile varılan anlaşmanın taraflarca kabul süreçleri henüz tamamlanmamış olsa da Amerikan Kongresi’nin onayında pek bir sorun görünmüyor. İran’ın da tasdik mekanizmalarında bir pürüz çıkacağı beklenmiyor. Artık dünya, İran ile Amerika arasında bir yakınlaşmayı işaretleyen ve bölgenin dengelerinde köklü değişiklikler doğuracak bir gerçekliğe sahip. Bugünden nasıl bir tablonun ileride tebellür edeceği net değil belki ama İran’ın eskisine göre çok daha etkin bir konuma yükseldiği aşikâr. Amerika’nın Irak’a müdahale edip Saddam rejimini devirmesinden en kazançlı İran çıkmıştı. Keza, ABD’nin Afganistan operasyonu da İran’ı kuvvetlendirdi. Şimdi de nükleer anlaşmada aynı şey gerçekleşiyor. Yeni durumun İran’a somut ve kısa vadeli menfaatleri olacak. Süreç Türkiye için de sadece risklerden ve belirsizliklerden ibaret değil elbette. Mesela ekonomik anlamda Türkiye’nin önünde bazı açılımların olacağını söyleyebiliriz.
 </p>
 <p>
  <strong>
   KAZANÇLAR
  </strong>
 </p>
 <p>
  Ağırlıklı olarak enerji alımları yüzünden Türkiye, İran ile ticaretinde açık veriyor. İhracatımızdan yıllık kazancımız 2014 itibariyle 4 milyar dolar civarındaydı. İthalatımız ise 10 milyar doları buluyor. Anlaşmanın hemen ertesinde değerlendirmelerini paylaşan Türkiye İhracatçılar Meclisi (TİM), yıllık ticaret hacminin 2016 yılında iki katından fazla artarak 35 milyar doları bulacağı tahmininde bulunuyordu. Yeni şartlarda Türkiye’nin yine açık veren taraf olacağını tahmin etmek zor değil.
 </p>
 <p>
  Enerji bağımlı veya emek yoğun üretim yapan sektörler, rekabet avantajlarını kaybedecekler. İran, Türk imalat sektörünün geleneksel pazarlarına erişim sağlayabilecek bir konuma sahip ve her ne kadar altyapısı zayıf da olsa, maliyet avantajları sayesinde Türk üreticilerine kayıplar yaşatabilir. Mesela, İstanbul Maden İhracatçıları Birliği (İMİB) Yönetim Kurulu Başkanı Ali Kahyaoğlu, zengin mermer yataklarına sahip İran’ın, ucuz enerji avantajıyla birlikte ihracatta Türkiye’nin ciddi rakibi olacağına dikkat çekiyordu. Kahyaoğlu, madencilere enerji ve mazot desteği verilmesini, aksi halde sektördeki pek çok ocağın kapısına kilit vurmak durumunda kalacağını söylüyordu.
 </p>
 <p>
  <img alt="" src="http://web.archive.org/web/20150813020140im_/http://medya.aksiyon.com.tr//aksiyon/2015/08/04/570513.jpg "/>
 </p>
 <p>
  Türkiye’nin anlaşmadan büyük ticari kazançlar elde edeceğine dair beklentiler tamamen de boş değil. Her şeyden önce, İran’ın petrol arzının eklenmesine bağlı olarak, petrol fiyatlarındaki düşük düzeyler bir süre daha devam edecektir. İran yaptırımlar öncesi günlük 2,5 milyon varil petrol satıyorken, bugün bu rakam 1,5 milyon varile inmiş durumda. Bir diğer ifadeyle, küresel petrol üretimi günlük yüzde 1,2 artacak. İran’ın petrol rezervlerinin toplam küresel miktardaki payının yüzde 13,1 olduğu dikkate alınınca, yaptırımların kalkmasının mevcut rezervlerin yüzde 7’si kadar ilave rezerv bulunmuş gibi bir etki doğuracağı görülür. Söz konusu durum, doğrudan ve dolaylı yollarla Türkiye için de önemli avantaj sağlayacaktır.
 </p>
 <p>
  Doğrudan avantaj, Türkiye’nin aldığı petrol miktarını artırması şeklinde gerçekleşecek. Hali hazırda İran, Türkiye’nin Irak’tan sonra en büyük ikinci petrol tedarikçisi ülke konumunda ve pazar payı yüzde 16 dolaylarında. Doğalgaz pazarında da İran, bu defa Rusya’nın ardından yine ikinci sırada yer alıyor. Geçen yıl itibarıyla Türkiye toplam gaz ithalatının yüzde 22,8’ini İran’dan karşıladı. Yeni şartlarda enerji ithalatının miktar olarak
  <img alt="" src="http://web.archive.org/web/20150813020140im_/http://medya.aksiyon.com.tr//aksiyon/2015/08/04/570514.jpg "/>
  artacağını varsaymak yanlış olmaz. Yaptırımlar başladıktan sonra, Türkiye petrol ithalatını yarıya yakın azaltmıştı. İran’ın Türkiye’ye ithalat miktarlarını artırması halinde fiyatlarda indirim yapacağına dair taahhütte bulunduğunu da hatırlamakta fayda var.
 </p>
 <p>
  Hâlen İran’ın enerji kaynakları ağırlıklı olarak Çin istikametine akıyor. Çin ekonomisinde görülen yavaşlama sinyalleri ve Avrupa’nın Rusya bağımlılığından kurtulma çabaları dikkate alınınca, İran’ın enerji kaynaklarının naklinde Türkiye’nin öne çıkması, enerji boyutuyla anlaşmanın Türkiye’ye sağladığı dolaylı kazanım olarak not edilmeli. Türkiye, hem kuvvetli enerji nakil altyapısı, hem de sağladığı güvenlik ile ayrıcalıklı bir transit ülke olarak öne çıkıyor. Güney gaz koridoru, İran’ın eklemlenmesi sayesinde çok daha derinlikli bir stratejik öneme sahip olacaktır.
 </p>
 <p>
  <strong>
   GÖLGE FİNANSMANIN SONU
  </strong>
 </p>
 <p>
  Suruç’taki meşum terör saldırısından önceki günlerde, Türkiye’nin en ateşli gündemlerinden biri İranlı işadamı Reza Zarrab hakkındaki yeni ithamlardı. Bu ithamlar, tam da nükleer anlaşmanın ertesinde gündeme gelmişti. Hürriyet’in Washington temsilcisi Tolga Tanış, Zarrab’ın babası Hossein Zarrab’ı, İran’ın bir önceki Başkanı Mahmut Ahmedinejad’ın adamlarıyla bir ortamda gösteren fotoğrafı paylaşmıştı. Tanış, “bu kare, Reza Zarrab gibi daha 31 yaşında bir genci İran’da en az 16 şirketin yönetim kurulu üyeliğine taşıyan, Türkiye gibi G-20 üyesi kocaman bir ülkenin ekonomisini fiktif işlemlerle manipüle eden rüşvete dayalı çarpık bir düzenin resmi,” diye betimliyordu fotoğrafı. İran, dünyayla ilişkileri gerdikçe, yaptırımlarla karşılaşmıştı ve bunları aşmak için 100 milyarlarca doları bulan bir gölge ekonomi oluşturmak zorunda kalmıştı. Zarrab’ın ortalıkta pek görünmeyen babası, bu düzenin çarklarından biriydi. Hikâyenin gerisi malum. Hasan Ruhani’nin başa gelmesi ve ABD’yle ilişkilerin rejim desteğiyle yumuşatılması, eski kayıtdışı düzeni bitirdi. Keneş’e göre, Babek Zencani veya Zarrab benzeri figürlerin olağanüstü dönemlerin zorluklarının aşılması esnasında, İran’a para transferlerinde yaşanan kayıplar sorun edilmiyordu. Ama İran’ın yeniden uluslararası finansal sisteme döndüğü bu dönemde, “gri para” trafiğinin aktörleriyle hesaplaşma başladı. O dönem İran’ın 12 milyar dolara yakın parasının Türkiye’de kaybolduğu ithamları var ve bu iddialar binlerce sayfalık iddianamelere dönüşmüş durumda. Keneş, “Erdoğan yüzde 100 kapatmayı başarmış olsa da, 17-25 Aralıkta ortaya saçılan pislikler, İran’ın kendi paralarının peşine düşmesiyle birlikte yeniden koku saçmaya başlayacaktır.” diyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/ust-manset/ortadoguda-yeni-iran-dengesi_551817), [web.archive.org (arşiv bağlantısı)](http://web.archive.org/web/20150813020140/http://www.aksiyon.com.tr:80/ust-manset/ortadoguda-yeni-iran-dengesi_551817)
