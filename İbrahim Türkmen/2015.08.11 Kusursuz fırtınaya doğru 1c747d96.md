# Kusursuz fırtınaya doğru

*İbrahim Türkmen 2015.08.11*

<div class="pNewsDetailMainContent" itemprop="articleBody">
 <blockquote>
  <p>
   Makroekonomik göstergelerdeki bozulma sürüyor. Siyasi kaos derinleşiyor. Küresel ekonomide işler giderek sarpa sarıyor ve bu badirede siyasiler, hizmet ve tedbir ehli değil, “taht oyunu” aktörleri gibi hareket ediyor.
  </p>
 </blockquote>
 <p>
  Cumhurbaşkanı Recep Tayyip Erdoğan’ın, AKP için daha olumlu bir sonuç ümidiyle Türkiye’yi erken seçime götüreceğini, piyasalar kabullenmeye başladı. Ankara’da koalisyon pazarlıklarına yakın isimler, AKP’nin şu an muhalefetle görüşmelerinin göstermelik olduğunu, sandıkların kasım veya aralık gibi, hatta gelişmelere bağlı olarak gelecek yıl kurulacağını söylüyor. Erdoğan, ülkenin iç barışını ve sosyal huzurunu riske atma pahasına iktidarına şerik çıkarmayacak bir sonucun arayışında.
 </p>
 <p>
  Bu keşmekeş içinde çok dikkat çekmese de, ekonomi için bir ‘kusursuz fırtına’ ufukta belirmeye başladı. Koalisyon görüşmelerinin akameti ve Türkiye’nin yeniden bir seçim sürecine girmesinin ekonomi üzerinde de sarsıcı etkileri olacağını zaten herkes dile getiriyor. Bunlara ilaveten, bu defa uluslararası ekonomik konjonktür de gelişmekte olan ülkelerin tamamen aleyhine dönmüş durumda.
 </p>
 <p>
  Güneyde, artık Türkiye’nin de aktif olarak dâhil olduğu savaş durumundan kaynaklanan sorunlar, Çin’deki mali sarsıntı, Avrupa’nın bir türlü aşamadığı ekonomik durgunluk kaygıları, Yunanistan’ın uçurumun kenarındaki zorlu macerası ve Amerika ve İngiltere merkez bankalarından gelen daha kuvvetli faiz artırım sinyalleri gibi birçok gelişme, Türkiye’yi zor bir dönemin beklediğini haber veriyor. Ve Türkiye, bu çetrefilli sürece, sistemin öngördüğü meşruiyet içinde halkın rızasına dayalı bir hükümet olmaksızın girecek.
 </p>
 <p>
  İş dünyası ve piyasalar, zaten hassas bir zeminde güçlükle dengelerini koruma gayretindeydi. Durağan bir ekonomik görüntüyü daha da bulanıklaştıran siyasi gerilimlerin, 7 Haziran seçimleriyle ortadan kalkacağını umuyorlardı. Sonuçlar tek parti hükümetine izin vermedi. Yine de geniş tabanlı bir koalisyon hükümetinin kurulacağına dair beklentiler, piyasalara ve iş dünyasına umut vermişti. Bugün gelinen nokta, seçimlerden önceki puslu havayı bile aratacak düzeyde.
 </p>
 <p>
  Ekonomi, siyasetin günlük hayhuyu arasında sesini duyuramıyor belki, ama gerçeklere göz yummak maalesef onları yok etmiyor. Temmuz ve ağustos aylarındaki yapısal/geleneksel iktisadi hareketsizlik de sanki devasa problemlerin bizden uzaklaştığı algısı uyandırıyor. Durum öyle değil.
 </p>
 <p>
  Eylül ayında hane halkları zorunlu harcamalar için ellerini ceplerine attıklarında ve üreticiler çarkları daha hızlı çevirmek için para kaynaklarına yöneldiklerinde, gerçekler de kendilerini daha açık gösterecek. İliştirilmiş bir aksla rölantide giden arabanın hızlandığında başına ne gelirse, şimdilik aheste de olsa yol alan Türkiye ekonomisi, yaz sonunda benzer bir akıbetle karşılaşabilir.
 </p>
 <p>
  Yeni bir seçim siyasi belirsizlikleri artıran bir etken olarak algılanacak. Araştırma şirketleri Gezici ve SONAR tarafından kamuoyuna hafta içi açıklanan anket sonuçları, sandıktan çıkacak sonucun bugünkünden daha farklı bir tabloya yol vermeyeceğini gösteriyordu. Sonuçlarda, Erdoğan’ın ve hükümet yandaşı medyanın algı yönetimi çabalarına, Kandil’in de bu çabaları destekleyen terör eylemlerine rağmen, HDP’ye emanet oy verenlerde büyük bir dağılma görülmüyor. Halk, bu partiyi, hâlâ Erdoğan’ın tek adam olma planlarının önünde bir set olarak kullanmak istiyor.
 </p>
 <p>
  Siyasi belirsizliklerin izalesinde işe yaramayacağı belliyken, seçimleri tekrarlamayı, yüksek bahisli riskli bir kumara benzetmek hata olmaz. Erdoğan, iktidarını sürdürme umuduyla ekonomiyi ve iç barışı masaya koyarak rest çekiyor; fakat eli, düşündüğü kadar kuvvetli değil. Sahip çıkılıp korunması gereken ekonominin, bir kumar masasında öne sürülmesi onu hepten savunmasız bir hâle getirecek.
 </p>
 <p>
  Mevcut duruma dair bazı önemli ayrıntılara bakmak, tablonun ağırlığı hakkında fikir verebilir. Ekonomi büyüyemiyor. 2015 ilk çeyreği yüzde 2,3’lük bir zayıf performans gösterebilmişti. Kalan zamanda yüzde 4’lük hedefe ulaşmak kolay değil. Yıl sonunda yüzde 2,5’lik bir büyümenin elde edilmesi bile başarı olarak görülmeli. Yatırımlar meflûç durumda. Türkiye büyük tasarruf açığı veren ve dış finansmana ihtiyaç duyan bir ülke ve bozulan küresel likidite şartları, Türkiye’ye sermaye girişlerinde sorunlar doğurmuştu. Buna ülkedeki siyasi belirsizlikler, devasa yolsuzluklar, ahbap-çavuş kapitalizminin korkunç boyutlara ulaşması ve hükümetin keyfî tasarruflarıyla hukuk devleti olma keyfiyetinin hızla yitirilmesi de eklenince yatırımlar kanadında tehlike sinyalleri göz ardı edilemeyecek bir vahamet kazandı. Türkiye’nin 2015 Hukukun Üstünlüğü Endeksi’nde, 2014 yılında bir önceki yıla göre 21 sıra birden gerileyerek 102 ülke arasında 80. sırada yer almasının yatırımcılar tarafından iyi karşılanmayacağı izahtan vareste.
 </p>
 <p>
  İhracat çöküyor. Dış satış gelirlerinin 2015 ilk ayından bu yana durmadan düşmesi, son derece tehlikeli bir gelişme olarak kayda geçirilmeli. En son temmuz ayında, geçen yılın aynı ayına göre yüzde 13’lük düşüş, TL’nin değer kaybına rağmen dış ticarette toparlanmanın uzak olduğunu gösteriyor. Paritenin aleyhimize dönmesi, her ay 1 ile 1,5 milyar dolar arasında bir zarar doğuruyor. İhracatla birlikte ithalat da düşüyor ve bu durum, ağırlıkla ara mal ithal eden ülkenin ekonomisinin hızla yavaşlamakta olduğunun bir göstergesi. Dış ticaret hacmi, temmuzda bir önceki yılın aynı ayına göre yüzde 11,2 azaldı ve dış ticaret açığı yüzde 5,14 arttı. Turizm gelirleri, yılın en hareketli sezonlarından birini de kapsayan ikinci çeyrekte, geçen yılın aynı dönemine göre yüzde 14’e yakın düşerek, ödemeler dengesi hesaplarına bir başka kanaldan kötü haber taşıdı.
 </p>
 <p>
  Halk fakirleşiyor. Bugün nüfusun yüzde 60’a yakını bizzat devletin duyurduğu yoksulluk sınırının altında yaşıyor. Kredi kartlarına yüklenerek ayakta kalmaya çalışıyorlar ama orada da deniz tükenmiş durumda. BDDK’nın verileri, takipteki kredi kartı alacaklarının 5,6 milyar liraya ulaştığını ortaya koyuyor. 2003 yılında bu rakam sadece 200 milyon dolardı. Esnafın hâli de iyi değil. Rakamlar, yılın ilk 6 ayında 45 bin esnafın iflas ettiğini gösteriyor.
 </p>
 <p>
  Piyasalar umutsuz. Dolar 2,81’deki tarihî rekorunu her an aşabilir. Euro 3 liranın üstüne demir atmış durumda. Borsa geriliyor. Faizler iki haneli seviyelerde. Bu koşullar altında, döviz cinsinden ağır yükümlülükleri sırtlanmış Türk özel sektörü büyük bir kur riskiyle karşı karşıya. Doların değer kazanması bu yükleri daha da artıracak ve başta KOBİ’ler olmak üzere pek çok firmayı ödeme zorlukları ve kaçınılmaz iflaslara götürecek. Yıl sonu dolar kurunun ne olacağı önemli bir soru teşkil ediyor. Şu andan yıl sonundaki seviyesini kestirmek güç olsa da, doların gelecek aylarda daha da yükselmesine kesin gözüyle bakılıyor. Tahminler, 1 doların aralık ayı sonunda 2,80 ile 3 lira arasında bir seviyede kapanacağını gösteriyor.
 </p>
 <p>
  Ülkenin yatırım riskini yansıtan en temel göstergelerden biri olan Kredi Temerrüt Takası (CDS) primleri yaklaşık bir haftadır 240 puan seviyesinde dolanıyor. Yani ocak ayından beri en yüksek seviyelere ulaşmış durumda. Seçimlerden önceki gün bile 220’nin altındaydı.
 </p>
 <p>
  <strong>
   ‘Gelişen ülkelerin işi zor’
  </strong>
 </p>
 <p>
  Küresel ekonomik şartlar da Türkiye’nin aleyhine dönmüş durumda. Uluslararası Finans Enstitüsü (IIF) tarafından 4 Ağustos tarihinde geçilen bir araştırma notu, hisse senedi, tahvil piyasası ve para birimlerinde görülen düşüşler yüzünden, gelişmekte olan ülkelerin “kusursuz bir fırtına” tehdidiyle karşı karşıya kaldığını iddia ediyordu. IIF İcracı İdari Direktörü Hung Tran, sert küresel mali ve iktisadi şartlar içinde yol almakta olan gelişen piyasa ekonomilerinin, kırılganlıklarını azaltmak için sağlam politikalara yönelmelerini tavsiye ediyor. Aralarında Türkiye, Brezilya, Güney Afrika ve Rusya’nın bulunduğu ülkeler için Tran şu uyarıyı yaptı: “Bu ülkeler gelecekteki potansiyel büyümeyi geliştirmeye matuf bir reform gündemine ağırlık vermek durumunda kalacaklar.”
 </p>
 <p>
  IIF’in dikkat çektiği bu hususlar zaten bir süredir ekonomistleri düşündüren en temel meselelerden biriydi. Bu kaygıları alevlendiren emtia fiyatlarındaki büyük çöküşler oldu. Bakır 2014 başında 3.400 dolardan bugün itibarıyla 2.340 dolar civarına geriledi. Platin, Ağustos 2013’te 1.540 dolara kadar çıkmışken, bir süre dalgalı bir seyrin ardından Temmuz 2014’te düşmeye başladı ve nihayet bu hafta içinde 948 doları gördü. 2013 Nisan ayında 1.460 doların üzerinde işlem gören altının onsu, son bir yıl içinde en yüksek 1.322 doları gördü ve bugün itibarıyla 1.073 dolara kadar değer kaybetti. Brent petrolün varili, daha geçen yıl haziran ayında 114 dolardan işlem görüyordu. Şimdi, 50 doların bir parça altında ve temayül aşağı yönlü. Aynı şekilde iki numaralı pamukta da Nisan 2014’te ton fiyatı 94 doların üzerindeydi. Bugün ise 60-65 dolar arasında sıkışmış durumda.
 </p>
 <p>
  Emtiadaki bu sert fiyat hareketleri, söz konusu mallara yönelik talepteki daralmanın olduğu kadar, hatta bundan daha da fazla olarak, küresel ekonomideki gidişatın hiç iç açıcı olmadığının bir göstergesi. Global ölçekte üretim daralıp resesyon endişeleri yayılırken, sermaye hareketlerinde de istikamet belirsizlikleri baş gösteriyor. Daha da kötüsü, gelişmiş ülkelerdeki yavaşlama, emtia üreticileri başta olmak üzere, dünya ekonomisinin yarısını üstlenen gelişmekte olan piyasalara da sirayet ediyor.
 </p>
 <p>
  Mesela, bakır üreticisi Şili’nin ekonomisi çalkantı içinde. Brezilya, Rusya, Hindistan, Meksika gibi ülkelerde de emtia fiyatlarının gerilemesinin olumsuz etkileri gözlemleniyor. Dünyanın en büyük 12. ekonomisi Avustralya ciddi sarsıntı yaşıyor. Öte yandan, Türkiye gibi petrol ve gaz alımlarına milyarlarca dolar harcayan ülkeler, bu ürünlerin fiyatlarındaki büyük gerilemelerden memnun ve enflasyonlarının artmasını engelleyen bu durumun devamını arzuluyor. Ancak, uzun vadeli yıpratıcı sonuçlarıyla yüzleştiklerinde bugünkü şartları mumla arar hâle gelecekler.
 </p>
 <p>
  Bir paragraf da, dünya ekonomik büyümesinin motor gücü Çin’de son aylarda temelli gözle görülür hâle gelen durgunlaşma sinyallerine ayrılmalı. Emtia fiyatlarındaki düşüşler, değinildiği üzere, Çin’in sorunlarının da bir ölçüde yansıması aslında. Büyümesi yavaşladı, konut balonu tehlikeli ölçüde büyüdü, yatırımlar taşınamayacak kadar arttı. Borsası 12 Haziran’dan bu yana yüzde 30’a yakın geriledi ve Çin hükümeti çok radikal tedbirlerle borsadaki çöküşü engelledi belki, fakat işlem hareketlerini kısıtlamaya yönelik tedbirler Çin’e olan yatırımcı güvenini sarstı. Şangay Borsası, bugün artık dünyanın en likit piyasası olma özelliğini kaybetti.
 </p>
 <p>
  Türkiye ve gelişmekte olan sair piyasaları endişelendiren en önemli unsurlardan bir diğeri, Amerikan Merkez Bankası Fed’in muhtemelen gelecek ay içinde para politikasını normalleştirmeye, yani faiz artırımlarına başlaması. CME Group tarafından, faiz oranı kontratları üzerinden bir algoritmayla hesaplanan ve her gün güncellenen ihtimal hesapları, Amerikan Merkez Bankası Fed’in eylül ayında 0,25 puanlık bir artırıma gitmesi ihtimalinin yüzde 98 seviyesinde olduğunu gösteriyordu. CME en yakın toplantı hakkındaki beklentilerin yayınını geçen hafta durdurdu ve artık iki sonraki toplantı hakkındaki ihtimalleri paylaşıyor.
 </p>
 <p>
  Merkez Bankası Başkanı Erdem Başçı, şu sıralar Türkiye’nin Amerikan faiz oranlarına karşı hazırlıklı olduğuna dair piyasaları ikna etmeye çalışıyor. Başçı, Türkiye’nin de ABD’yle beraber para politikasını sadeleştireceğini söyledi. Muhtemelen Merkez, haftalık repoyu yeniden politika faizi hâline getirecek ve uzun zaman sonra yeniden faizleri artıracak. İşin doğrusu, siyasi belirsizlikler ve bozulan küresel sermaye tablosuna karşı Merkez’in çok fazla hamle alternatifi kalmamıştı.
 </p>
 <p>
  IIF raporu, bugün pek çok uzmanın da dile getirdiği, sermaye çıkışları, borç çevirme dinamiklerindeki sıkıntılar, ihracat düşüşleri, emtia fiyatlarındaki çöküş ve küresel ticaretteki yavaşlama gibi temel kırılganlık alanlarını sıralıyordu. Türkiye bunların tamamından önemli ölçüde etkilenmekle birlikte, siyasi belirsizliklerin riskini de taşıyor. Dahası, bu belirsizlikler ve gelişmekte olan ülkelere zarar veren ekonomik süreçlerin Türkiye’yi, âdeta bir çarpan etkisine maruz kalmışçasına, daha şiddetli sarsacağını söylemek hata olmaz.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/kusursuz-firtinaya-dogru_551907), [web.archive.org (arşiv bağlantısı)](http://web.archive.org/web/20150812134245/http://www.aksiyon.com.tr/ust-manset/kusursuz-firtinaya-dogru_551907)
