# Başka dünyaların izinde

*İbrahim Türkmen 2015.01.19*

<div class="pNewsDetailMainContent" itemprop="articleBody">
 <p>
  Amerikan Uzay Ajansı NASA’nın Kepler uydusu, Mart 2009’dan bu yana, ışıkların gürültüsünden ve manyetik dalga karışmalarından uzak bir münzevi gibi, Dünya benzeri yaşanabilir bir gezegen bulmak ümidiyle makul uzaklıktaki yıldızları 7/24 rasat ediyor. Oldukça gelişmiş merceklerine rağmen gördüğümüz gökyüzünün sadece yüzde 0,28’lik bir bölümünü kapsayabilen Kepler, Güneş benzeri yıldızları gözetliyor. Şimdiye dek tespit edebildiği hayatın gelişimine müsait olabilecek gezegen sayısı geçen hafta itibarıyla 1.000 sınırını aştı.
 </p>
 <p>
  NASA bu çabaları katbekat artıracak bir adım daha atıyor. Dünya dışı yaşam çalışmalarını 1971’de başlatan NASA, en son 200 milyon dolarlık Transit Güneş Sistemi Haricî Gezegen Araştırma Uydusu’nu programına kattı. İstasyon, Kepler’in kapasitesinden 400 kat daha geniş bir alanı tarassut edebilecek.
 </p>
 <p>
  İnsanlık, Dünya’nın ya kendi ihmalinden ya da doğal sebeplerden bir gün artık hayatı barındıramayacak bir gezegene dönüşeceğini anladığından bu yana dış gezegenleri arıyor. Bulsak da gidebilir miyiz, meçhul. Mevcut teknoloji, en yakın yıldıza bile ulaşmamızın imkânsız olduğunu yüzümüze tokat gibi çarpıyor. Ama eskiden imkânsız gelen şeyleri bugün basitleştirmiş olmaktan cesaret alan insan türünü, önünde çetin bir engel gibi duran mevcut ilkelliğinin caydıramayacağını rahatlıkla söyleyebiliriz.
 </p>
 <p>
  <strong>
   BENZERSİZ DÜNYA’MIZ
  </strong>
 </p>
 <p>
  Colorado Boulder Üniversitesi’nden 18 bilim insanı, birkaç yıl süren gözlemleri sonucunda Dünya’nın etrafında, gezegenimizi Güneş’ten gelen “katil elektronlara” karşı koruyan bir kalkan bulunduğunu keşfetti. Alanında dünyanın en prestijli dergilerinden biri olan Nature’da 2014 Kasım ayında yayımlanan makale, aynı tarihlerdeki göktaşına iniş kadar sansasyonel bir haber değildi; ama hak ettiği ölçüde bir etki de doğuramadı.
  <br>
   Daniel Baker ve arkadaşları, devasa nükleer reaktörümüz Güneş’te meydana gelen patlamalardan fırlayan ve saniyede 160 bin kilometreden daha hızlı hareket eden parçacıkların, Van Allen kuşaklarının arasında bulunan görünmez bir kalkan tarafından atmosfere ulaşamadan engellendiğini buldu. Tam emin olmamakla birlikte, Dünya’yı bir simit gibi kuşatan plazma tabakası boyunca gezinen düşük frekanslı elektromanyetik dalgaların, bu elektronlarla etkileşime geçerek onları saptırdığını düşünüyorlar.
  </br>
 </p>
 <p>
  Van Allen kuşakları, Dünya’nın manyetik alanının bir sonucu ve onu hayat için benzersiz kılan özelliklerden sadece biri. Güneş isimli ikinci nesil bir küçük boy yıldıza hayat için tam olması gereken uzaklıkta, Mevlevî dervişi gibi semâya duran Dünya’mızı hayata uygunluk açısından benzersiz kılan daha pek çok şey var. Hayatın mayası olan kimyasal bileşik su, havadaki oksijen-azot dengesi, karbon ve silisyum, uygun kütle ve yörüngesi hemen akla geliverenler. Ay, kütle çekimin cezbesiyle pervanesi olduğu Dünya’nın doğal dengesi için büyük bir hizmet görüyor. Eksen eğikliği sayesinde mevsimler oluşuyor. Onu saran ve koruyan atmosferin tabakalı yapısı ve kapımızın önünde bizim için tehlike doğurabilecek cisimleri paratoner gibi çeken Jüpiter benzeri hamileri ve muhafızları da sayılmalı. Çekirdeğindeki erimiş demir ve nikel gibi ağır metallerin hâsıl ettiği manyetik alan, canlılar için bir pusula vazifesi gördüğü gibi aynı zamanda Güneş rüzgârlarına karşı da etkili bir şemsiye. Katil elektronlara karşı da siper oluyormuş, öğrendik.
 </p>
 <p>
  Araştırmalar, ağırlıklı olarak, yıldızlar arası akıl almaz mesafelere rağmen, yine de en makul yakınlıkta olmalarından dolayı Samanyolu’ndaki yıldızlar üzerine teksif ediliyor. Samanyolu’nda ne kadar yıldız bulunduğunu tam olarak bilmek imkânsız, yine de bilim insanları bir yol geliştirmişler bunun için. Önce galaksinin toplam kütlesi hakkında, renk değerlerini ayırt etmeye yarayan spektrogramları, galaksinin eliptik veya spiral olması ve takribî gaz miktarı gibi faktörleri dikkate alarak yaklaşık hesaplar yapılıyor. Yüzde 4-5 gibi bir kütlenin yıldızlardan oluştuğu biliniyor. Söz konusu hesaplara göre Samanyolu’nda yaklaşık 100-110 milyar civarında yıldız bulunduğu tahmin ediliyor. Yaklaşık 100 milyar kadar da gözlemleyebildiğimiz galaksi var. Drake denklemine göre bilinen evrende 7x1022 adet yaşama elverişli gezegen barındıran yıldız olduğu hesaplanıyor. Fermi paradoksu, akıllı yaşam formu varsa bunu çoktan bilecek olduğumuzu söylese de NASA ve ESA gibi uzay ajansları, Dünya benzeri yaşama elverişli gezegenleri tespit edebilmenin muhtemel olduğuna inanıyor. Kasım 2013’te bilim insanları, Kepler’in rasatlarından derlenen verilere bakarak, sadece Samanyolu’nda yaklaşık 11 milyar Güneş benzeri yıldız etrafında dönen Dünya büyüklüğünde gezegen olabileceğini hesaplamıştı.
 </p>
 <p>
  Yaklaşık 93 milyar ışık yılı çapında bir küre gibi tasavvur edebileceğimiz evrende, tam emin olmamakla birlikte yaklaşık bir septilyon (1024) tane yıldız bulunduğu tahmin ediliyor. Dünya üzerindeki bütün kum tanelerinden yaklaşık 10 kat daha fazla. Amerikan Doğa Tarihi Müzesi tarafından evrenin genişliğini ve bizim nispî hiçliğimizi bir nebze olsun tasvir edebilmek için hazırlanan gerçekçi bir kısa filmi aşağıda izleyebilirsiniz
 </p>
 <p>
  <iframe frameborder="0" height="360" src="//web.archive.org/web/20150726025014if_/http://www.youtube.com/embed/17jymDn0W6U?feature=player_detailpage">
  </iframe>
 </p>
 <p>
 </p>
 <p>
  <strong>
   YALNIZLIK
  </strong>
 </p>
 <p>
  Bilim kurgu romanlarının meşhur kalemi Arthur C. Clarke, çokça bilinen bir sözünde “İki ihtimal var.” diyordu. “Ya yalnızız şu evrende ya da değiliz. İkisi de eşit derecede ürkütücü.”
 </p>
 <p>
  Evrende yalnız mıyız, diye düşünmek anlaşılabilir bir kaygı ve küçükken açık yaz geceleri gökyüzünü seyretme şansına erişmiş hemen herkes, ıssız bir uzayın tek sakinleri olup olmadığımızı sorgulamıştır. En yakın dairedeki ilişkilerini bile sağlam götürmeyi beceremeyen insanın bu tahayyülünü anlamak psikolojinin işi olsa gerek. Evimiz kadar bizim olan Dünya herkese yetecek genişlikteyken, hırslarımızla daraltıyoruz onu.
  <br>
   Mesela, Dünya’da şu an yaklaşık 7,25 milyar insan yaşıyor. Bu insanların hepsini bir metrekarelik bir alanda duracak şekilde topladığımızda 7 bin 500 kilometrekarelik bir alana sahip Çankırı’yı dolduramıyor bile. Biraz sıkışsalar tamamı Konya Ovası’na sığabilir. Hatta bu hesabı bir adım ileri taşırsak, Carl Haub’un, insanlığın milattan önce 50 bin yılında iki insandan doğduğu varsayımını esas alarak yapmış olduğu bir hesaba göre, Adem babamız ve Havva annemizden bu yana, şu an hayatta olanlar dâhil, 115 milyar civarında insan yaşadı. Yine her birine cömertçe bir metrekare ayırırsak, sadece İç Anadolu Bölgesi’nin üçte ikisinden biraz fazlası ancak dolacak. Mahşer yeri çok dağınık olmayacak diyebiliriz. Daracık bir parsel için can pazarlarının kurulduğu Dünya, böylesine geniş bir yer aslında. İnsan, hırs ve kin güdümlü hareket ettikçe, bütün galaksi hayat dolu olsa, yine yetmeyecek belki de.
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/bilim/baska-dunyalarin-izinde_541115), [web.archive.org (arşiv bağlantısı)](http://web.archive.org/web/20150726025014/http://www.aksiyon.com.tr/bilim/baska-dunyalarin-izinde_541115)
