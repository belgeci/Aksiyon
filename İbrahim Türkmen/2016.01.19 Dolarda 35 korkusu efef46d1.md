# Dolarda 3,5 korkusu

*İbrahim Türkmen 2016.01.19*

<div class="pNewsDetailMainContent ctx_content" itemprop="articleBody">
 <p>
  Lira neden eriyor? Dolar Yıl sonu 3,5 lira seviyesine ulaşır mı? Merkez Bankası Bu hafta faiz için toplanacak. Şimdiye dek müdahaleden kaçınan Merkez, bu defa elini taşın altına koyacak mı?
 </p>
 <p>
  Türk Lirası’nın dolar karşısında yüzde 3,2 değer kaybıyla 3,05’e yaklaştığı son bir haftadaki gelişmeler, piyasaları zor bir dönemin beklediğini gösteriyor. Uzmanların yıl sonu tahminleri geniş bir aralıkta belirsizliğe işaret etse de, Timothy Ash gibi saygın bir ismin, Merkez Bankası Başkanı Erdem Başçı yerine daha az Ortodoks bir ismin atanması hâlinde, yıl sonu 3,5 seviyesinin görülebileceği uyarısı, dikkate alınmalı.
 </p>
 <p>
  Başkanlık sistemi etrafında dönen siyasi gerilim, Ortadoğu’daki çalkantılar, terör saldırıları, gerçek bir hukuk devletinde asla rastlanmayacak keyfilikte uygulamalar ve kötü ekonomi yönetimi Türkiye’yi benzer ülkelere göre daha riskli bir noktaya getiriyor. Ama sorun, bütün gelişmekte olan ülkeleri ilgilendirecek ölçüde sistemik. Bu yılın başında Çin’deki durgunluğun göründüğünden daha kötü olabileceğine dair işaretlerle ortaya çıkan borsa kapattıracak denli şiddetli sarsılmalar, en fazla, gelişmekte olan ülkelere yönelik güveni bozdu. Güney Afrika Randı yılın ilk haftasında yüzde 6,2 eridi. Arjantin Pesosu yüzde 4,5’e yakın değer kaybederken Meksika’nın parası yüzde 3,4’ü aşan oranda zayıfladı. Gelişme yolundaki ülkelerin gelecek yıllarda büyüme oranlarında yavaşlama ihtimallerine göre hareket ediyor yatırımcılar. Ama aynı zamanda, Fed’in parasal genişleme politikaları esnasında ucuz dolarla borçlanan söz konusu ülkelerin, şimdi tersine dönen bu rüzgâra çok olumsuz şartlarda yakalanmaları da ürkütüyor onları. Uluslararası Finans Enstitüsü (IIF), gelişme yolundaki ülkelerin döviz cinsi borçlarının son 10 yılda 900 milyar dolardan 4,4 trilyon dolara çıktığını gösteriyordu. Gelişmiş piyasalardan tasarruf nakli imkânlarının eskiye nazaran daraldığı ve büyüme dinamiklerinin bozulduğu düşünülünce, yükselen piyasa ekonomilerini zor günlerin beklediğini söylemek güç olmasa gerek.
 </p>
 <p>
  KRİZ HORTLAYABİLİR
 </p>
 <p>
  Société Générale bankasının stratejisti Albert Edwards’ın uyarısı daha meşum bir ihtimalden bahsediyor. Edwards, Londra’da bir yatırım konferansında, gelişmekte olan ülkelerden yükselen deflasyon dalgasını nazarlara veriyor ve Batı’daki merkez bankalarının “kendilerini vuracak felaketten habersiz” olduğunu söylüyordu. ABD’nin yeni bir resesyona girmesinin de uzak ihtimal olmadığını dile getiriyor Edwards. Bu da, yine onun ifadeleriyle, bütün dünyayı vuracak, en az 2008’deki kadar kötü bir ekonomik kriz demek. İskoç Kraliyet Bankası’nın (RBS) küresel ekonomi şartlarının, son küresel kriz ortamına oldukça benzediği yönündeki analizleri de aynı riske işaret ediyor. RBS’e göre petrolün varil fiyatı bu yıl 16 doları bulabilir ve hisse senetlerinde yüzde 20’lere varan çöküşler yaşanabilir. Dünya ekonomisinin yavaşladığı, küresel ticaretin daraldığı, kur savaşlarının şiddetlendiği, Çin’in acil ve hızlı bir devalüasyona mecbur olduğu bir ortamda, üstelik Amerika da faizleri artırırken daha iyisini beklemek makul değil, anlamına geliyor bu yorumlar. Hâliyle, Türkiye’nin de kaygılanması lazım.
 </p>
 <p>
  Edwards veya RBS, bu kehaneti ilk dile getirenler değil. Krizin üçüncü safhaya geçtiğine dair yorumlar son birkaç aydır zaten ayyuka çıkmıştı. Ancak bu son dalganın hesaplananın da ötesinde sarsıcı olabileceğine dair yorumlar yeni. Peki, Türkiye’nin Merkez Bankası ve hükümeti bu kötümser senaryolara karşı yeterince hazırlıklı mı?
 </p>
 <p>
  Erdem Başçı, TBMM Plan Bütçe Komisyonu’na geçen hafta içinde 4 saati bulan bir sunum yaptı. Eski Fed başkanlarından Paul Volcker’i andı Başçı, “gerekirse”, enflasyonu düşürmek için faizleri yüzde 19’a kadar artırmaktan çekinmeyen Volcker gibi yapacaklarını söyledi. Komisyon üyeleri bu babayiğit çıkışı ne kadar ciddiye almışlardır? Faiz silahını kullanmaktan neden kaçındığını hatırlamışlarsa, muhtemelen inanmamışlardır.
 </p>
 <p>
  Beklentileri yönlendirmedeki başarısızlığı bir yana, bağımsızlığını sorgulatması yüzünden hakkında oluşan güvensizlik, Merkez’in söz ve eylemlerini tesirsiz kılıyor. Mesela, “Fed faiz artırınca biz de takip ederiz” mesajı verip beklenti oluşturduktan sonra, Aralık’ta Fed 25 baz puanlık artırıma gidince daha önce hiç bahsetmediği “gelişmekte olan piyasalardaki oynaklık” şartını öne sürerek cayması…
 </p>
 <p>
  Başçı idaresindeki Para Politikası Kurulu, bugüne dek, faiz artırımını olabildiğince erteleme yolunu tercih etti. Kurlardaki değer kaybının şiddeti rezervlerle baş edilemeyecek denli büyük olmadıkça faiz kartını oynamadı. Merkez, daha önce 2011 ve 2014 yıllarında takip ettiği yolu tutarsa artık başka çaresi kalmadığı için yaptığı travmatik faiz artırımına kısa bir süre içinde tekrar müracaat edebilir.
 </p>
 <p>
  Rezervler 100 milyar dolar seviyesine inmiş durumda. Merkez Bankaları, kur yangınlarını rezerv ve faiz oranı gibi araçlarla söndürmeye çabalar. TCMB, şimdiye kadarki uygulamaların da gösterdiği gibi, döviz hesaplarının faiz oranlarını artırmak, rezerv opsiyon katsayılarını düzenlemek, zorunlu karşılık oranlarıyla oynamak gibi tali ve çoğunlukla da etkisi sınırlı araçlarla müdahaleyi tercih ediyor. Bir de yurtiçi döviz talebini kısıtlamak amacıyla, petrol ve gaz işiyle uğraşan kamu kurumlarının ödemelerini deruhte ederek… Mesela geçen yıl, BOTAŞ’ın 10,5 milyar dolarlık faturalarının ödemesini kendisi gerçekleştirdi. Ama bu politikanın bir sonu gelmesi mukadder.
 </p>
 <p>
  <strong>
   3,20’DE MÜDAHALE?
  </strong>
 </p>
 <p>
  Morgan Stanley ekonomistlerinden Ercan Ergüzel’e göre, Merkez Bankası dolar/TL 3,20 seviyesine ulaştığında bir sıkılaşmayı gündemine alabilir. Bu görüşün sebebi, sair gelişmekte olan ülkelere göre liranın değerinin hâlâ aşırı düşük seviyelere inmemiş olduğu düşüncesi. Merkez Bankası’nın faiz hamlesindeki rehavetinin, siyasi baskı bir yana, gerçekten de böyle bir gerekçesi olabilir. 2003 yılı değerini 100 kabul eden endekse göre liranın reel değeri Aralık 2015 itibariyle 98,45 düzeyindeyken yine aynı endekslemeye göre gelişmekte olan ülkeler ortalaması 67,80 idi. Bu iki rakam, liranın bir miktar daha değer kaybetmesine göz yumulabileceğini gösterse de, Merkez Bankası, aşırı yükselen kurların enflasyon üzerindeki tahrip edici etkisini dikkate alacaktır.
 </p>
 <p>
  Üstelik enflasyon oranlarında geçen yıl görülen olumlu gelişmelerin bu yıl tekrarlanmasının zor olduğu da gerçek. Evet, petrol fiyatlarındaki gerileme sürüyor ve geçen hafta içinde ham petrol varil fiyatı 30 doların altına düşerek 2003 yılından beri kaydedilen en düşük seviyelerine ulaştı. Ancak, petrolden gelen avantaj, baz etkisi yüzünden 2015’e göre oransal olarak daha az gerçekleşecek. Dahası, petroldeki düşüş zaten uluslararası ekonomideki bozulmadan, özellikle de Çin’in yavaşlayan ekonomisinden ve Avrupa’nın toparlanamamasından kaynaklanıyor. Bu da Türkiye’nin büyümesinde dış talep kaynaklı katkıların azalacağını vadediyor.
 </p>
 <p>
  Özel sektör firmalarının taşıdıkları kur riskinin liranın kısa sürede değer kaybından tetikleyebileceği büyük bir kriz korkusu da Merkez’in fazla rahat davranmasını engelleyecektir. Tabii hükümetin, daha doğrusu Cumhurbaşkanı Tayyip Erdoğan’ın baskısını da dikkate almakta fayda var. Erdoğan, bir zamanlar faizlerin indirilmesi gerektiğini şiddetle savunuyor ve artırılmasını isteyenleri vatana ihanetle suçluyordu. Her ağzını açtığında kurları sıçratıp bir faiz indirimini daha da zorlaştırmakta olduğunu dikkate almıyordu. Sonradan bu hobisini bıraktıysa da danışmanları aracılığıyla aynı mesajı göndermeye devam ediyor. Görev süresi nisanda dolacak Başçı’nın da, Erdoğan’ın gazap oklarını üzerine çekecek bir adım atmaktan çekindiği söylentileri her yerde dile getiriliyor.
 </p>
 <p>
  Bununla birlikte, Orta Vadeli Program’da 2016 yılı büyüme hedefinin yüzde 4’ten yüzde 4,5’e çıkarılması, hükümetin faiz önceliklerinin bir göstergesi olarak kabul edilebilir mi? Yukarı yönlü revizyon, hükümetin iç tüketimi ve yatırımları artırmayı hedeflediğini, bu da faizlerin düşük seviyelerde kalacağını gösteriyor. Ne var ki, zaten tasarruf açığı bulunan Türkiye’nin, düşük faizlerle mevduatları nasıl artırabileceği veya yurtdışından fonları nasıl cezbedebileceğine dair makul bir açıklama sunmuyor.
 </p>
 <p>
  PPK bu hafta, 19 Ocak Salı günü toplanıyor. Başçı, komisyonda “Küresel para politikalarındaki normalleşmenin başlaması ile birlikte oynaklıklarda gözlenen düşüşün kalıcı olması hâlinde önümüzdeki toplantıdan itibaren para politikasındaki sadeleşme adımlarına başlanabileceğini” söylemişti. Bunu söylediğinde yükselen piyasalardaki dalgalanmayı gösteren Şikago Opsiyon Borsası Kurulu Volatilite Endeksi 23 ile 25 arasındaydı. Ardından, yükselmeye devam etti ve bir ara 34’e çıktı. Şimdilerde 30 dolaylarında seyrediyor. Yani oynaklık düşmediği gibi artmış ve bundan sonra tablo daha da karanlık duruyor. Yani, Merkez, sonradan ortaya attığı bu şarta bağlı kalırsa, ki sözünü yine çiğneyebilir, faiz artırımı beklenmemeli. Bu da kurların daha da yükseleceği anlamına geliyor. 3,5’a çıkar mı? Kimse bilemez ama 4 bile bekleyen var.
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/dolarda-35-korkusu_553625), [web.archive.org (arşiv bağlantısı)](http://web.archive.org/web/20160123021121/http://www.aksiyon.com.tr:80/ekonomi/dolarda-35-korkusu_553625)
