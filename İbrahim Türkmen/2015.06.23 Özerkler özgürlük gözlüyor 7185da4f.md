# Özerkler özgürlük gözlüyor

*İbrahim Türkmen 2015.06.23*

<div class="pNewsDetailMainContent ctx_content" itemprop="articleBody">
 <p>
  Ekonomiyi siyasetin etkisinden kurtarmak için 2001 sonrası kurulan özerk kurumlar, bugün siyasetin esiri hâline geldi. Seçim sonuçları, denetleyici kurullarda yeniden özgürleşme umudu doğurdu.
 </p>
 <p>
  Genel seçimler sonrası siyasi tablo, partiler arasındaki derin farklılıklar yüzünden bir uzlaşma zemininin zor olduğunu gösterse de, bir restorasyon süreci için umutlar tükenmiş değil. İş dünyası, her gün siyasi parti liderlerine güçlü bir hükümet kurmak için ilkelerinden taviz vermeden uzlaşı çağrılarını yineliyor.
 </p>
 <p>
  Ekonominin çok zor bir dönemin eşiğinde siyasi inatla heba edilen koalisyon umudunun belirsizliğini taşıyamayacağı, bugün pek çok uzman tarafından dile getirilmekte. “Makulü normalde aramak” şiarı çerçevesinde hareket edilmesi önerileri her gün yineleniyor. Bu çağrıların sonuncusunu TÜSİAD, hafta içinde siyasi parti liderleriyle gerçekleştirdiği görüşmelerde doğrudan iletti. Türkiye’nin en etkin iş örgütünün başkanı Cansen Başaran Symes, çarşamba günü son ziyaret ettiği parti olan HDP ile görüşmesinin ardından, intibalarını aktarmak üzere basın mensuplarının karşısına çıktığında, oldukça ümitli konuştu. AKP ile uzun zamandır limoni devam eden ilişkilerin rayına girdiğini, “buzların eridiğini” anlattı. Diğer partilerde de TÜSİAD’ın önerileri büyük bir dikkatle dinlenmiş. Symes, partilerin gündeminde erken seçim bulunmadığını, herkesin ciddi bir gayretle hükümetin kurulmasına odaklandığını söyledi.
 </p>
 <p>
  İş dünyası hukukun üstünlüğünün yeniden tesisini her şeyin ötesinde ve üzerinde bir zorunluluk olarak görüyor. AB ile ilişkilerin düzeltilmesi, demokratikleşme yolundaki geri adımların durdurulması ve özgürlüklere yönelik tehditlerin son bulması da dikkat çekilen öncelikler arasında sayılıyor. Yunanistan’ın artan sıkıntılarının AB’nin toparlanma sürecini sekteye uğratacağı, Amerikan Merkez Bankası FED’in sıkılaştırma politikalarının Türkiye gibi gelişen ülkelerde büyük sarsıntılara yol açacağı kaygıları, yetkili bir hükümetin vakit fevt etmeden oluşturulmasını zorunlu kılan sair unsurlar.
 </p>
 <p>
  Bütün bunların yanında, iş dünyasının ve özellikle de yabancı yatırımcıların üzerinde durduğu acil işlerden biri, iktidarın elinde oyuncağa ve muhalif seslere karşı silaha dönüşmüş denetleyici bağımsız kurumların ıslah edilmesi. Dünya Bankası Türkiye Direktörü Martin Raiser, görev süresinin dolması hasebiyle yaptığı veda konuşmasında, tam da bu konu üzerinde durdu. Hafta başında basın mensuplarıyla sohbet eden Raiser, yabancı yatırımların artması için “Hukukun üstünlüğü sağlanmalı ve bağımsız üst kurulların tarafsızlığı korunmalı” ikazında bulundu.
 </p>
 <p>
  Son birkaç yıldır yabancı yatırımcı ilgisinin düşmesinde, dışsal faktörler kadar, siyasi iktidarın ekonomi üzerinde aşırı müdahaleci tavrının doğurduğu güvensizlik de etkili. İktidarın ilk dönemlerinde gerçekleştirdiği reformların ve hukukun üstünlüğüne yönelik adımların doğrudan yabancı yatırımcıyı cezbetmede önemli rol oynadığını aktaran bürokrat, “Yabancı yatırımların artması için kurumlar hukukun üstünlüğüne bağlı yönetim yapısı ile güçlendirilmeli, üst kurulların güvenilirliği artırılmalı. Üst kurulların bağımsızlıklarının tartışmaya bile açılmaması gerekiyor.” ifadelerini kullandı.
 </p>
 <p>
  BDDK’nın, iktidarın siyasi hesaplarına boyun eğerek Bank Asya’ya el koyması, bu konudaki en sıcak örnek. 1 yıldan fazla bir süredir bankanın batırılması için siyasiler ve iktidar yanlısı medya tarafından yürütülen karalama kampanyasına sessiz kalan BDDK, sonunda şubat ayında uydurma bir gerekçeyle bankanın yönetimine el koymuştu. Banka ortaklarından çok kısa bir süre içinde kapsamlı belgeler hazırlamalarını isteyen BDDK, ortakların ilave süre taleplerine kulaklarını tıkayıp yönetimi TMSF’ye devretmişti. Belgelerin gelen günlerde tamamlanması ve açılan davaların ağırlığı altında, bu defa da, ortaklarının “temelsiz” diye itham ettikleri başka bir gerekçeyle bu kararını pekiştirmeyi seçti fon.
 </p>
 <p>
  BDDK’nın usulsüz ve keyfî tavrı, Bank Asya’yı ilgilendiren sınırlı bir hareket olarak algılanmadı. Yılbaşından bu yana bazı yabancı bankaların ülkeden çıkma kararlarının arkasında daima bu “ben yaptım oldu”culuğun izleri arandı. İstanbul Sanayi Odası tarafından salı günü açıklanan İSO 500 listesinin ayrıntıları da yabancıların azalan ilgisine dair deliller sunuyor. Söz konusu listede yabancı ortaklı şirketlerin sayısı 2014 sonu itibarıyla 126 olarak tespit edildi. Bu rakam 2013 için 137, 2009 için 153’tü. Yatırımcı radikalleşme istemiyor. Yerleşmiş bir hukuk sistemi çerçevesinde rasyonel kurallara göre işleyen kurumlar görmek istiyor.
 </p>
 <p>
  <strong>
   Merkezin yeri ayrı
  </strong>
 </p>
 <p>
  Yerli yabancı herkes için, yeni dönemin restorasyon sürecinde öncelikle ele alınması gereken kurumların arasında Merkez Bankası geliyor. Para politikası otoritesi, son birkaç yılda en çok yıpranan kurumlardan biri oldu. Aldığı kararların üzerinde siyasetin gölgesi vardı ve alamadığı bütün kararlar da, ekonominin gerekçelerinden çok, siyasilerin müdahaleleriyle açıklandı. Türkiye’nin bir siyasi bilinmezlik sürecine girdiğinden dem vuran Yeliz Candemir’e göre, bu dönemin kritik kazanımlarından biri Merkez Bankası’nın bağımsızlığını yeniden ele alması olabilir. Seçim sonrası Wall Street Journal’daki makalesinde, Candemir, bankanın para politikalarına güvenin kalmadığını anlatıyor. Aynı nokta, geçen çarşamba günü bir açıklama yapan, Londra merkezli araştırma kuruluşu Ecstrat stratejistlerinden Emad Mostaque tarafından da dile getirildi. Mostaque, Fed’in harekete geçmeye hazırlandığı dönemde, Türkiye Merkez Bankası’nın bağımsızlığını yeniden kazanmasının önemine dikkat çekiyor. Bugün kurlar ve faizler arasında sıkışıp kalan Merkez’in eli, makul ve sınırlarını bilen, verilerin rehberliğine itimat eden bir hükümetle birlikte daha da güçlenecektir.
 </p>
 <p>
  Sermaye Piyasası Kurulu (SPK) ve Borsa İstanbul (BİST), hükümetin muhalif bilinen firmaları dize getirmek için müracaat ettiği iki kurum hâline dönüşmüştü. Buralara verilecek çekidüzen de, sermaye piyasalarına yönelik güvenin yeniden tesisi için önemli.
 </p>
 <p>
  Vergi Denetim Kurulu’nun icraatları, özellikle AKP’nin otoriter temayüllerinin zirve yaptığı son birkaç yılda büyük eleştirilere maruz kaldı. Maliye Bakanlığı müfettişleri, AKP’ye mutlak itaat etmeyen firmalara cezalar kesebilmek için çok fazla mesai yaptı. Bu kurumun, kanunca çizilmiş denetim mekanizmalarına sadık kalmasını temin, yeni hükümetin iç barışı takviye yolunda öncelikli icraatları arasında yer almalı.
 </p>
 <p>
  Rekabet Kurumu ve Kamu İhale Kurumu (KİK), yandaş firmaların semirtilmesinde ve iktidarla bir ahbap-çavuş ilişkisi kurmalarında anahtar rol oynamıştı. Piyasaların düzeninin korunması için hayati önemdeki bu kurumların azat edilmesi de, yeni hükümetin acil eylem planı içinde yer alması gerekiyor.
 </p>
 <p>
  Bilgi Teknolojileri ve İletişim Kurumu (BTK) ve RTÜK de, maalesef AKP’nin muhalif sesleri kısmak için kullandığı birer silah hâline dönüşmüştü. BTK, 17-25 Aralık yolsuzluk dosyalarının açılmasından sonra AKP’nin yakayı kurtarabilmek için el attığı bir mecra oldu ve sosyal medya üzerinden yolsuzluklara karışan AKP’liler aleyhine bir bilinç oluşmasını engellemek için kullanıldı. RTÜK ise, hükümete muhalif kanallara verdiği milyonlarca liralık keyfî cezalar ve yayın durdurmaya varan ağır müeyyidelerle hükümet için bir kalkan gibi kullanıldı.
 </p>
 <p>
  Meclis’te temsil hakkı kazanan partiler bir koalisyon kurmaya muvaffak olamayabilir ve hatta ülke yeni bir seçim sathına sürüklenebilir. Belirsizlikler ne kadar şiddetli hâle gelirse gelsin, adil bir ekonomik sistem için denetleyici kurumların bağımsızlığının önemi değişmeyecek.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/ozerkler-ozgurluk-gozluyor_551360), [web.archive.org (arşiv bağlantısı)](http://web.archive.org/web/20151225211239/http://www.aksiyon.com.tr/dosyalar/ozerkler-ozgurluk-gozluyor_551360)
