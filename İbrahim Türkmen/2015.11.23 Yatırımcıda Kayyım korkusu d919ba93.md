# Yatırımcıda Kayyım korkusu

*İbrahim Türkmen 2015.11.23*

<div class="pNewsDetailMainContent ctx_content" itemprop="articleBody">
 <p>
  Kayyım oyunu, Kaynak Holding’de de sergilendi. Bıçak sırtındaki ekonomiye rağmen hukuksuzluk yükseliyor. Şeffaflık Örgütü Başkanı Swardt’ın ‘Türk olsam karamsar olurdum’ sözleri yabana atılır gibi değil.
 </p>
 <p>
  Türkiye’nin AB’ye girmesinin önündeki en büyük engel nedir? Bundan birkaç yıl öncesine kadar bu sorunun cevabı genelde dışarıda aranırdı. Yunanistan ve Güney Kıbrıs’ın kötü niyetli dışlayıcı politikalarından, AB’nin bir Hristiyan kulübü olduğuna dek uzanan yelpazede sıralı sayısız gerekçe… Bugün bu sorunun cevabı artık içeride aranıyor. Siyasi iradenin attığı her adımla Türkiye’yi AB’den daha uzağa, Avrasya tipi bir rejime çektiği konuşuluyor.
 </p>
 <p>
  1 Kasım seçimlerinin ardından Türkiye’nin rotasının ne yöne çevrileceği, hem yurtiçinde hem de yurtdışında en çok merak edilen konular arasındaydı. Bloomberg’de, seçimleri takiben yer alan bir analiz, yatırımcıların periskobunda, yeni hükümetin karakterinin bulunduğunu söylüyordu. Aynı analizde, Merkez Bankası’nın bağımsızlığına yönelik siyasi salvolar, yapısal reformların yeni hükümetçe ne derece önemseneceği ve hukukun üstünlüğü gibi alanlardaki gelişmelerin de yatırımcı tercihlerinde belirleyici rol oynayacağı ifade ediliyordu.
 </p>
 <p>
  AB’nin geçen hafta yayımlanan İlerleme Raporu’nda da kendine yer bulan ağır eleştiriler daima eşlik ediyor bu değerlendirmelere. AK Parti hükümetinin kendisine yeterince sadık bulmadığı firmalara yönelik bunaltıcı ve çoğunlukla da ağır cezalarla sonuçlanan vergi incelemelerinden mutlaka söz ediliyor. Firmalara kanunların etrafı dolaşılarak, zorlama yorumlarla el konulması eleştiriliyor.
 </p>
 <p>
  Koza-İpek Grubu’nun şirketlerinin, kayyım atanarak hükümet kontrolüne alınması, seçim öncesi bu türlü eylemlerin en ses getiren örneklerinden biri olmuştu. Kayyım oyunu, seçim sonrasında hız kesmedi.Son sahne, Kaynak Holding seçildi. Hakkında kesinleşmiş hiçbir yargı kararı olmamasına rağmen, afaki ithamnamelerde “makul şüpheyle” isnat edilen “terör” yaftasını Hizmet hareketine atfederek, algılar üzerinden yürütülüyor bu oyun.
 </p>
 <p>
  Hükümetle iltisaklı olmaları bir yana, kayyımların bazılarının rüşvet, dolandırıcılık gibi yüz kızartıcı suçlardan yargılandıkları, Çakal Carlos ve Babek Zancani gibi karanlık isimlerle ilişkili oldukları bilgisi yansıdı medyaya. Kaynak’ta olduğu gibi, adam başı 170 bin lirayı bulan maaşlar alıyorlar. Kayyımlık müessesesi, devletin sermayeye ve medyaya çökme aracı haline geldi.
 </p>
 <p>
  Koza-İpek Grubu; Bugün ve Kanaltürk kanalları ve Bugün ve Millet gazeteleri gibi, hükümet hakkında eleştirel yayınlarıyla öne çıkan mecraları barındırıyordu. Adı geçen medya organlarından yüzlerce gerçek gazeteci, tazminatları ödenmeksizin kapı önüne kondu kayyımlar tarafından ve bu medya organları artık hükümet borazanına dönüştürüldü. Kaynak Holding bünyesinde faaliyet gösteren Türkiye’nin en büyük yayınevleri arasındaki firmaların yayın politikalarına müdahalelerde bulunulduğu söyleniyor, daha atamanın üzerinden birkaç gün geçmeden. Doğan Holding’in hükümete yakın isimlerce her gün nasıl yoğun bir tehdit bombardımanına maruz bırakıldığı ortada. Gazetelerinin camları kırılıyor, köşe yazarları dövülüyor ve failler hakkında cezai işlem uygulanmıyor. Holding’in kurucusu ve onursal başkanı Aydın Doğan, 7 yıl sonra raftan indirilen POAŞ’ın gümrük vergilerindeki usulsüzlük iddiaları yüzünden, Terör ve Örgütlü Suçlar Soruşturma Bürosu savcılarından Adem Meral’e 3 saat boyunca ifade veriyor. Bir zamanlar önüne konulan ve uzlaşmaya gitmek zorunda kaldığı milyarlarca dolarlık vergi cezalarının hatırası bir heyula gibi karşısına çıkıyor Doğan’ın. Şimdi çok daha güçlü ve pervasız hükümetin suyuna gitmeyi seçmesi şaşırtıcı olmamalı. Koç ve Boyner gruplarına da kayyım tehditleri savuruyor, AK Parti’ye yakın troller.
 </p>
 <p>
  Taraftarlarıysa muhaliflerihedef alan bu güç gösterilerine alkışlarını esirgemiyor. Liderlerinin ve temsilcilerinin “sağlam irade” ve baskıcı icraatları onlarda huzursuzluk bir yana, bir iftihar hissi oluşturuyor. Daha fazlasını istiyorlar. Azıcık eleştiriye, vicdanının ikazlarından mustarip mücrimler gibi cinnetle tepki veriyorlar. Daha da kötüsü, haksız olabileceklerine dair içlerinde ufacık bile kuşku emaresi yok. Kendilerini bir kutsal savaşta, her şeyin caiz görüldüğü bir “millî mücadelede” addediyorlar. Yaşananlara “haksızlık” diyenler, onların gözünde vatana ihanet gibi bir alçaklığın içinde.
 </p>
 <p>
  Seçimlerden yeniden eski gücüne kavuşarak çıkan bir AK Parti’nin bu gidişata bir dur diyerek, köklerine döneceği ve reformcu kimliğini tekrar benimseyeceği fikri savunuluyordu ilk günlerde. AB çıpasının, dalgalı bir uluslararası siyasi ve ekonomik ortamda yeniden suya salınacağı da... Bu beklentileri besleyen gelişmeler yaşanmadı değil. Antalya’daki G20 Zirvesi’nde verilen mesajlar, Rusya, Çin ve İran’ın Suriye politikalarından kaynaklı artan kuşkuculuk, küresel krizin son dalgada gelişmekte olan ülkeleri sarsmaya başlaması karşısında bir liman arayışı gibi saikler,  pragmatist gerekçelerle de olsa, AB’ye güzellemeler çekme noktasına getirdi.
 </p>
 <p>
  Nobel ödüllü eski Finlandiya Başkanı Martin Ahtisaari, İtalyan’ın eski Dışişleri Bakanı ve AB Komisyonu üyesi Emma Bonino ve Avusturya Dışişleri Bakanlığı’nın eski Genel Sekreteri Albert Rohan’ın mart ayında ortak kaleme aldıkları bir makale, Türkiye ve AB’nin birbirlerine hiç bu kadar mecbur ve birbirlerinden de hiç bu kadar uzak olmadığını iddia ediyordu. Türkiye’yi içine düştüğü otoriterlik ve hukuksuzluk sarmalını gerekçe göstererek itmenin, bu ülkedeki demokrasiye yeniden dönme umutlarını temelli yok edeceği tespitinde bulunuyor ve AB’ye, sırt çevirme bir yana, ilişkileri iki katı artırmayı öneriyorlardı. “İfade hürriyeti, kuvvetler ayrılığı ve hukukun üstünlüğü, giderek artan bir ölçüde Erdoğan’ın idaresinde erozyona uğruyor. Türkiye, ...Rusya’nın Vladimir Putin’inin otoriter sirenlerinin cazibesine kapılıyor.” ifadeleri dikkate şayandı. Aradan 9 ay geçince durum ne oldu? Türkiye bugün AB’den daha da uzak değil belki ama yakınlaştığı da söylenemez. Hukukun üstünlüğü iyice zayıfladı. Otoriterlik hiç olmadığı kadar ağırlaştı. Kuvvetler ayrılığı Anayasa’da, anlamını yitirmiş bir süs nesnesi. Seçim sonrasında CNN kameralarının önünde Başbakan Ahmet Davutoğlu, Christian Amanpour’a, basın özgürlüğünün ve kuvvetler ayrılığının teminatını verdiği sırada, ünlü sunucunun bu kelimeleri doğru mu duydum dercesine tekrarlamasındaki  sarkazmda gizli bu. Özellikle basın özgürlüğü hakkında, “kırmızıçizgim” ifadesini kullanıyordu Davutoğlu 10 Kasım tarihli bu mülakatta ve daha cümlelerinin yankısı dinmeden, polis, ülkenin en büyük gazetesi Zaman’ın yayın katlarında turlamaya başlamıştı.
 </p>
 <p>
  AMAÇ GÖZDAĞI
 </p>
 <p>
  Kayyım operasyonlarının iş dünyasına, sermaye gruplarına bir gözdağı vermek amacı taşıdığı belli. Şu kadarı var ki herkes biliyor bunu, ama kimse gerçekten umursamıyor. Oluşan korku havasının orta ve uzun vadeli maliyetleri olmasa...
 </p>
 <p>
  Bir kere, kayyım operasyonları AİHM’den dönecek ve devlet büyük tazminatlar ödemeye mahkûm olacak. Ama daha önemli, daha acil ve daha ağır bir bedel var. Yatırımcının güveni ciddi anlamda sarsılıyor. Üstelik bu, zaten gelişmekte olan ülkelerden kaçmak için bahane aradıkları bir hengâmede vuku buluyor. Yatırımcı, sadece haksız olduğunda değil, en haklı olduğu durumda bile, sırf bazı muktedirlerin çıkarları öyle icap ediyor diye her şeyini kaybedebileceği bir yere parasını neden bağlasın? Türkiye’de yolsuzluğun tehlikeli sınırın bile altında olduğunu anlatan Uluslararası Şeffaflık Örgütü Başkanı Cobus de Swardt’ın, “Türk olsam karamsar olurdum.” sözüyle anlatmak istediği bu. Bloomberg’in analizinde yer verdiği, Eurasia Group uzmanlarından Naz Masraff’ın “Hukukun üstünlüğüne yönelik süregiden kısıtlamalar yüzünden, (Türkiye’nin) iş ortamı hasar görmeye devam edecek.” ifadelerinin anlamı bu. Muhalif kanalların, ülkenin uydu yayını platformundan, kanunen geçerli bir mazeret olmaksızın, hatta yasaların açıkça ihlalini tazammun etmesine rağmen, çıkarıldığı bir yere, neden adım atsınlar?
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/yatirimcida-kayyim-korkusu_553027), [web.archive.org (arşiv bağlantısı)](http://web.archive.org/web/20151125162638/http://www.aksiyon.com.tr/ekonomi/yatirimcida-kayyim-korkusu_553027)
