# Kredisi bitti

*İbrahim Türkmen 2015.06.08*

<div class="pNewsDetailMainContent ctx_content" itemprop="articleBody">
 <p>
  İş hayatında başarılı bir portre çizen ve ‘güven unsuru’ olarak görülen Ali Babacan, siyasi hayatında ve ülkenin demokratikleşmesi yolundaki çabalarında geçer not alamadı.
 </p>
 <p>
  Adını önceden biliyor olsam da onu ilk 2002 seçimleri öncesi, o dönem ‘Televole iktisatçıları’ diye meşhur profesörlerin programında AKP’nin ekonomi politikasının temellerini anlatırken görmüştüm. Asaf Savaş Akat ve Ege Cansen, Ali Babacan’dan çok etkilendiklerini itiraf etmişlerdi.
 </p>
 <p>
  Partisi seçimlerden zaferle çıkınca o da beklendiği gibi ekonominin dümenine kuruldu. Kemal Derviş’in koltuğunda, Derviş’in IMF güdümlü politikalarını aynen tevarüs etti ve disiplinli bir icracı profili çizdi. Sağlam duruşu, piyasaların gözünde onu bir ‘güven unsuru’ mertebesine yükseltti. Ne var ki 2008 küresel ekonomik buhranıyla birlikte ülkeye sıcak para girişlerindeki durulma, Babacan’ın etkisizliğini perdeleyen aynanın sırrını dökmeye başladı. Bir şeyler yapılması gerektiği anlarda çekinik kalmayı tercih etti.
 </p>
 <p>
  2002’den beri AKP hükümetlerinde fasılasız görev almış, ekonomi ve dışişleri bakanlıklarını yürütmüş Ali Babacan, üç dönem kuralı yüzünden 8 Haziran itibarıyla devlet idaresinden tekaüde ayrıldı. İhtiyaç hâlinde kurulacak yeni hükümete dışarıdan destek verebileceğini söylemeyi ihmal etmediyse de Babacan’ın ismini eskisi kadar çok duyamayabiliriz. Tabii bir erken seçim hâlinde kendi partisinden veya bir başka merkez sağ oluşumdan yeniden aday gösterilmezse…
 </p>
 <p>
  Gazeteciliğe başladığım 2003’ten sonra onun pek çok toplantısında bulundum. Dinleyenleri sıkacak şekilde uzun konuşur, bilindik sözlerini usulca bir üslupla, yavaş bir ses tonuyla hemen her toplantıda aynen tekrar ederdi. Babacan, partisinin diğer ağır topları kadar söz dalaşlarına girmemesiyle dikkat çekti. Asla çatamadığı kaşları ve dinleyenleri ihtizaza getirmekten uzak retoriği yüzünden zaten bunu yapamazdı. Belki de ‘güven çıpası’ sıfatını bu munis tabiatına borçluydu.
 </p>
 <p>
  Ama tam da bu fıtratı, onun korkak ve kararsız bir siyasi figür olarak anılmasını sağlayacak. Babacan, hakkındaki hüsnüzannı, son birkaç yıldaki pasifliğiyle, hatta suret-i haktan görünüp hukuksuz kararlara imzasını esirgememesiyle yok etmeyi bildi. 17-25 Aralık davalarında hükümetinin en tepesine kadar ulaşan yolsuzluklara karşı cılız bir sesle olsun tepki koymadı. Hatta ilk günlerin şiddeti hafifleyince, ustalarının öğrettiği ‘paralel’ yavelerini çiğnemekten de geri durmadı.
 </p>
 <p>
  Hukukun üstünlüğü ile ilgili beylik laflarını haftada bir tekrarlamayı itiyat edinse de ülkeyi bir polis devletine dönüştürmeyi hedefleyen iç güvenlik paketine imza atmaktan çekinmedi. Hükümeti ceberut bir sistem inşa ederken, o, tepkileri yatıştırıcı rol oynadı. Bank Asya’ya el konulduğu süreçte etkisiz kaldı. Hatta Cumhurbaşkanı’nın bile siyasî olduğunu itiraf ettiği el koyma kararını, teknik ve hukukî bir tercih şeklinde niteleyerek temize çıkardı.
 </p>
 <p>
  Kamu ihalelerinin birkaç grup arasında dağıtıldığı ahbap-çavuş kapitalizminin yükseldiği dönemde ekonominin patronu oydu. Hükümet, boyun eğmeyen firmaların enselerinde boza pişirirken, Babacan işadamlarını metanete davetten başka yardımda bulunmadı.
 </p>
 <p>
  TED Koleji’ni ve ODTÜ’yü birincilikle bitiren, iş hayatında başarılı bir portre çizen Babacan, siyasi hayatında ve ülkenin demokratikleşmesi yolundaki çabalarında geçer not alamadı. Ekonominin ilk dönemdeki parlak performansı ile topladığı krediyi ise son yıllarında har vurup harman savurdu.
 </p>
</div>


Kaynak: [www.aksiyon.com.tr](http://www.aksiyon.com.tr/portreler/kredisi-bitti_551195), [web.archive.org (arşiv bağlantısı)](http://web.archive.org/web/20151220000646/http://www.aksiyon.com.tr/portreler/kredisi-bitti_551195)
