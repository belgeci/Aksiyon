# Cenevre'de Şah Mat

*İbrahim Türkmen 2016.02.08*

<div class="pNewsDetailMainContent ctx_content" itemprop="articleBody">
 <p>
  Cenevre’den harp yorgunu Suriye'de huzur müjdesi çıkacak mı? Zor gözüküyor. Uzun süredir beklenen müzakereler, belirsizlikler yüzünden 25 Şubat'a ertelendi. Rusya, İran ve Esed, sahada avantajlılar. Halep’i geri almaları an meselesi ve kazanmaya yakınken barışın acil olmadığına inanıyorlar.
  <br/>
  <br/>
  Cenevre’de bu üçüncü tiyatro. Bundan önceki toplantılar çözüme yaklaşmak bir yana, durumu daha da karmaşık hâle getirmişti. Sonuncusu için de büyük ümitler beslenmemeli. BM Suriye Özel Temsilcisi Staffan De Mistura denge siyasetiyle barış ümitlerini canlı tutmaya çabalıyor. Ama gayretleri, ağır bir kayayı güç bela bir dağın zirvesine ittikten sonra yuvarlanmasını seyretmekle sonsuza dek lanetlenen kral Sisifos’unki kadar nafile. Muhalifler bu kadar parçalıyken ve başaktörlerin bazıları barışı umursamazken, akan kanı durduracak bir netice hayal.
 </p>
 <p>
  Cenevre müzakerelerinin başlıca tarafları Suriye hükümeti ve muhalifler gibi gözükse de, asıl belirleyici diplomasi, hâkim güçlerin çıkarları ekseninde şekilleniyor. Ve savaşın durması, en azından ateşkes bile, bu güçlerin öncelikli çıkarları arasında değil.
 </p>
 <p>
  Rusya şu an Suriye sahasının oyun kurucusu. Geçen yılın ekim ayından bu yana giderek daha da artan askerî operasyonları, terazinin dengesini rejimin lehine çevirdi. Başkan Vladimir Putin, oyuna daha etkin girmenin yolunu tasarlıyordu. 2015 yazında, İran Devrim Muhafızları Kudüs Kuvvetleri komutanı Korgeneral Kasım Süleymani’nin Moskova ziyaretinin ardından Putin’in kararı netleşti. Gizemli komutanın Kremlin’e anlattıkları, Rusya için yeterince ciddiydi. Basına yansıdığı kadarıyla, İranlı general, İdlib’in de düşmesiyle Halep’in artık tamamen rejim kontrolünden çıkacağını ve Rus üssüne ev sahipliği yapan Lazkiye’nin de kaybedileceğini anlatmıştı. Tek başına bu değildi elbette Rus lideri ikna eden. Amerika’nın kaçak güreşmesiyle doğan güç boşluğunu doldurmak Rusya’nın çıkarları için elzemdi ve Libya’da uğradığı hezimeti dengelemek için de bir fırsat vardı. Ukrayna konusunda uluslararası camianın dikkatini dağıtmanın yanında, askerî hâkimiyet alanını pekiştirerek Ortadoğu’daki varlığını takviye etmek de en elzem öncelikleri arasındaydı.
  <br/>
  <br/>
  <strong>
   Kovboylar seçimde
  </strong>
 </p>
 <p>
  Amerika için Suriye, öncelikler sıralamasında artık daha geri sıralara düşmüş durumda. Obama yönetimi, krizin başından beri mesafeli durmuştu Suriye’ye. Eksik tasarlanmış ve üstünkörü kotarılmış planlar, ılımlı muhalifleri sahada zayıf duruma düşürürken hatalı politikaları IŞİD’in zemin bulmasının da yardımcı sebeplerinden biri oldu. Doğrudan ilgilenmek yerine, Türkiye ve Suudi Arabistan gibi bölgesel müttefiklerinin eliyle müdahil olmaya çalıştı. Görevimiz Tehlike filmlerinin ünlü, “yakalanır veya öldürülürseniz, sizi tanımazdan geliriz” repliğindeki gibi, sanki kendisiyle ilgisi yokmuş gibi davranıyordu. Amerika’nın asıl gündemi artık seçimler ve daha önce Bosna’da görüldüğü üzere, dünya yıkılsa, bir başkan için öncelik iç siyasi gündemdir. Obama görevini devretmeye hazırlanırken arkasında savaş bırakmak istemiyor. En kötü yolla da olsa, Suriye’de silahların susması işine yarayacak. Afganistan ve Irak’tan çekmeyi başardığı askerlerini bir başka bataklığın içine sürmekten herhâlde kaçınacaktır. En büyük dış politika başarısı olarak İran’a nükleer araştırmalarında geri adım attırmayı ve bu ülkeyle yumuşamayı gören Obama, mirasını sıfırlayacak hamlelerden kaçınmak isteyecektir. Esed’in geçiş sürecinde hükümette yer alabileceğine yeşil ışık yakması, Dışişleri Bakanı John Kerry’nin Türk ve Suudi Arabistanlı yetkililer ile muhalif unsurları Allah’ın günü ziyaret edip samimi pozlarla masaya oturmaya ikna etmeye çabalaması da bu kaygılardan kaynaklanıyor.
 </p>
 <p>
  Amerika’nın çözüm yolunda taviz ve yumuşaklığına rağmen, çıkarları gözetildiği sürece Esed’siz çözüme hazır olduğunu belli eden Rusya’nın, aslında buna o kadar da hahişkâr olmadığı ortaya çıkıyor. Taraflar bir yandan Cenevre’de müzakere hazırlıkları için peşrev çekerken Rusya’nın özellikle Halep havalisinde muhaliflerin mevzilerini ağır hava saldırılarıyla dövmesi ve bu esnada yüzlerce sivil zayiatına yol açarak tarafları kışkırtması başka ne anlama gelebilir?
  <br/>
  <strong>
   <br/>
   İran’ın hayati yatırımı
  </strong>
 </p>
 <p>
  İran’a gelince, bölgedeki en büyük ve hayati derecede önemli müttefikini kaybetmek istemeyecektir. Savaşın başından bu yana, kendisi ağır yaptırımlar altında ekonomik zorluklar içindeyken bile, Esed rejimini milyarlarca dolar para akıtarak desteklemekle kalmadı, cepheye gönderdiği milislerinden yüzlercesini de kaybetti. Bunca fedakârlık ve yatırım yaptıktan sonra, Akdeniz’e erişim sağlayan bu önemli coğrafyanın, etki alanından kayıp çıkmasına izin vermesi beklenebilir mi? İran’ın daha geniş çerçevede, bölge genelindeki stratejik çıkarları da böyle bir tavize asla razı olmayacağının kanıtı.
 </p>
 <p>
  Tam bu çerçevede, Suudi Arabistan resme dâhil oluyor. İran ile çağlar aşan bölgesel hâkimiyet savaşı, bugün zirveye ulaşmış durumda. Yemen’de, Bahreyn’de, Suriye’de kapışıyorlar. Geçen ay Şii dinî lider Şeyh Bakır el Nimr’in idamı ve Yemen’deki İran büyükelçiliğinin Suudi hava saldırısında tahrip edilmesi, gerilimi iyice tırmandırmış, ama her iki ülke de gelişmelerin Cenevre görüşmelerini bozmayacağını taahhüt etmişti. Öyle olmadı. 31 yaşındaki vekil veliaht kral Muhammed bin Selman, hırslı ve cüretkâr adımlarıyla dikkat çekiyordu ve İran’la mübarezeyi her alanda derinleştirmekten kaçınmadı. Cenevre’deki son tabloda, Suudilerin gölge kralının fırça darbeleri de rahatlıkla seçilebilir. Suudiler, İran’a yakınlaşan ve yeterince atak davranmayan ABD’ye de artık şüpheyle yaklaşıyor ve kendi yağıyla kavrulmanın hesabını yapıyorlar. Türkiye, Mısır ve Pakistan’ın yanlarında durduklarından da emin olmak istiyorlar.
  <br/>
  <br/>
  <strong>
   Ankara’nın dramı
  </strong>
 </p>
 <p>
  Türkiye Cenevre’de barış bekliyor mu, sorusunun cevabı muğlak. Şam’da namaz hayaliyle 4 yıldır abdestini tutan Ankara, masaya oturulsa bile kendi çıkarları yönünde bir sonuç çıkmayacağını muhtemelen kestiriyordur. Nihayetinde Esed’in tahtını koruyacağı ve IŞİD kadar tehlikeli gördüğü PYD’nin özerklik kazanacağı bir vetireyi seyretmek yerine, onu daha baştan iğdiş etmeyi tercih ederdi. Salih Müslim’in veya PYD’yi temsilen bir başka zatın Palais des Nations koridorlarında dolaşmasına şiddetle karşı çıkması, biraz da Cenevre III sürecinin akametine hizmet etsin diyeydi, denilebilir mi? Muhtemelen denilemez. PKK’nın Suriye kolunun muhatap alınarak uluslararası meşruiyet kazanmasına karşı muhalefeti, Türkiye’nin PYD’ye Cenevre vetosunun temel sebebiydi. Ama işin çetrefilli kısmı tam da burası. Cenevre’ye gelip gelmemeleri, Kürtler açısından çok şey değiştirmeyecek. PYD zaten Amerika ve Rusya tarafından muhatap alınmakla kalmıyor, bu iki hasımdan aynı anda askerî ve mali destek de görüyor. Suriye’nin bu en büyük Kürt oluşumu, Türkiye’nin kırmızı çizgisi olan Fırat’ın batısına, hem de Rus ve Amerikan hava desteği sayesinde geçti. PYD, Cerablus’u alarak Türkiye’nin bütün Suriye sınırı boyunca kendi öz yönetimini ilan etmek konusunda epey mesafe aldı. Kırmızı çizgisi çiğnenen Türkiye’nin tepkisi ne olur? Savaşa girer mi?
 </p>
 <p>
  Rusya Savunma Bakanlığı Sözcüsü İgor Konaşenkov’a göre Türkiye Suriye’ye girme hazırlığında. Rus gözlem uçaklarınının Açık Semalar Anlaşması’nın hilafına Türkiye’de uçuşuna izin verilmemesinin sebebi, “Suriye sınırındaki askeri hareketliliği gizlemek” diyor Konaşenkov. Tabi Rus iddiası, Türkiye’nin savaş niyeti hakkında tek başına bir anlam ifade etmiyor.
 </p>
 <p>
  Rusya’nın son operasyonları Türkiye’yi Suriye denkleminin büyük ölçüde dışına attı. Halep’in kuzeyine ve Türkmen Dağı’na taarruzlar, Türkiye’den muhaliflere giden lojistik bağları kopardı. Zaten parçalı muhalifler, kontrol ettikleri bölgelerde kıstırılmış durumda ve Rusya ile Suriye ordusunun muhaliflerin kontrolündeki bölgeleri “kurtarması” artık çok daha kolay. Esed ve Putin açısından IŞİD’e bulaşmanın şu aşamada hiçbir stratejik önemi yok. IŞİD, Amerika ve Fransa’nın ve kısmen de Rusya’nın hava saldırılarıyla yıpranmışken, Kürt mukavemetiyle ilerlemesi durmuşken, mali kaynakları felç olmuşken ve zaten az nüfuslu çölü kontrol ederken bu örgütle mücadeleye öncelik vermenin anlamı yok. Rusya, Suriye ve İran için, Kürtlerin kuzeyi kontrol etmesi ve Türkiye’nin başına bela olması da keyif verici bir durum.
 </p>
 <p>
  Bu tabloya bakanlar, Türkiye’nin Cerablus üzerinden bir askerî harekâta girişmesini şaşırtıcı bulmayacaktır. Ama Rusya’nın anında tepki vereceği ve Amerikan gönülsüzlüğünden dolayı Türkiye’nin yalnız kalacağı hesaba katılırsa, bu ihtimalin o kadar da yüksek olmadığı düşünülebilir. Tabii söz konusu operasyonun, Riyad merkezli ve 34 ülkeden oluşan terör-karşıtı İslam Ordusu altında yapılabileceği de ihtimalden uzak tutulmamalı. Türkiye, IŞİD’e karşı ABD liderliğindeki koalisyonun parçası olarak da bölgeye askerlerini gönderebilir. ABD Başkan Yardımcısı Joe Biden Ankara’ya geçen haftaki ziyaretinde neredeyse açıkça bunu istedi. Cumhurbaşkanı Erdoğan’la haddinden fazla vakit geçirdiğini söyledi Biden ve tam olarak, “Ama sonunda Tanrı’yı gördü.” dedi Erdoğan hakkında. Ramadi’de kazanılan zaferi, bir iki hafta içinde Musul’da tekrarlamak ve IŞİD’in kalbi konumundaki Rakka’ya dek uzatmak istiyorlar. Türkiye, bu koalisyonda,  PYD’yle omuz omuza savaşmak zorunda kalabilir.
 </p>
 <p>
  Bununla birlikte, Türkiye’nin Suriye politikasının geleceği, Rusya’yla yürüttüğü gizli ve tek taraflı savaş bağlamı gözetilmeden tahlil edilemez. Jetinin düşürülmesinin ardından Rusya, Türkiye’ye karşı tam saha cephe aldı. Kimyasal Silahların Yasaklanması Örgütü’nün (OPCW), 17 Aralık 2015 tarihli ve 2253 sayılı BM Güvenlik Kurulu kararı mucibince yürüttüğü, Suriye’de kimyasal silah kullanımına yönelik soruşturma da yine bu açıdan önemle takip edilmeli. İlk raporun sunulmasına az bir zaman kaldı ve Rusya, Türkiye’yi BM Sözleşmesi 7. Bölüm kapsamına almaya yetecek suçlamalarına, bu soruşturma kapsamında deliller hazırlıyor.
 </p>
 <p>
  <strong>
   Parçalı ittifak
  </strong>
 </p>
 <p>
  Muhaliflere gelince: Suudi Arabistan, Katar ve Türkiye’nin desteklediği Yüksek Müzakere Komitesi’nin, Cenevre’ye mesafeli durduğu sır değil. Aralık ayında Riyad’da komitenin kurulması işini koordine eden, Suriye’nin eski başbakanlarından Riad Hijab, Cenevre toplantısının İran ve Rusya tarafından dayatılan bir plan olduğunu ileri sürüyordu.  Muhalifler, en baştan beri derhâl bir ateşkes ilan edilmesini ve abluka altındaki bölgelere yönelik insani yardımların erişimine izin verilmesini şart koşuyorlardı. Bu da gerçekleşecek gibi gözükmüyor. Komitenin başkanı, Rusya ve Suriye hükümetinin terörist kabul ettiği Ceyş el İslam’dan Muhammed Alluş’un umutsuzluğu da not edilmeli. Esed’e bağlı paramiliter grupları kastederek, “Şebbiha’yla asla birlik hükümetinde bir arada oturmayacağız.” diyor Alluş.
 </p>
 <p>
  Rusya, İran ve Esed güçleri, muhaliflerin şartlarını kabul edecek gibi durmuyor. Kozlar ellerinde. Ülkenin başlıca ekonomik ve kültürel merkezlerini kontrol altında tutuyorlar. Muhaliflerin elindeki stratejik önemi haiz bölgeleri alma yolunda ilerleme kaydediyorlar ve uluslararası camianın bu ilerlemeyi önleyebilecek imkânı yok denecek kadar az. Cenevre sürecinin uzaması en çok onların işine gelecek. Bir yandan tarafları masada oyalarken bir yandan da Esed’i daha avantajlı duruma getirmek için savaş makinesini günde üç vardiya çalıştıracaklar. Müzakereler başarısız olursa da değişen bir şey olmayacaktır. Rusya, İran, Esed hükümeti, kısmen Irak ve bir yarım aktör olarak Hizbullah, masadaki diğer oyunculara şah çektiler ve mattan kurtulmanın, daha büyük bir savaş çıkarmak dışında, yolu gözükmüyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/ortadogu/cenevrede-sah-mat_553816), [web.archive.org (arşiv bağlantısı)](http://web.archive.org/web/20160212084804/http://www.aksiyon.com.tr:80/ortadogu/cenevrede-sah-mat_553816)
