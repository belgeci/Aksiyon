# Yandaşa susuz yaz

*İbrahim Türkmen 2015.06.23*

<div class="pNewsDetailMainContent ctx_content" itemprop="articleBody">
 <p>
  iktidarın sunduğu nimetlerle büyüyen medya ve sermaye sahipleri, yeni dönemi endişelerle karşıladı. AKP’siz bir koalisyon, onlar için hesap zamanı demek.
 </p>
 <p>
  Genel seçim sonuçları hiçbir partinin tek başına hükümet kurmasına izin vermeyecek şekilde tecelli etti. Siyasi mahfillerde, 2002’den beri unutulmuş koalisyon kulisleri dönüyor artık. Partiler kırmızı çizgilerini tespit etme telaşında. Kozlarını ve taviz sınırlarını belirliyorlar. AKP’nin ise bunların yanında ilave sorunları var. İktidarları döneminde, yandaş medya ve işadamlarıyla ilişkileri, kamu ihalelerinin dağıtılması ve sümen altı edilen Sayıştay raporları gün yüzüne çıkarılacağı korkusunu yaşıyor. Meclis, uzun zamandır yerine getiremediği denetim gücünü tekrar eline alabilirse, AKP’nin pek çok icraatı sigaya çekilecek.
 </p>
 <p>
  CHP Milletvekili Fikri Sağlar atılacak adımların yönü hakkında fikir veren ilk işaret fişeğini gönderdi. “TBMM’de yemin ettikten sonra ilk işim, Cumhurbaşkanı Erdoğan hakkında Yüce Divan önergesi vermek olacak.” diye konuştu. MİT TIR’ları, Uludere saldırısı gibi konuları gündeme getireceğini söyledi. AKP tarafından on binlerce polisin ve savcının dağıtılması ve görevden alınması yüzünden kapatılan 17/25 Aralık yolsuzluk dosyaları da yeniden açılacak.
 </p>
 <p>
  2014 yılı Mart ayında, AKP’nin ekonomi konularında sesi yüksek çıkan yetkili bir vekili ile o dönem başbakan olan Recep Tayyip Erdoğan’ın has dairesinden bir isim arasında Sayıştay raporlarının Meclis’ten kaçırılması hakkında bir telefon görüşmesinin kayıtları sızdırılmıştı. Vekil, 2012 için denetleme raporlarının Meclis’e gelmemesini sağladıklarından büyük bir başarı diye bahsediyor ve bunlar Meclis’e gelse “duman olurduk” diyordu. Bütçe görüşmelerinde muhalefet partilerinin sert itirazlarına rağmen ayrıntılı raporlar Meclis’ten saklandı ve sadece özetleri ihtiva eden ince broşürler dağıtıldı. Bu yıldan itibaren bu raporların asılları gelmeye başlayacak ve muhtemelen önceki yıllara dair denetim sonuçları da masaya yatırılacak.
 </p>
 <p>
  Twitter’da, AK Parti cenahından içeriden bilgiler aktaran Fuat Avni isimli gizli hesap, seçim gecesi Başbakanlık’ta hummalı bir evrak imha hamlesi başladığını duyurdu. Aynı söylentiler, diğer bazı bakanlıklar için de dile getirildi. AKP’nin özellikle son dönemde yapmış olduğu bazı faaliyetlerin yeni Meclis tarafından mutlaka gündeme getirileceği ve sorumluların gerekirse Yüce Divan’a gönderileceği konuşuluyor. Partilerin koalisyon için öne sürdükleri ilk şart bu ve AKP’ye çok seçenek bırakmıyor.
 </p>
 <p>
  AKP’nin hezimetinden en çok zarara uğrayacak kesimlerin arasında kayırılan iş dünyası ve yandaş medya grupları başı çekiyor. Bu dönemde kazandığı pek çok ihaleyle servetine servet katan işadamlarının seçim sonrası bir sessizliğe gömülmeleri bu açıdan dikkat çekici. Aralarında Erdoğan’a ilan-ı aşk edenler, villa tahsis edenler, fon havuzuyla ele geçirilmiş gazetelerinde Erdoğan’ı “halîfe-i rûy-i zemîn” diye övenler ve millete söverken hükümetin sunduğu imkânlarla palazlananlar yeni dönemin kaybedenleri arasında yer alacak. Bu işadamları için havuzun suyu kesilecek.
 </p>
 <p>
  Genelde birkaç grup arasında bölüşülen İstanbul’daki üçüncü hava limanı, Boğaz’a üçüncü köprü ve nükleer santral, hızlı tren, HES ve otoyol gibi altyapı ve üstyapı projelerinin de yeni Meclis tarafından gözden geçirilmesi gündeme gelecek. Yargıda usulsüzlükler tespit edilirse, söz konusu ihalelerin ve maden sahası tahsisi gibi önceki hükümetçe yapılmış tasarrufların iptali de söz konusu.
 </p>
 <p>
  Ankara’nın siyaset kulislerinde konuşulanlara göre yeni Meclis’in hükümetin kurulmasını bile beklemeden atmayı planladığı adımlar arasında şunlar bulunuyor: Büyük çaplı ihaleler için yandaş firmalara verilen Hazine garantileri iptal edilecek. Kamu bankalarından alınan kredilerin şartları gözden geçirilecek ve usulsüz krediler geri çağrılacak. Hükümete yakın medya eskisi kadar kolay kaynağa erişemeyecek. Parti zorlamasıyla bu mecralara akan reklamlar kısılacak. “Bana 2 milyon yolla Süleyman” gazeteciliği sona erecek. Parti boyunduruğuna giren kamu şirketleri azat edilecek. Denetleyici ve düzenleyici kurullar olması gerektiği gibi yeniden bağımsızlıklarını kazanacak ve hükümetin siyasi hesapları güdümünde hukuksuz işlemlere imza atan bürokratlar yargılanacak.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/yandasa-susuz-yaz_551358), [web.archive.org (arşiv bağlantısı)](http://web.archive.org/web/20151225205024/http://www.aksiyon.com.tr/ekonomi/yandasa-susuz-yaz_551358)
