# Esnafın işleri kesat

*İbrahim Türkmen 2015.04.06*

<div class="pNewsDetailMainContent ctx_content" itemprop="articleBody">
 <p>
  Borç cenderesindeki tüketiciler, liranın son dönemdeki değer kaybının da etkisiyle harcamalarını kıstı. Piyasalarda nakit sıkıntısı had safhada. ödemeler aksıyor. Esnaf ve küçük üretici, bütün ekonomiye tesir eden sıkışıklıktan etkilenenlerin başında geliyor.
 </p>
 <p>
  Antalyalı Hamza Gökmen, 50 bin liranın üzerinde borcuyla ticareti bırakıp maaşlı işe giren bir eski esnaf. 2013 sonuna kadar 6 yıl market işlettiğini anlatan Gökmen, aynı mahallede birbirine çok yakın mesafelerde 5 farklı market zincirinin şubeleri açılınca iş yapamaz hâle gelmiş. Bir süre maliyetine satışla ayakta kalmaya çalışsa da sonunda mecburen kepenkleri kapatmış. Bir süt ürünleri firmasının bayiliğini alıp Dokuma, Otogar ve Fabrikalar mahallelerinde pazarlama işine girmiş. Ürünlerin satışında bir türlü randıman sağlayamamış. Dağıtımını yaptığı firma iade almadığı için, günü geçen ürünlerin parasını cepten ödemek zorunda kalan Gökmen’in bütçesi temelden sarsılmış. Akabinde, “küçük esnaf uzmanlaşsın” çağrılarına icabet ederek şarküteri işine girmiş. Karşısına yine zincir marketlerin ezici rekabetçi üstünlüğü çıkmış ve nihayet dükkânını devrederek 1.800 lira maaşla bir şirkette işe başlamış. Bu şirketin durumunun da aynı olduğunu anlaması fazla uzun sürmemiş. Piyasadan alacaklarını alamayan şirket, maaşları düzenli ödemekte zorlanıyormuş,
 </p>
 <p>
  Benzer hikâyeler bugün Anadolu’nun pek çok yerinde yaşanıyor. Piyasada ciddi nakit sıkıntısı olduğu, ödemelerin aksadığı, tahsilatlarda zincirleme sorunların yaşandığı sır değil. Türkiye Bankalar Birliği (TBB) verilerine göre karşılıksız çeklerin oranı 2014 Ekim’inden 2015 Ocak’ına kadar her ay bir önceki yılın aynı ayına göre artış kaydetmiş.  Son birkaç aydır giderek daha da ağırlaşan şartlar ekonomiyi ciddi bir durgunluğun içine atmış görünüyor.
 </p>
 <p>
  Tüketiciler artık harcamalarında sineğin yağını hesaplıyor. Ekmeği 15 kuruş daha ucuz satan bir markete gitmek için günde 2 kilometre yol tepen emekliler var. Veresiye defterleri kabarıyor. Esnaf “karta takla attırıp” günü kurtarma derdinde. İki-üç esnaf bir araya gelip ortak kart havuzu kuruyor. Her ay ortak para toplayıp birininkini ödüyor, ödenmiş kartları o ay kullanmaya devam ediyorlar. İşlek muhitlerdeki bazı işyerlerinin camındaki “kiralık” tabelaları aylarca duruyor.
 </p>
 <p>
  Herkes etkileniyor, ancak yükün ağırını piramidin en altındaki ücretli, esnaf ve küçük ölçekli üreticiler çekiyor. Esnafın tabiriyle şu an işler kesat ve nakit kıtlığındaki ekonominin takati kesilmek üzere.
 </p>
 <p>
  Türkiye İşveren Sendikaları Konfederasyonu (TİSK), Mart ayı Ekonomi Bülteni’nde sanayinin güç kaybettiği uyarısıyla bu tabloya işaret ediyor aslında. TİSK, sanayi üretimindeki düşüşe, ciro ve kapasite kullanımındaki gerilemeye dikkat çekerek, “ekonomide durgunluk ve güvensizlik işaretleri arttı” diyor. Raporda anılan rakamlardan aylık ciro kaybının yüzde 4,9 olması dikkat çekici.
 </p>
 <p>
  Türkiye Odalar ve Borsalar Birliği (TOBB) rakamları resme başka yönden bakıyor. 2015 yılının ilk iki ayında açılan gerçek kişi ticari işletme sayısı bir önceki yılın aynı dönemine göre yüzde 61 gerileyerek 10 bin 94’e düşmüş. Şirket ve kooperatifler de hesaba katılınca, söz konusu dönemde yeni açılan toplam firma ve işyeri sayısı, yüzde 40,6 azalarak 22 bin 74 olmuş.
 </p>
 <p>
  <strong>
   YÜKSELEN DOLAR ZEHRİ
  </strong>
 </p>
 <p>
  Tahtakale’de esnaflık yapan bir ticaret erbabı, ismini kullanmamamız kaydıyla konuşurken, İstanbul’un bu en canlı elektronik pazarında işlerin bir süredir durgun olduğundan yakınıyor. Dövizdeki aşırı oynaklık yüzünden çoğu kişi telefon ve aksesuar talebini ertelemekteymiş. Dolar fiyatlarının daha yükseleceğini düşünen bu esnafa göre, yakın zamanda işlerin açılması pek mümkün gözükmüyor. Esnaf arkadaşları, yıllardır emek vererek kurdukları ticarethanelerini ayakta tutmak için kredilere yüklenerek ağır borçların altına giriyormuş.
 </p>
 <p>
  İstanbul’un mobilya üretim merkezlerinden Demirkapı’da işyeri sahibi Ayhan Avcı, bütün sektörde durgunluk yaşandığını, geçen yıla kıyasla işlerin epey düştüğünü anlatıyor. “İyiye gideceğini düşünmüyorum. Rehavet ve karamsarlık içindeyiz. 15 yıldır bu sitedeyim. İnsanların sabrı da kalmadı. Psikolojileri bozulmaya başladı. Kâr marjları ciddi şekilde azalırken, masraflar artıyor.” diyor Avcı.
 </p>
 <p>
  <strong>
   DÜĞÜN SEZONU GELMİŞ, NEYİME?
  </strong>
 </p>
 <p>
  Bu yıl Ramazan ayı, haziran ve temmuza denk geldiğinden evlenecek çiftlerin mobilya alışverişlerine çoktan başlamaları gerekiyordu. Demirkapı’daki mobilyacılar ellerinde çok az iş bulunduğundan yakınıyor. Avcı’ya göre millet borçlu veya kredi kartlarında yeterli limit kalmamış durumda. 2012 yılındaki çek kanunuyla devlet karşılıksız çeklerle borç takanlara karşı kanuni yaptırımları kaldırıp bu enstrümana güveni bitirdiği için, hâliyle o kanal da çalışmıyor. Bazı büyük üreticiler bankalarla anlaşarak, tek telefon ve bir imzayla 36 aya varan tüketici kredisi sağlıyor müşterileri için. Aynı talep küçük çaplı üreticiden gelince, bankalar hemen cirolarını soruyor ve “üzgünüz” deyip kapıyı gösteriyorlar.
 </p>
 <p>
  <img alt="" src="http://web.archive.org/web/20151022084721im_/http://medya.aksiyon.com.tr//aksiyon/2015/04/07/567102.jpg "/>
  Sadece küçük esnaf değil, üretici firmalarda da benzer şikâyetler var. Üreticinin paraya ulaşması zorlaştı. Bankalar daha temkinli davranıyor. Vadeleri düşürdüler ve verdikleri miktarı azalttılar.
 </p>
 <p>
  İsmini kullanmamızı istemeyen bir sanayici, “değerli yalnızlık” içine hapsolan Türkiye’nin bölge ülkeleriyle ticaretindeki düşüş yüzünden iş dünyasının 2008’e göre daha fazla etkilendiğini söylüyor. “Bizim iş dünyası olarak dünya ile irtibatlı olmamız gerekir.” diyen sanayici, AK Parti iktidarının ilk yıllarında idarecilerin işadamlarıyla dünyayı dolaşıp ticaret imkânlarının kolaylaştırılması için çaba gösterdiklerini, bugün ise bu uygulamanın bittiğini söylüyor.
 </p>
 <p>
  Tekstil, deri ve gıda sektörlerindeki sıkıntılar, ihracat pazarlarındaki sorunlar yüzünden daha şiddetli hissediliyor. Türkiye Giyim Sanayicileri Derneği (TGSD) Başkanı Şeref Fayat, diğer sektörler gibi tekstilin de etkilediğini söylüyor. “Seçim dönemleri öncesi canlılık olması gerekir normalde ama şimdi durgunluk var.” diyen Fayat, seçim sonrası işlerin açılacağına dair ümitli. Parite kaynaklı sorunlar ve AB pazarındaki talep düşüklüğü yüzünden yurtdışı satışlarda da bir azalma yaşandığını anlatıyor Fayat ve son çeyrekte yapılan kontratlarda zarar ettiklerini kaydediyor. Bununla birlikte parite gelişmelerinin artık yavaş yavaş hazır giyimcilerin lehine dönmeye başladığını da ekliyor TGSD Başkanı.
 </p>
 <p>
  <strong>
   HÜKÜMET GÖRÜYOR
  </strong>
 </p>
 <p>
  Hükümet sorunlardan haberdar ve bazı adımlar atıyor. Mesela emeklilere zam yapılmayacağı Maliye Bakanı Mehmet Şimşek tarafından açıklandıktan birkaç gün sonra, Başbakan Ahmet Davutoğlu zam müjdesi verdi. Aylıkları 1.000 liranın altında olan emeklilere 100 lira tutarında seyyanen artış yapılacak. 1.000 lira ile 1.100 arasında kazananların aylıkları da 1.100 liraya yuvarlanıyor. Ayrıca temmuzda enflasyon oranında artış sözü verildi. Sosyal güvenlik destek primi oranı yüzde 15’ten 10’a çekildi. Parasının tamamını harcayan yaklaşık 6 milyon kişiden oluşan kesime lütfedilen söz konusu iyileştirme, piyasalara temmuzdan sonra yıl sonuna dek 1,2 milyar lira gibi bir para enjeksiyonu anlamına geliyor. Tabii başlaması için hâlâ 4 ay süre var.
 </p>
 <p>
  <img alt="" src="http://web.archive.org/web/20151022084721im_/http://medya.aksiyon.com.tr//aksiyon/2015/04/07/567103.jpg "/>
 </p>
 <p>
  Davutoğlu, 2 Nisan Perşembe günü, yanında ekonomiden sorumlu bakanlar olduğu hâlde piyasaları rahatlatmaya matuf önlemler paketini açıklayarak elini yükseltti. Tedbirler üreticilerin kaynak erişimini kolaylaştırmayı, istihdamı artırmayı ve teknoloji yatırımlarını teşvik etmeyi hedefliyor. Öz kaynak kullanımında vergi kolaylıkları, vadeli ithalatta KKDF’nin sıfırlanması ve ithalat girdi maliyetlerinin düşürülmesi, Ar-Ge ve tasarım teşvikleri, Hazine destekli kefalet kapsamının genişletilmesi, KOBİ’lere teminat kolaylığı ve kadın girişimcilere ilave destekler gibi unsurlar içeren paketi iş dünyası temsilcisi büyük örgütler olumlu karşıladı.
 </p>
 <p>
  KOBİ’lere destek paketleri açıklamayı hobi hâline getiren hükümetin son adımı, eleştirilerden kurtulamadı. CHP İstanbul Milletvekili Umut Oran, hamleyi seçim arifesinde kamuoyu algısına oynayan içi boş bir adım olarak niteledi mesela. “Bu paket de öncekilerle aynı güfte, aynı beste ve tamamen göz boyama amaçlı. Dayatarak paket açıklanmaz.” sözleriyle karşı çıktı. Oran’a göre meslek odaları ve sendikalarla kavgalı hükümetin açıkladığı tedbir paketlerinin kifayetsiz ve tesirsiz kalması mukadderdi.
 </p>
 <p>
  Kamuya 120 bin geçici işçi alımı ve KOBİ’lere finansmana erişim için gayrimenkullerin teminat gösterilmesi gibi maddeler de sakattı. İlki, taşeron işçilerden bile daha kötü koşullarda çalıştırmak üzere eleman almayı öngörüyordu. Üstelik ümidini yitirenlerle birlikte 6 milyonu bulan işsizler ordusunun sıkıntılarını hafifletmek için sadece binde 2’sine iş sunmak, göstermelikti. Gayrimenkullerin teminat gösterilmesi uygulaması ise riskliydi. Zor durumdaki KOBİ, talep yokluğunda gerekli hareketi sağlayamayacak, sonuçta ipotek ettirdiği taşınmazı da kaybedebilecekti. “KOBİ’lerin finansmana erişimini kolaylaştırmanın yolu bu değildir! Siz sağlıklı işleyen bir ekonomi ortaya koysaydınız, KOBİ’ler de aldığı krediyi rahatlıkla geri öder, icralık olmazdı!” dedi Oran.
 </p>
 <p>
  <strong>
   VAATLER VE EYLEMSİZLİK
  </strong>
 </p>
 <p>
  Davutoğlu göreve geldikten sonra benzer paketler açıklamış ve ekonomiyi ayağa kaldıracak ve onu yapısal olarak dönüştürecek, 25 alanda toplam 1.350 adet eylem içeren şaşaalı tedbirler duyurmuştu. Üç aylık dilimlerle gelişme raporları kamuoyuyla paylaşılacağı açıklanan bu adımlar için ilk
  <img alt="" src="http://web.archive.org/web/20151022084721im_/http://medya.aksiyon.com.tr//aksiyon/2015/04/07/567104.jpg "/>
  üç aylık süre doldu. Ancak hükümet herhangi bir bilgi paylaşmadı. Ekonomi gazetesi Dünya, 2 Nisan nüshasında bu konuyu sayfalarına taşıdı. Eylemlerin 13 tanesinin, açıklanan takvime göre mart sonunda tamamlanması gerekiyordu ama Dünya’nın araştırmasına göre bunlardan sadece ikisi hakkında düzenleme yapılmıştı. Diğerleri hakkında öngörülen işlemler ya başlamadı yahut bitirilemedi. Son açıklanan paketin de benzer akıbete uğramayacağının garantisi yok. Kaldı ki, hükümet, daha önce teşvik sistemini 5 kere değiştirmiş, ancak beklediği sonuçları alamamıştı. Denenmiş bir tedbiri seçim öncesi yeniden uygulamaya almakla muhtemelen yine başarılı bir sonuç alamayacak.
 </p>
 <p>
  <strong>
   DEMOKRASİ YOKSA GÜVEN DE YOK
  </strong>
 </p>
 <p>
  Sorunun temeli, yatırım ortamı ve ekonomiye güvenin kaybolmasında. İç güvenlik paketiyle polise, benzeri olağanüstü hâl uygulamalarında görülen geniş yetkiler tanınırken, hükümete yakın durmayan veya boyun eğmeyen işletmeler keyfî teftiş ve ağır cezalarla sindiriliyor. Bank Asya gibi mali göstergeleri sağlıklı, halka açık bir bankaya kanunların hilafına müdahale edilirken, demokratik hakların en temeli olan ifade hürriyetine kastediliyor. Bu ortamda yatırımcılara “Haydi yürüyün!” demenin pratikte bir karşılığı yok.
 </p>
 <p>
  Bloomberg HT kanalında görüşlerine başvurulan Bilkent Üniversitesi İktisat Bölüm Başkanı Prof. Dr. Refet Gürkaynak da aynı hususa şu sözlerle parmak basıyordu: “Siyaseten bu kadar bastırılmış bir ekonomide yatırım yapılamayacağını, insanların bu kadar kişisel güvenliklerinden, geleceklerinden endişe ettikleri bir ülkede maddi varlıklarını uzun dönemli yatırımlara bağlamayacaklarını görmek lazım.”
 </p>
 <p>
  <strong>
   “ENSEYİ KARARTMAYALIM”
  </strong>
 </p>
 <p>
  Türkiye Esnaf ve Sanatkârlar Konfederasyonu (TESK), sıkıntıları kabul etmekle birlikte, ümitsiz olunmaması gerektiğini vurguluyor. Sorularımızı cevaplayan bir TESK yetkilisi hükümetle sağlıklı diyalog içinde olduklarını, sorunları uygun platformlarda sürekli dile getirdiklerini, hükümetin de bugüne dek taleplerin onda dokuzunu karşılayacak şekilde, iyi niyetli adımlar attığını anlatıyor.
 </p>
 <p>
  Türkiye’nin en büyük iş dünyası örgütü TOBB’un Başkanı Rifat Hisarcıklıoğlu da benzeri bir yaklaşımda. Ekonomi Gazetecileri Derneği’nin (EGD) düzenlediği 11. Kartepe Zirvesi’nde dünya ve Türkiye ekonomileri üzerine bir sunum yapan başkan, hükümetle her şeyi konuştuklarını ve birlikte çözüm yolları geliştirdiklerini söylüyor. Başkanın zirvedeki konuşmasının ana eksenlerinden biri ekonomideki gidişatın pek de iç açıcı olmadığı üzerineydi ama “Enseyi karartmaya gerek yok.” deyip işlerin açılacağını savundu.
 </p>
 <p>
  Ne var ki, bir süredir temel verilerin sürekli olumsuz gelmesi bu temenninin kolay kolay gerçeğe dönüşmeyeceğini ortaya koyuyor. Türkiye ekonomisinin kıskanılmayan bir performansı var artık.
 </p>
 <p>
  <img alt="" src="http://web.archive.org/web/20151022084721im_/http://medya.aksiyon.com.tr//aksiyon/2015/04/07/567105.jpg "/>
  Sadece son bir haftada açıklanan veriler, 2008 yılındaki küresel kriz zamanından bu yana en olumsuz rakamlar. Takvim etkisinden arındırılmış ocak ayı sanayi üretiminin yüzde 2,23 gerilemesi 2008’in son aylarından bu yana görülen en sert düşüş olarak kayıtlara geçti. Krizden sonra en sert gerileme yüzde 0,77 ile Kasım 2012’de görülmüştü. Büyümenin önemli göstergelerinden Satınalma Yöneticileri Endeksi (PMI) Mart ayında 48’e inerek Nisan 2009’dan bu yana en düşük seviyesine ulaştı. Tüketici güven endeksi yine yılın üçüncü ayında yüzde 64,4 ile Kasım 2009’dan bu yanaki en alt seviyeyi gördü. Güven endeksindeki düşüşün en başat sebebi dolar kurundaki büyük artış. Lira karşısında 2,60 seviyelerine demirlemiş durumdaki dolar, tüketicileri en fazla rahatsız eden unsurların başında geliyor. Ekonomik güven endeksi mart ayında bir önceki aya göre yüzde 15,4 gibi çok keskin bir oranla azalarak 74,85 değerine düştü.
 </p>
 <p>
  Kur etkisi, çevre ülkelerle derinleşen sorunlar ve AB pazarındaki daralma yüzünden, ihracat cephesinde ayrı badirelerle boğuşuyoruz. TİM verilerine göre mart ayında ihracat geçen yılın aynı ayına göre yüzde 13,4 gerileyerek 11 milyar 229 milyon dolar oldu. Yılın ilk 3 ayındaki düşüş yüzde 6,8 oldu. Altın satışlarının etkisi düşüldüğünde tablo daha kötü bir hâle geliyor.
 </p>
 <p>
  TÜİK tarafından açıklanan 2014 yılı büyüme rakamları, dolar bazında millî gelirin 823 milyar dolardan 800 milyar dolara gerilediğini gösterdi. Kişi başına millî gelir 10.404 dolar olarak gerçekleşti, ki 2008’den beri aynı düzlemde çakılıp kalan bu rakamlar “orta gelir tuzağı” isimli, şu sıralar şöhreti her yere ulaşmış ekonomi kavramının ikametgâhını Türkiye’ye aldırdığının tescili.
 </p>
 <p>
  Sabit fiyatlarla lira cinsinden bakıldığında 2008-2014 arasındaki dönemde kişi başına millî gelirin ortalama artışı yüzde 2,4 olarak gerçekleşmiş. 2002-2008 yılları arasında bu oran yine altı yıllık dönemde ortalama yüzde 5,1 seviyesindeydi. Uluslararası standart kabul edilen orta gelir tuzağından kurtulma eşiği takriben 12 bin 500 dolar civarı. Gelir artışını, eğimi giderek artan bir yamaçta seyretmeye benzetirsek, yamacın eteklerini aşarken hızlı hareket eden araç, tepe dikleştikçe teklemeye başlar. Düşük vitesle çıkmanın uzun zaman alacağı ve büyük maliyetleri olacağı aşikâr.
 </p>
 <p>
  <strong>
   İŞSİZLİK KATMERLENİYOR
  </strong>
 </p>
 <p>
  Bu maliyetlerden en acılı ve acıklılarından biri işsizlik ve bunun yol açacağı sosyal sorunlar. Hazine Müsteşarlığı Çalışma Raporları arasında şubatta yayımlanan, Yasemin Gül Erceylan ve Ferdi Akpiliç tarafından yapılan bir araştırma, Okun Yasası ile istihdamın büyüme esnekliğini kullanarak Türkiye için işsizliği sabit tutan büyüme oranını hesapladı. Okun Yasası, doğal işsizlik oranı ile ekonominin potansiyel büyümesi arasında bir negatif ilişki bulunduğu tespitini ortaya koyar ve doğal işsizlik üzerindeki birim artışın millî geliri ne kadar düşürdüğünü bulmaya çalışır.
 </p>
 <p>
  2005 yılı birinci çeyrek ve 2014 üçüncü çeyrek sonuçlarına göre yapılan hesaplama, Okun denkleminin iki farklı dinamik versiyonuna göre Türkiye’de işsizliği aynı seviyede tutmak için gerekli minimum oranın yüzde 3,7 olması gerektiğini buldu. İstihdamın büyüme esnekliğini baz alarak yapılan hesap ise yüzde 4,1 sonucuna ulaştırdı. Araştırmaya göre, yaklaşık yüzde 4’ün üstünde büyüme işsizliği azaltacak, altındaki oranlar ise yükseltecek demektir. Türkiye 2014’teki yüzde 2,9’luk büyüme oranı, işsizliği sabit tutacak eşik değerden yaklaşık yüzde 1’lik bir sapma göstermiş durumda. Bu da işsizliğin geçen yıl reel olarak artış kaydettiğinin bariz bir göstergesi.
 </p>
 <p>
  2015 için ekonominin parlak bir performans gösteremeyeceğini bugünden söylemek mümkün. Bu da içinde bulunduğumuz yılın istihdam piyasaları açısından olumlu geçmeyeceği sonucuna bizi ulaştırıyor.
 </p>
 <p>
  Orta vadeli programda Türkiye’nin 2015  büyüme hızı yüzde 4 olarak öngörüldüyse de rakamın ciddi revizyon ihtiyacı bulunduğu aşikâr. Mesela ilkin hükümet ile aynı tahmine sahip yatırım bankası Goldman Sachs, 30 Mart’ta bu beklentisini güncelleyerek yüzde 2,8’e çekti. Enflasyonun ise yıl sonunda yüzde 8’i bulacağı tahmininde bulundular.
 </p>
 <p>
  Kalkınma Bakanlığı ve 2015-2017 orta vadeli programa göre Türkiye’nin kişi başına düşen millî geliri gelecek yıl 10 bin 936 dolar olacak. Ne var ki bunun da gerçekleşme ihtimali bulunmuyor. Çünkü hesaplamalarda dolar 2,28 olarak kabul ediliyordu. Oysa kurlar daha şimdiden 2,60 seviyesine demirledi ve bu yıl sonunda 3’e kadar yükselmesi sürpriz olmaz. Doların yıllık ortalama 2,5 olması hâlinde, ekonomi orta vadeli programda öngörülen yüzde 4’lük oranla büyüse bile kişi başına gelir 9 bin 400 dolara gerileyecek. Hele de yılın ilk üç ayındaki durgunluk bütün yıla yayılır ve bugün pek çok ekonomist tarafından kuvvetle dile getirilen “sıfır büyüme” senaryosu gerçekleşirse, aynı kur düzeyinde kişi başına gelirin 9 bin dolara kadar düştüğünü görebiliriz.
 </p>
 <p>
  <img alt="" src="http://web.archive.org/web/20151022084721im_/http://medya.turkishreview.org//aksiyon/2015/04/07/567106.jpg "/>
 </p>
 <p>
  <strong>
   YENİ BİR HİKÂYE LAZIM
  </strong>
 </p>
 <p>
  Piyasadaki sıkışıklık nakit sıkıntısından kaynaklanıyor. 2002’den sonra patlayan tüketimle konut, beyaz eşya ve taşıtlara talep benzeri görülmedik oranlarda arttı. İstikrar beklentisi herkesi borçlanmaya sevk etti. Likidite kanallarına erişim kolaylığı ve bunun sonucu olarak düşen faiz oranları sayesinde bankalardan çekilen yüklü krediler hane halkı yükümlülüklerini hızla artırdı.
 </p>
 <p>
  Sözgelimi, TCMB verilerine göre hanehalklarının bankalara olan bütün borçları, konut ve tüketici kredilerinden kredi kartı borçlarına varana dek tamamı, 2002’de AK Parti’nin göreve geldiği ayda 6,5 milyar liraydı. En son Şubat ayı itibariyle bu rakam 355 milyar liraya yükselmişti. 2013 yıl sonu verilerine göre hane halkı yükümlülüklerinin gelirlerine oranı yüzde 55 dolayındaydı. Son birkaç yıldır görülen ekonomiyi soğutma çabalarına rağmen oranın düştüğüne dair bir işaret yok. Söz konusu oran 2002 yılında, AK Parti hükümete geldiğinde sadece yüzde 5’ti. Yine kişilerin faize verdikleri paranın gelirlerine oranı 2013 sonunda yüzde 5,5’e ulaştı. 2002 yılında bu oran da yüzde 1,7 civarındaydı. Gelirlerin azaldığı bir dönemde insanlar borçları ödemeye çabalarken, mecburen harcamalarından kısmak durumunda kaldı.
 </p>
 <p>
  Dış borçlar 2008 sonunda 281 milyar dolar iken 2014 verilerine göre 402,4 milyar dolara yükseldi. Millî gelire oranı 12 puandan fazla artışla yüzde 38’den yüzde 50,3’e çıktı. 2001’deki büyük kriz yılında yüzde 57,7 mertebesindeydi bu oran.
 </p>
 <p>
  Ekonomi, AK Parti iktidarının en parlak olduğu sahalardan biriydi. Özellikle 2007 yılına kadar 2001 krizi sonunda elde edilen ivme ve doğru adımlar sayesinde benzerini hemen hiç görmediğimiz bir parlak hava yaşadık. Ama bugün bu olumlu havadan eser kalmadı.
 </p>
 <p>
  Mesela, Washington merkezli düşünce kuruluşu Bipartisan Policy Center tarafından 13 Mart’ta yayımlanan “Kırılgan mı, Ayrıcalıklı mı? Türkiye Ekonomisi İçin 2015 Beklentileri” adlı rapor, enflasyon, mali harcamalar ve toplam borç kalemlerindeki gelişmelere bağlı olarak ekonomik durumun “artan bir şekilde sallantılı” olduğunu söylüyor. Aralarında Amerika’nın eski Ankara büyükelçileri Morton Abramowitz ve Eric Edelman’ın da bulunduğu 12 uzman tarafından kaleme alınan rapor, Merkez Bankası üzerindeki siyasi baskının da hesaba katılmasıyla, “uzun dönemli bir erimenin çok daha fazla ihtimal dâhilinde” olduğu sonucuna ulaştı. Rapor, hükümetin 2013 yaz aylarındaki Gezi olaylarıyla belirgin hâle gelen otoriter uygulamaları, yolsuzluk skandalları karşısında kendini kurtarma adına devlet kurumlarını felce uğratması, medya üzerindeki baskısı ve artan kurumsal yolsuzluk iddiaları ekonomik dengeyi tehdit eder hâle gelmiştir, dedi.
 </p>
 <p>
  Hükümet, sorunları görmesine rağmen defalarca denediği ve tam randıman alamadığı teşvikleri temcit pilavı gibi ısıtıp ısıtıp koymaktan başka bir şey yapamıyor. Yapısal sorunların halli için gerekli siyasi kudretten yoksun. Genel konjonktür desteğini çekmiş durumda. Likidite bolluğu zamanında acilen tamamlaması gereken yapısal dönüşüm için treni kaçırdı.
  <br/>
  ______________________________
 </p>
 <p>
  <strong>
   GÜÇLÜ DOLAR TÜRKİYE’Yİ VURUYOR
  </strong>
 </p>
 <p>
  Oxford Economics’ten kıdemli ekonomist Adam Slater, geçen hafta yayımladığı analizinde doların yükselmesinin gelişen ülkelerde yol açtığı tahribat hakkında tahlillerini aktarırken, en kırılgan ülkeler arasında Türkiye’yi de gösterdi. Diğerleri Malezya, Şili, Venezuela ve Rusya. Doların değerlenmesinin, en azından kâğıt üstünde, yerel paraları zayıflattığı için gelişen ekonomilerin ticaret dengelerine destek vermesi beklenir ama güçlü dolar, bu ülkelerin büyüme performansları üzerinde yıpratıcı etki hâsıl eden faktörleri de tetikleyebilir diyen Slater, dolar bazlı borç yükünün artması, emtia fiyatlarının düşmesi ve sermaye girişlerinin azalmasını bunlara örnek olarak sıralıyor. Slater’ın analizinde, dolardaki yükselişe karşı kırılganlığı en düşük gelişen ülkeler ise Güney Kore, Tayvan, Çin, Hindistan ve Filipinler.
  <br/>
  ______________________________
 </p>
 <p>
  <strong>
   İÇ ÇAMAŞIRI ENDEKSİ
  </strong>
 </p>
 <p>
  Amerikan Merkez Bankası Fed’in efsanevi başkanlarından Alan Greenspan’ın ekonominin genel gidişatını anlık takip ettiği karmaşık analizlerinin yanında, çok basit bazı başka göstergeleri de vardı. Bunlardan biri erkek iç çamaşırı satışlarıydı ki, normalde yatay bir hat üzerinde ilerleyen erkek çamaşır satışları, ekonomik bozulma zamanlarında hemen azalma trendine giriyordu. Erkekler, alım güçlerinin zayıfladığı dönemlerde ailede harcamalarını ilk kısan bireyler olurken, ilk feragat ettikleri ihtiyaçları ise iç çamaşırları oluyordu. Ne zaman satışlar tekrar normal seviyelerine gelirse, hane halkı alım gücü de normale dönüyor demekti. İstanbul’da iç çamaşırı ticaretiyle meşgul Korkmaz Akkoyun, özellikle son iki aydır erkek iç çamaşırı ve çorap satışlarında ciddi bir düşüş olduğunu söylüyor. İki aydır bu ürün gruplarında yeni sipariş vermiyor ve ellerindekini bitirmekle uğraşıyorlarmış. Korkmaz Bey’in gözlemlerine göre erkekler artık pahalı ve sağlıklı ürünlerin yerine daha ucuz ama kanserojen madde içermesi muhtemel ürünlere yöneliyor. Akkoyun, iç çamaşırlarının gözükmemesi yüzünden, marka prestijine önem veren tüketicilerin bile aynı yolu izlediğini söylüyor. Üzerinde 500 liralık elbise olan biri, 5 liralık atlet arıyor.
  <br/>
  ______________________________
 </p>
 <p>
  <strong>
   UZUN DÖNEMLİ DURGUNLUK
  </strong>
 </p>
 <p>
  Türkiye’nin artık büyüyememe gibi bir sorunu var bugün. 1990-2001 yılları arasında ortalama yıllık yüzde 3,4 büyürken diğer gelişmekte olan ülkelerde bu oran yüzde 3,9 idi. 2002-2007 yılları arası gerçekten parlak bir performans gösteren ülkenin ekonomisi ortalama yıllık büyüme hızını yüzde 7,2’ye taşıdı. Bu dönem artan küresel likidite bolluğunun bir yansımasıydı ve hemen bütün gelişmekte olan ülkelerde de benzeri bir büyüme temayülü görülüyordu. Aynı yıllar arasında Türkiye’yle aynı klasmanda yer alan ekonomilerin ortalama büyümeleri yüzde 6,9 olmuştu. 2007 yılında Türkiye’nin âdeta nefesi tükendi. Hükümetin başına göre Amerika merkezli kriz teğet geçmişti ama gerçekte bu yıldan itibaren Türkiye’nin büyüme motoru teklemeye başladı. 2007’den 2012 yılına kadar, 2010 ve 2011 yıllarında iki yıl üst üste görülen yüzde 9,2 ve yüzde 8,8’e rağmen, ortalama büyüme hızı yüzde 3,5 oldu ama aynı dönemde bizimle aynı sınıfta yer alan ülkelerin skoru yüzde 6 idi. 2014 rakamları ve önümüzdeki döneme dair zayıf beklentiler, Türkiye’nin içinde bulunduğu durgunluğun daha uzun bir süre devam edeceğini gösteriyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/kapak/esnafin-isleri-kesat_550407), [web.archive.org (arşiv bağlantısı)](http://web.archive.org/web/20151022084721/http://www.aksiyon.com.tr:80/kapak/esnafin-isleri-kesat_550407)
