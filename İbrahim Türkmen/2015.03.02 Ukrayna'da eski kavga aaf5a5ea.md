# Ukrayna'da eski kavga

*İbrahim Türkmen 2015.03.02*

<div class="pNewsDetailMainContent" itemprop="articleBody">
 <p>
  Eski bir Sovyet diplomat, 1991’de VarŞova Paktı’nın çöküşünden sonra bir Amerikalıya “size en büyük zararı verdik. Sizi düşmansız bıraktık.” diyordu. Bugün ise Ukrayna’da zirveye ulaşan gerilim ortamında Rusya, NATO’ya en büyük iyiliği yapıyor. Ona yeni bir varlık sebebi bahşediyor.
 </p>
 <p>
  Edward Lucas, “The New Cold War” kitabında, Batı’ya “uyanın” çağrısı yapıyordu. Lucas’a göre, Batı –özellikle Amerika– kendini terörle savaş histerisine kaptırmışken, Kremlin’in politikalarının ne gibi sonuçlar doğuracağını anlamakta zorlandı. Onlar uyurken “Rus ayısı pençelerini güçlendirmekle meşguldü”. İngiliz gazeteci, yeni bir Soğuk Savaş’ın başladığını anlatıyordu çok ses getiren kitabında.
 </p>
 <p>
  Ukrayna, “Rus tehdidinin” ne derece geçerli ve düşünüldüğünden daha yakın olduğunu gösterdi. Bu kriz ekseninde karşılıklı atılan adımlar gerilimin temelli tırmandığı bir duruma işaret ediyor. Rusya yanlısı ayrılıkçı gruplarla devletin nizami ordusu arasındaki çarpışmalarda, resmî rakamlara göre, bugüne dek 5.600 kişi hayatını yitirdi. Giderek daha çok sayıda analist, gelişmelerin daha kapsamlı gerginliklere gebe olduğunu söylüyor. Son zamanlarda, Ukrayna’da tırmanan gerilim ikliminde, NATO ile eski düşmanı arasında bir sıcak savaş ihtimalinin hiç olmadığı kadar arttığı yorumları daha sık dile getirilmeye başlandı.
 </p>
 <p>
  21. Yüzyıl Türkiye Enstitüsü’nden, Rusya üzerine Türkiye’nin sayılı uzmanlarından Dr. Erhan Canikoğlu ise, son gelişmeleri Soğuk Savaş’ın başka bir şekilde devamı olarak okuyor ve Amerika ile Batı’nın Rusya’yı kuşatma hamleleri olarak yorumluyor. Aksiyon’a değerlendirmelerde bulunan Canikoğlu, Soğuk Savaş döneminde örnekleri Afganistan ve Irak gibi bazı bölgelerde görülen maşa savaşlarının benzerlerinin bugün de Gürcistan, Suriye ve Ukrayna gibi yerlerde yaşanmasını bu benzerliklerden biri olarak gösteriyor.
 </p>
 <p>
  <strong>
   NATO’nun adımları
  </strong>
 </p>
 <p>
  Ocak ayı sonunda NATO, Rusya’nın Avrupa sınırlarında hilal şeklinde bir cephe oluşturacak biçimde bazı Baltık devletlerine Orta ve Doğu Avrupa ülkelerine toplam altı adet Komuta Merkezi kurma kararı aldı. Bulgaristan, Polonya, Macaristan, Litvanya, Letonya ve Estonya’da bu merkezlerin tesis yerleri ve görev alacak personel sayıları ile ilgili teknik çalışmalar tamamlandı. NATO’nun Gürcistan’da bir askerî eğitim misyonu görevlendirme hamlesini de hesaba katan Rusya, son gelişmeleri kendi jeostratejik çıkarlarına ve hatta varlığına yönelik birer tehdit gören ve gösteren bir retorik kullanıyor.
 </p>
 <p>
  <img alt="" src="http://web.archive.org/web/20150731021409im_/http://medya.aksiyon.com.tr//aksiyon/2015/03/02/564980.jpg "/>
  NATO’nun askerî kanadının başı, Amerikan Hava Kuvvetleri’nden General Philip Breedlove, 25 Şubat’ta Temsilciler Meclisi’ne Ukrayna’ya kapsamlı silah sevkiyatına dair planlar sundu. Ardından gerçekleştirdiği basın toplantısında Ukrayna’da işlerin her gün daha da kötüye gittiğini açıkça ifade etti. Rusya, saldırılarını NATO üyesi olmayan diğer Moldova ve Karabağ gibi ülkelere veya Ukrayna’nın başka bölgelerine doğru genişletebilir diyen general, NATO üyesi Baltık ülkelerinde ise iç karışıklıklar çıkarmasının muhtemel olduğunu ileri sürdü. Breedlove’un önerileri değerlendiriliyor. Bunun yanında, şu an Amerika Ukrayna ordusuna sadece danışmanlık hizmeti sunabiliyor. Eğitim ve ölümcül silahların sevki ile ilgili Pentagon’u yetkilendiren bir yasa Meclis’in gündeminde.
 </p>
 <p>
  Giderek daha çok ve yetkili mahfilden NATO’nun daha aktif rol oynaması ve kaslarını sıkması çağrıları da geliyor. 2016 seçimlerinde Cumhuriyetçi Parti’den başkan adaylığı için yarışması muhtemel Rick Perry, geçen hafta yayımladığı bir notta, Putin’in ateşkes anlaşmalarını, çıkarları için suiistimal ettiğini ileri sürüyor ve Batı’nın daha cevval bir mücadele göstermesi gerektiğini söylüyordu. NATO, eski Başkan Ronald Reagan tarafından Sovyet Rusya’yı dize getirebilmişti ve bu yinelenebilir, diyen Teksaslı politikacı, Ukrayna’ya silah yardımı yapılması çağrısında bulundu. Perry ayrıca mevcut yaptırımların, Rusya’yı uluslararası bankacılık faaliyetlerinde SWIFT işlemlerine erişimden men edecek şekilde genişletilmesini de istiyordu.
 </p>
 <p>
  Eski Sovyet cumhuriyetlerinin NATO’ya üye olmaları sürecinde çalışmalar yürüten Potomac Vakfı’nın başkanı Philip Karber ile emekli bir NATO generali Wesley Clark Ukrayna’da bir süre çalışmalar yaparak Beyaz Saray’a kapsamlı bir rapor sunmuşlardı. Her ikisi de Ukrayna’ya silah desteğinin şart olduğu düşüncesinde. The Economist dergisi de 14 Şubat sayısında kapaktan işlediği dosyada, eski Sovyet ülkelerine sağlam istihkâmlar kurulması gerektiğine işaret ediyordu.
 </p>
 <p>
  Bu çağrılar bir yana, Rusların açıktan bir saldırı gibi gözükmeyen tehditlerine karşı, hâlâ temelde 1949 doktrinlerine göre hareket eden NATO’nun nasıl tepki vereceği bir muamma. İngiltere’nin savunma alanındaki düşünce kuruluşu Kraliyet Birleşik Hizmetler Enstitüsü’nde 20 Şubat’ta bir konferans veren NATO’nun en yüksek rütbeli ikinci komutanı General Adrian Bradshaw, “muğlak” bir saldırının “verilebilecek uygun tepkilere dair ortak kararlar alınmasını epey müşkül kılacağına” dikkat çekiyordu.
 </p>
 <p>
  Gerçi bunu aşmak için bir adım, geçen yılın eylül ayında Galler toplantısında atılmıştı. Kırım’daki “hibrid savaş” ve Baltık ülkeleri ve Polonya’ya yönelik gerçekleştirdiği ekonomik ve psikolojik propaganda faaliyetleri karşısında, NATO, Acil Mukabele Gücü kurma kararı aldı.
 </p>
 <p>
  5 bin kişilik bu kuvvetler için şu an Alman, Hollandalı ve Norveçli askerlerden oluşan birliğin eğitimi devam ediyor. Bunların sayısının 48 saat içinde 30 bine çıkarılabileceğini ve istenen yere nakledilmelerinin mümkün olduğunu, bizzat NATO’nun en üst düzey yöneticisi Genel Sekreter Jens Stolterberg dile getirdi.
 </p>
 <p>
  <strong>
   Çatışma riski
  </strong>
 </p>
 <p>
  Bu gelişmeler, NATO ile Rusya arasında bir sıcak savaş ihtimalinin yükselip yükselmediğine dair korkuları tetikliyor. Ukraynalı gazeteci Yulia Drozd, bir sıcak savaş ihtimalinin zayıf da olsa mevcut bulunduğunu düşünüyor. Aksiyon’a değerlendirmelerde bulunan Drozd’a göre Türkiye’nin, Baltık bölgesinin ve hatta İngiltere’nin hava sahalarına taciz operasyonlarında bulunan Rusya’nın amacı tepkileri ölçmekti. Bunun daha da ötesinde, Ukrayna’daki fillî duruma rağmen, askerî bir müdahaleyi ve hatta silah desteğini dahi göze alamayan NATO’nun sınırlarını da Rusya böylece anlamış oldu.
 </p>
 <p>
  Rusya’nın saldırganlığını NATO’nun artan etkinliğinin sonuçlarından biri olarak gören Drozd’a göre, Rusya NATO’ya yakınlaşma veya üye olma gibi ihtimalleri değerlendirip karar verme iradesinin Ukrayna’da olduğunu bir türlü kabul etmiyor. Çözüm için uyguladığı taktik ise “çılgınlık”. “Saldırganlık yıkıcıdır ve hiçbir iyi şeyi saldırganlığa dayanarak inşa etme ihtimali yoktur.” diyor Drozd.
 </p>
 <p>
  Canikoğlu ise, bugün bir sıcak savaşın “kesinlikle gerçekleşmeyeceği” fikrini savunuyor. Putin’in pragmatist bir lider olduğunu düşünen uzmana göre, Batı, daha ileri adımlar atarak ve ekonomik yaptırımları kullanarak Kırım’ı pazarlık konusu etmek istiyor. Rusların niyetiyse, Doğu Ukrayna’daki Rusların haklarını güvence altına alan anayasal düzenlemelerin yapılması hâlinde Ukrayna’nın toprak bütünlüğüne saygılı davranmak olabilir. Canikoğlu, Rusların Doğu Ukrayna’yı, yaptırımların kalkması için bir koz olarak kullanabileceği ihtimaline de dikkat çekiyor.
 </p>
 <p>
  Canikoğlu, Putin’in adımlarının genelde Batı perspektifinden okunduğuna, bunun ise resmi olduğu gibi görmeye engel teşkil ettiğine dikkat çekiyor. Eski Sovyet bloku ülkelerini kendi sistemlerine entegre etmeye çalışan Batı güvenlik konseptine karşı bir “dengeleme siyaseti” olarak niteleyen uzman, bu politikaların Batı’da rahatsızlık meydana getirdiğini söylüyor. Canikoğlu ayrıca, Ukrayna’nın, özellikle de bütün güvenlik belgelerinde Karadeniz politikası ve çıkarları için olmazsa olmaz durumdaki Kırım’ın, Rusya için hayati önemde olduğunu belirtiyor.
 </p>
 <p>
  Rusya’nın idaresi son bir yüzyılda defalarca değişiklik gösterdi ancak dış siyasetteki temel stratejileri dönemsel ve şartlara bağlı makyajlar ve küçük çaplı sapmalar dışında aynı kaldı. Çarlık idaresindeki stratejik hedefler Sovyetler tarafından da korundu ve komünist rejimin yıkılmasından sonra kurulan yeni Rusya’nın da kısa bir inkıta döneminden sonra aynı hedefleri muhafaza ettiği görülüyor. Rusya, rejimi ne kadar değişse de emperyal heveslerinden ve hedeflerinden inhiraf göstermiyor. Bugün de, tarihsel ve kültürel etki alanı olarak tanımladığı coğrafyaya doğru zamana yayılmış bir genişleme hedefine uygun hareket ettiğini görmek mümkün. Bunu doğrudan saldırı, Rusya yanlılarına doğrudan ve dolaylı desteklerle yürüttüğü taşeron savaşlar, Kırım’daki gibi sızma harekâtı veya referandumlarla özerklik ve bağımsızlık ilan ettirme gibi yöntemlere müracaatla hallediyor.
 </p>
 <p>
  Bu noktadan sonra, Putin, daha ileri bir adım atar mı? Soğuk Savaş’ta Sovyet blokuna dâhil iken sonradan NATO’ya üye olan ve AB ile yakınlaşan Baltık devletleri Letonya, Litvanya ve Estonya kendilerini haklı olarak büyük bir tehdit altında hissediyorlar. Doğu Ukrayna’nın de facto olarak bölündüğü ve bundan sonraki süreçte eski hâle dönüşün hemen hemen imkânsızlaştığı düşünülürse Rusya’nın daha ileri bir adım atması mümkün mü? Putin’in sadece ihtiraslarının güdümünde hareket etmediğini, köklü dış politika geleneği içindeki akıllı strateji uzmanlarının hesaplarına dayanarak ilerlediğini savunanlara göre, Rus lider artık bir süre durması gerektiğini biliyor.
 </p>
 <p>
  Drozd’a göreyse, Rusya’nın Ukrayna üzerindeki taktik hamlelerinin bir sonu olacak gibi durmuyor. En son ateşkes anlaşmasına rağmen, Ruslar ayrılıkçılara hâlâ askerî ekipman ve bizzat savaşçı unsur göndermeye devam ediyor. Ukraynalı gazeteci, bununla birlikte, Doğu Ukrayna’daki ayrılıkçılar kendilerini Kırım’dakiler gibi örgütlememiş olsalar bile Ukrayna ordusunun burada tekrar kontrolü sağlamasının da mümkün gözükmediğini söylüyor. Dahası, ayrılıkçıların hâkimiyeti altındaki bölgelerde Rus yanlısı propaganda makinesi etkili bir şekilde çalışıyor ve halk tabanından aldıkları destek de her geçen gün artıyor. Drozd, Ukrayna ordusunun da ilerleme kaydettiğini ve Batı’nın artan desteğiyle, savunmada daha sağlam bir zemin bulduklarını söylüyor.
 </p>
 <p>
  Peki devam etmesi hâlinde NATO tarafından silahlı bir müdahale gerçekleşir mi? 28 üyeli NATO’nun içinde, hâlâ 1600’den fazla nükleer başlığa sahip bir Rusya’yı doğrudan karşılarına almayı istemeyenler, Rusya’nın saldırganlığını birinci dış politika önceliği görmeyenler (Fransa gibi), ekonomik olarak doğacak sıkıntıları göze almak istemeyenler (Almanya ve Türkiye gibi) dikkate alınırsa, böylesi bir tepkinin gerçekleşme ihtimalinin zayıflığı da ortaya çıkıyor.
 </p>
 <p>
  Adını vermek istemeyen bir Kafkasya uzmanı bundan sonraki süreçte hem Rusya’da hem de Avrupa’da “İslami terör”e atfedilecek tedhiş hareketlerinin sayısında artış beklenmesi gerektiğini düşünüyor. Uzman, Rusya’nın, İran güdümündeki terörist oluşumları harekete geçireceği, Avrupa’nın ve hatta Amerika’nın ise Kafkasya bölgesindeki din referanslı şiddet yanlısı örgütleri tahrik edebileceği ihtimal dışı değil görüşünde.
 </p>
 <p>
  Komuta merkezi güvence amaçlı  NATO’nun 6 adet Komuta Merkezi kurma kararının aslında iki boyutu bulunuyor. Birincisi, Ukrayna olayından sonra eski Sovyet uydusu, yeni NATO üyesi ülkeler artan bir Rus saldırganlığı tehdidine ve Ukrayna benzeri bir oldubitti senaryosunun kurbanı olmaları riskine karşı güvence istiyorlardı. Baltık Hava Polisi Misyonu yaklaşık 10 yıldır faaliyette ve bu süre zarfında birliklerin sayısı üç katı bir artış gösterdi, ancak Rusya’dan artan tehlikenin yol açtığı tedirginlik karşısında söz konusu ülkeler sırtlarını dayadıkları birlikten daha sağlam bir destek talebindeydiler. Polonya Dışişleri Bakanı’nın sızdırılan bir özel konuşmasında, NATO’yu “işe yaramaz bir ittifak” diye nitelemesi ve paktı “sahte bir güvenlik hissi” oluşturmakla itham etmesi, bu talebin bir dışavurumuydu. NATO’nun adımı, öncelikle onlara bekledikleri bu güvenceyi temin etmesi açısından önem taşıyor. İkinci olarak, NATO, Komuta Merkezleri’ni caydırma amaçlı taktik hamleler olarak kurguluyor.
 </p>
 <p>
  <img alt="" src="http://web.archive.org/web/20150731021409im_/http://medya.aksiyon.com.tr//aksiyon/2015/03/02/564979.jpg "/>
 </p>
 <p>
  <strong>
   MINSK II TUTACAK MI?
  </strong>
 </p>
 <p>
  İlk başarısız denemenin ardından, Ukrayna için ateşkes, AB’nin çabalarıyla 11 Şubat günü yine Minsk’te imzalandı ama gerilim durmak bilmiyor. Rusya’nın desteklediği ayrılıkçılar, çoğu bölgede üstünlük sağlamış durumda. Ukrayna Başkanı Petro Poroshenko Batı’dan Rusya destekli gruplara karşı ellerinden bir şey gelmediğini ve bu açıdan daha gelişmiş, müdafaa amaçlı anti-tank benzeri savaş makine ve silahlarını sağlamaları çağrısında bulunuyor. Rusya’yla zaten gergin durumdaki ilişkilerini daha da bozmaktan imtina eden Almanya ve Fransa tabiri yerindeyse ayak diriyor. Amerika, silah desteğinden önce en azından ateşkesin yürüyüp yürümediğini görmek istiyor. Poroshenko, 27 Şubat Cuma günü, Minsk II Ateşkes anlaşmasının sürmesi ve en iyi senaryoların gerçekleşmesi hâlinde bile Doğu’dan Rus kaynaklı bir “askerî” tehdidin devam edeceği endişesini dile getirdi. Ateşkesin ilanının üzerinden neredeyse iki hafta geçmesine rağmen, isyancılar ve devlet güçleri hâlâ ağır silahlarını ve sair askerî varlıklarını geri çekmiş değiller. En son geçen Cuma günü, bazı küçük çaplı geri çekilme hareketleri gözlemlenmişti.
 </p>
 <p>
  <img alt="" src="http://web.archive.org/web/20150731021409im_/http://medya.aksiyon.com.tr//aksiyon/2015/03/02/564978.jpg "/>
 </p>
 <p>
  <strong>
   ESKİ DÜŞMAN DOST OLMUYOR
  </strong>
 </p>
 <p>
  Sovyetler’in dağılmasından sonra Soğuk Savaş’ın çatışma eksenli ilişkileri, yerini bir uzlaşıya, hatta işbirliğine bırakmıştı. 1994’te, Rusya, Barış İçin Ortaklık Programı’na dâhil oldu. 2002 yılında Rusya-NATO Konseyi kuruldu. Terörle savaş operasyonlarında ve Afganistan’da güvenlik-eksenli ve uyuşturucu ticaretine karşı faaliyetlerde işbirlikleri kuruldu. Birlikte askerî tatbikatlar gerçekleştirildi.
 </p>
 <p>
  Ancak ilişkiler Libya, Suriye, Kosova, Gürcistan gibi pek çok alanda gerilimlere sahne oldu. 2014 yılının Nisan ayı başında, Ukrayna’daki iç savaşta oynadığı saldırgan rolünü gerekçe gösteren NATO, Rusya’yla ilişkilerini askıya aldı. Amerika ve Avrupa ise ekonomik anlamda Rusya’yı bir darboğaza sürüklemeye matuf yaptırımlar uygulamaya girişti. Gerileyen ham petrol varil fiyatlarıyla da birleşince, Rusya kaçınılmaz bir durgunluğa girdi.
 </p>
 <p>
  Sıkıntı ilkin Bosna’da baş göstermişti. Kosova’da dil keskinleşti. Ruslar Kosova’ya müdahaleyi şiddetle reddederken, Arnavutların ayrılmasını netice verecek bir referandum kapısının açılmasının doğuracağı tehditleri hatırlatıyordu. Ukrayna ve Gürcistan’ı dâhil etmeye dair niyetler, iplerin daha da gerilmesine yol açtı. Rusya’nın 2008 yılında Gürcistan’a saldırması ve Güney Osetya ve Abhazya’nın özerkliklerini garantileyerek bunları tanıması bir dönüm noktasına tekabül ediyordu. 2009 yılında, NATO’nun Gürcistan’da askerî tatbikat yapmak için hazırlıkları Rusya tarafından açık bir meydan okuma olarak algılandı ve yüksek perdeden tepki gösterildi. Yine aynı yıl, Amerika’nın Polonya ve Çek Cumhuriyeti’ne füze savunma sistemleri kurma kararına karşı Rusya açıkça askerî mukabele tehdidiyle karşılık verdi. Obama, bu sistemin sadece savunma maksadı taşıdığını söylemesine rağmen gerilimi yatıştırma amacıyla geri adım attı.
 </p>
 <p>
  Libya’daki iç savaşa müdahale bir diğer çatışma noktasını işaretledi. Rusya’nın itirazlarına karşın Muammer Kaddafi’ye karşı ayaklanan kitlelere destek amaçlı NATO operasyonu başladı ve sonuçta Kaddafi rejimi tarihe karıştı. Rusya, bu defa Suriye konusunda Batı ile karşı karşıya geldi. Güvenlik Konseyi daimî temsilcilerinden biri olarak, Çin ile birlikte, Suriye’ye yönelik bir askerî harekât için adım atılmasını isteyen bütün karar önerilerini veto etti. Suriye’yi silah ve politik destek ile açıktan destekledi ve Beşşar Esed rejiminin 4 yıla yakın süredir devam eden iç savaşa rağmen ayakta kalmasını sağladı. Türkiye’nin Suriye sınırına yakın kurulması öngörülen füze savunma bataryalarına da muhalefet gösterdi ve bunu kendine yönelik bir tehdit olarak niteledi. Mart 2014 yılında Ukrayna’ya müdahale ve Kırım’ın ilhakı sonrası, bütün ilişkiler askıya alındı.
 </p>
</div>


Kaynak: [www.aksiyon.com.tr](http://www.aksiyon.com.tr/dunya/ukraynada-eski-kavga_549181), [web.archive.org (arşiv bağlantısı)](http://web.archive.org/web/20150731021409/http://www.aksiyon.com.tr/dunya/ukraynada-eski-kavga_549181)
