# 2 oda 1 balon

*İbrahim Türkmen 2015.05.05*

<div class="pNewsDetailMainContent" itemprop="articleBody">
 <p>
  Resmî istatistikler, birinci çeyrekte konut satışlarının sıçradığını gösteriyor. Ekonomi kötüyken, borçlar tırmanmışken ve alım gücü düşmüşken bu artışın sebepleri neler? Artış balon mu, gerçek mi?
 </p>
 <p>
  Türkiye İstatistik Kurumu (TÜİK) tarafından geçen hafta başında duyurulan Mart 2015 Konut Satış İstatistikleri, bu yılın üçüncü ayında konut satışında şimdiye kadarki en yüksek ikinci aylık satış hacmine ulaşıldığını ortaya koydu. En yüksek rakama Aralık 2014’te ulaşılmıştı; fakat yılın son ayında işlemlerin genelde yüksek olduğu dikkate alınırsa, mart ayında gerçekleşen 116 bin 30 adetlik satış dikkat çekici. İnşaat sektörünün daralma gösterdiği, hane halklarının alım güçlerinin düştüğü, kredi şartlarının ağırlaştığı ve inşaat maliyetlerinin yükseldiği bir dönemde görülen bu artış yoruma muhtaç.
 </p>
 <p>
  Rakamların detayına bakıldığında, Türkiye genelinde ipotekli satışlarda bir önceki yılın aynı ayına göre yüzde 85,2 gibi çok büyük bir artış dikkat çekiyor. Bir diğer dikkat çekici veri ise ilk el ve ikinci el satışlarında. Sıfır konutların satışı 2014 Mart ayına göre yüzde 22,6 artış kaydederek Türkiye genelinde 51 bin 487 olarak gerçekleşti. İkinci el konut satışlarında ise artış oranı yüzde 44,4 oldu.
 </p>
 <p>
  Bu iki ayrı veri bir arada değerlendirildiğinde, satışların gerçek konut talebinin bir ürünü olmayabileceğine dair soru işaretleri yükseliyor. Mesela, Aksiyon’a bilgi veren bir sektör uzmanı, maddi açıdan darboğaza giren esnaf, küçük üretici ve hatta bireylerin, üzerlerindeki taşınmazları eşine veya dostuna, daha sonra tekrar geri almak üzere anlaşarak kâğıt üzerinde sattığını anlatıyor. Bankadan ev bedeli olarak alınan para genelde diğer kredi türlerine nispeten daha düşük faiz maliyetine sahip olduğundan bu yol tercih ediliyor.
 </p>
 <p>
  Yabancıların konut alımlarının da rakamı yükselttiğine dair yorumlar var. Bu yılın ilk çeyreğinde yabancıların mesken yatırımı bir önceki yılın aynı dönemine göre yüzde 17,4’lük artış gösterdi. Bir diğer ifadeyle, geçen yıldan bu yana devam eden temayül bu yıl artarak sürüyor. 2014’ün tamamı itibariyle, yabancılar tarafından alınan 18 bin 959 adet konut, bütün zamanların en yüksek miktarı olarak kayıtlara geçmişti.
 </p>
 <p>
  <strong>
   Yabancıların gözdesi İstanbul
  </strong>
 </p>
 <p>
  Yabancılarca en çok rağbet gösterilen iller İstanbul ve Antalya oldu. Bununla birlikte, İstanbul’da alınan konut sayısı ilk çeyrekte 2014’ün aynı dönemine göre yüzde 36,1 yükselirken, Antalya’da yüzde 9,4’lük düşüş görüldü. Aynı dönemlerde, Avrupalıların genelde tercih ettikleri Muğla, Mersin ve Antalya gibi güney illerindeki satışlar düşerken, İstanbul, Yalova ve Trabzon’un öne çıkması da dikkat çekici. Arap nüfusunun, özellikle varlıklı Suriyeli göçmenlerin konut alımlarının fiyat değişimlerinden mesul olduğuna dair pek çok haber medyada kendine yer bulmuştu.
 </p>
 <p>
  Cumhurbaşkanı Erdoğan’ın sık sık ziyaret ettiği Katar, Bahreyn, Kuveyt ve Suudi Arabistan gibi Körfez ülkelerinden gelen sermayenin önemli bir kısmı, konut sektörü üzerinden ekonominin dişlilerine karışıyor. Yabancı alımlarının toplam konut talebi içindeki payının bu yıl başından beri bir artış trendi içinde olduğu rakamlarca da desteklenen bir olgu.
 </p>
 <p>
  Körfez bölgesinden yatırımcıların Türkiye’deki emlak piyasasına rağbet gösterdiği sır değil. Arapların talebini somut bir şekilde ortaya koyabilecek rakamlar yok ancak inşaat firmalarının emlak haberlerine yansıyan beyanlarına göre, özellikle son dönemde Arap müşterilerin sayısında ciddi bir artış olduğu muhakkak. En son geçen hafta içinde 9. Arap-Türk Gayrimenkul Zirvesi’nin önceki yıllara göre nispeten daha kalabalık geçmesi bu görüşü destekliyor.
 </p>
 <p>
  <strong>
   Doların kerameti
  </strong>
 </p>
 <p>
  Yabancı ilgisini tek başına olumlu bir gelişme olarak değerlendirmek yerinde olmayabilir. Bu talebin, aslında alternatif yatırım sahalarından bir kaçış olarak görülmesi de mümkün. Söz gelimi, elinde 1 milyon dolar bulunan bir yabancının varlığı, 2015 yılı başında 2,3 milyon liraya tekabül ediyordu. Mart ayında, bu yatırımcı aynı miktarda dolarıyla 2,7 milyon lira alabilir hâle geldi. Borsanın ve lira tabanlı yatırım araçlarının aşırı riskli olması ve sanayiye doğrudan yatırımın çetrefilli tabiatı, bu sermaye sahipleri açısından konutu cazip bir alternatif hâline getirdi.
 </p>
 <p>
  Sonuç itibariyle, yabancılardan gelen ilave talep fiyatların artmasında bir açıdan etkili oluyor. Ama fiyatları artıran esas faktör, kurların yükselmesinden kaynaklı maliyet artışları. Sektör temsilcilerinin beyanlarına göre, yıl başından bu yana kurlarda görülen yüzde 15’e yakın fark, inşaat maliyetlerine yüzde 10’luk bir yük getirdi. Sektör uzmanlarının hesaplarına göre, 2014 boyunca kur gelişmeleri inşaat maliyetlerini yüzde 40’a yakın şişirdi ve bunun büyük bir kısmı henüz fiyatlara yansıtılmadı. Üstelik, özellikle İstanbul’da arsa darlığı ve arsa üretim imkânlarının kısıtlı olması da maliyetleri tırmandıran bir diğer unsur.
 </p>
 <p>
  <strong>
   Fiyatlar tırmanıyor
  </strong>
 </p>
 <p>
  Türkiye Cumhuriyet Merkez Bankası’nın (TCMB) en son 2015 yılı Şubat ayı için açıkladığı Konut Fiyat Endeksi, Türkiye’de konut fiyatlarının bir önceki yılın aynı ayına göre yüzde 17,57 daha primli hâle geldiğini gösteriyor. Enflasyon oranı düşüldüğünde yüzde 9,32’lik bir reel artış söz konusu. İstanbul için ise durum biraz farklı. TCMB verileri, aynı dönemde bu ildeki metrekare konut fiyatlarının yüzde 25’e yakın değer kazandığını gösteriyor. Diğer tabirle, söz konusu süre içinde enflasyonu takriben üçe katlayan bir değerlenme gerçekleşmiş. Bu rakam, yüksek arsa maliyetlerinin yanında, talebin de İstanbul’da daha belirleyici bir rol oynadığı anlamına geliyor.
 </p>
 <p>
  Sektör hakkında gelen sinyalleri daha karmaşık hâle getiren bir diğer veri seti, arz-talep dengesizliğinden kaynaklı konut stoku fazlasını gösteren rakamlar. Mesela, 2014 yılı içinde verilen konut ruhsat sayısı 1 milyon 14 bin idi. Söz konusu inşaatların hemen tamamı bu yıl içinde bitirilecek ve konut stokuna dâhil olacak. İlk çeyrekte 115 bin sıfır konut satışı gerçekleşti. Bunun dört katı kadar, yani 460 bin yeni konut yıl sonuna dek satılacak demektir. En iyi ihtimalle 500 bin ile 600 bin arasında birinci el satış olsa, 400 bin konut elde kalacak ve konut stokuna eklemlenecek demektir.
 </p>
 <p>
  Söz konusu dengesizlik, üretilen konutların nitelik şartları bakımından, taliplerin gelir düzeyi ve büyüklük beklentilerini karşılayamamasından kaynaklanıyor. Mesela İstanbul’daki konutlar, aylık geliri ortalama 4 bin lira ve altında olan ortalama hane halklarının alım güçlerinin çok üstünde fiyatlara ulaştı.
 </p>
 <p>
  Erdoğan’ın “İnşaat olmazsa ülke bitmiş demektir.” gibi iddialı bir söylemle altını çizdiği sektörün bir süredir sıkıntılı ilerlediği biliniyor. En önemli ayağı mesken üretimi olan inşaat, 2013 yılının üçüncü çeyreğinden bu yana performans olarak geriliyor. 2014 yılının son çeyreği itibariyle ise daralma sürecine girdi. 2015 yılının ilk çeyreği için açıklanan büyüme rakamlarında daralma gösteren yegâne sektör inşaat olmuştu. İnşaat sektörünün ekonominin genel performansıyla paralel seyir izlediği göz önüne alındığında, öncü göstergeler ışığında 2015’in de parlak geçmeyeceğini söylemek çok da yanlış olmaz.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/2-oda-1-balon_550784), [web.archive.org (arşiv bağlantısı)](http://web.archive.org/web/20150811171030/http://www.aksiyon.com.tr/ekonomi/2-oda-1-balon_550784)
