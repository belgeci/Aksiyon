# Ucuz petrolün maliyeti

*İbrahim Türkmen 2015.02.02*

<div class="pNewsDetailMainContent ctx_content" itemprop="articleBody">
 <p>
  Petrolün fiyatı yedi ayda yüzde 60’tan fazla eridi. Kazananlar da kaybedenler de bundan sonra ne olacağını merak ediyor. Belirsizlik örtüsüne bürünmüş petrolün 2015’teki favori rengi yine siyah.
 </p>
 <p>
  Ham petrol fiyatları yedi ayda yüzde 60’a yakın değer kaybederek varilde 40 dolar sınırına dayandı. Vadeli işlemler borsasındaki temayüller satış yönündeki baskının devam ettiğini gösterirken, yüksek maliyetle üretim yapan petrol firmalarının hızla rekabetten çekiliyor olması fiyatların tekrar artacağı yönündeki tahminleri kuvvetlendiriyor. Kimse bu yıl içinde petrolün nasıl bir güzergâh takip edeceğinden emin değil. Üretim maliyeti hesaplarından bütçe hazırlıklarına, para politikası kararlarından hane-halkı tasarruf tutumlarına dek her şeyle doğrudan ilgisi bulunan petrol fiyatlarındaki belirsizlik, ekonomilere öngörülememenin maliyetini yüklüyor.
 </p>
 <p>
  Merkez Bankası Başkanı Erdem Başçı salı günü düzenlediği bir basın toplantısında, beklenti yönetimi diye okunabilecek bir hamleyle normalde 24 Şubat’ta toplanması planlanan Para Politikası Kurulu’nun (PPK) 4 Şubat’ta toplanacağını duyurdu. Başçı, yılın ilk yarısındaki enflasyon oranının geçen yıldan gelen baz etkisinin yanında petrol fiyatlarındaki düşüşün yansımalarıyla birlikte önemli bir miktar gerileyeceğini öngörüyordu. Başçı yıl sonu enflasyonuyla ilgili kurumsal tahminlerinin yüzde 5,5 olduğunu ilan etti, ki bu oran yüzde 8’i bulan piyasa tahminlerine göre oldukça sert bir indirime tekabül ediyordu. Üstelik son 45 yılın en düşük enflasyon oranı anlamına geliyor. Neticede Şubat’taki olağanüstü toplantıda 1 puandan fazla bir indirim beklentisi oluştu. Başkanın beklenmedik çıkışı piyasalarda çok yönlü ma’kes buldu. Amerikan Merkez Bankası Fed’in “sabırlı bekleyişe devam” edileceği açıklamasının da etkisiyle dolar/lira kuru hızla tırmanmaya başladı. Kur, perşembe günü 2,4’ün üzerine çıktı.
 </p>
 <p>
  Petrolün varil fiyatının 2015 ortalamasının 70 dolar civarında olacağı varsayımı üzerinden Türkiye’nin kârı 15 milyar dolar civarında bulunabilir. Petroldeki her 10 dolarlık düşüş cari açıkta 4,4 milyar dolarlık bir gerilemeye yol açıyor. Böyle bir durumun, dolar talebini düşürerek kurlar açısından destekleyici bir etki doğuracağını da söylemek mümkün.
 </p>
 <p>
  Petrolde bir toparlanmanın ne zaman başlayacağına dair net bir fikir oluşmuş değil. Geçen hafta içinde yayımlanan Uluslararası Enerji Ajansı’nın (IEA) aylık raporu, yılın ilk yarısı boyunca envanterlerin artmaya devam edeceği, ikinci yarıda ise arzın düşük fiyatları artık destekleyememesiyle bir yükselişin başlayabileceği öngörüsünde bulunuyor. Rapor, fiyatların kısa bir sürede çevrileceğini beklemediklerini, ancak mevcut dalganın tersine döneceğine dair işaretlerin de artık daha belirgin hâle geldiğini vurguluyor.
 </p>
 <p>
  Düşen petrol yerli ve global enerji piyasalarında bazı değişiklikler doğuracak. Yeni durumun kazananları kadar, kaybedenleri de bulunuyor. Beklenen başlıca gelişmeler şunlar:
 </p>
 <p>
  1) Gelirlerindeki ciddi azalmaya rağmen, OPEC yeni durumda kazananlar arasında duruyor. Petrol kartelinin küresel üretimdeki payı artacak. OPEC üyelerinin dünya toplam kanıtlanmış rezervlerinin yaklaşık yüzde 80’ine sahip olmalarına rağmen toplam yıllık üretimdeki payları yüzde 45’in bile altına inmişti. Amerika’nın kaya petrolü ve kaya gazı devrimi ve artan fiyatların yüksek maliyetli üretim sahalarındaki yatırımları cazip kılması bu değişimde etken olmuştu. Yeni dönemde, fiyatlar tekrar toparlanıp kâr marjları dengelenene kadar petrol arzında bir daralma yaşanarak, OPEC’in üretim payı artmaya devam edebilir. Amerika’da geçen yılın Ekim ayından bu yana aktif petrol kuyusu sayısının yüzde 15 düşerek 1.366’ya gerilemesi bunun bir delili.
 </p>
 <p>
  2) OPEC’te eşitler arasındaki birinci ve kartelin bel kemiği Suudi Arabistan, petroldeki üstünlüğünün tadını çıkarıyor. Suudi yönetimi isterse bir günde, tek bir cümleyle fiyatları hızla yukarı çekebileceğinin farkında. Şu anda talep ile arz arasında bir dengesizlik bulunmasına rağmen, üretimi kısmayacağını ilan eden Suudi Arabistan, Amerika’nın kaya petrolüyle kuvvetlenen elini zayıflatarak uzun vadeli pazar payına yatırım yapıyor olabilir. Amerika ile birlikte, Rusya ve İran’a karşı petrol silahını kullanıyor olduğunu söyleyen analistler de yok değil. Suudi Petrol Bakanı Ali al-Naimi artık 100 dolar/varil seviyelerinin bir daha görülmeyeceğini söylüyordu ve 700 milyar doları aşan rezervleriyle Suudiler, fiyatları bir süre daha bu seviyelerde tutmanın maliyetine katlanabilecek durumdalar.
 </p>
 <p>
  3) Petrol üretici ve dağıtıcı firmaların piyasa değerlerinde büyük erimeler yaşandı ve bu kayıpların daha da kötüleşmesi imkân dairesinde. Örneğin, perşembe günü dördüncü çeyrek mali sonuçlarını açıklayan Shell, gelirlerinde yüzde 51’lik bir düşüş açıkladı ve gelecek üç yıl için harcamalarını toplam 15 milyar dolar kısacağını duyurdu. “Yedi Kız Kardeşler”in diğer üyeleri için de durum iç açıcı değil. Bununla birlikte, küçük ölçekli üretim yapan firmaların rekabette zemin kaybetmesi kaçınılmaz duruyor. Sonuçta, Amerika başta olmak üzere sektör içi konsolidasyona yönelik satın almalarda bir artış görülebilir.
 </p>
 <p>
  4) Deflasyondan kurtulmak için yürürlüğe konan parasal genişleme tedbirlerinin etkilerinin zayıflayacağını söylemek mümkün. Maliyet enflasyonlarındaki azalma, zayıf talep şartlarında deflasyonu daha da derinleştirebilir. Ekonomik daralmaların, kırılganlığı yüksek gelişmekte olan ekonomilere de sirayet edebileceği ihtimal dışında değil. Olumlu beklentiler de söz konusu… Petrol fiyatlarındaki 10 dolarlık bir düşüşün Euro bölgesi büyümesine 0,1 puan katkıda bulunacağı hesaplanıyor. Bu artış hem tüketicilerin harcanabilir gelirlerindeki iyileşme kanalıyla hem de düşen üretim maliyetleri yoluyla gerçekleşiyor. Küresel ekonomiye etkileri ele alan Türkiye Cumhuriyet Merkez Bankası hesaplarına göre, 40 dolarlık bir düşüş toplam yıllık üretimini, düşmenin kalıcı olmadığını öngören baz senaryoya göre bu yıl 0,5 puan genişletecek. Gelecek yıl ise aynı durumun devam etmesi hâlinde küresel ekonomi ilave bir 0,8 puanlık büyüme kaydedecek.
 </p>
 <p>
  5) Fed’in çarşamba günü gerçekleşen son para kurulu toplantısı, faiz artırımıyla ilgili net bir takvim belirtmese ve hatta bu yıl bir artırım olabileceğini ima etse de, enflasyondaki petrol kaynaklı gerilemeye paralel olarak kararın 2016 yılına sarkabileceği ihtimali hâlâ mevcut. 1938’de erken artırım yüzünden buhrandan çıkışın geciktiğini unutamayan Fed’in önceliği enflasyondan önce büyümeyi desteklemek. Son veriler büyüme dinamiklerinin hızla rayına oturduğunu gösteriyor ama petroldeki belirsizlik tabloyu çetrefilli hâle getiriyor. Fed’in ucuz petrol maliyeti yüzünden para politikasını sıkılaştırmada ağırdan alması mali piyasalarda çalkantılı bir dönemi tetikleyebilir. Fed güçlenen ekonomide genişlemeci bir politikayı sürdürmek durumunda kalarak ilerisi için daha riskli bir döneme yol açabilir. Fed’in faiz artırımını ertelemesi, ileride çok sert bir artırımı gerektireceği ihtimal dâhilinde gözüküyor.
 </p>
 <p>
  6) Yenilenebilir enerji kaynakları ile nükleer enerji alanındaki yatırımları bir miktar yavaşlatabilir.
 </p>
 <p>
  7) Kırılgan ekonomik dengeler üzerinde duran ve denk bütçe için petrol fiyatlarının yüksek seyretmesine muhtaç nispeten kapalı ekonomiler için büyük sıkıntılar söz konusu olabilir. Venezuela, varil fiyatının 110 doların altında seyretmesiyle ciddi ödemeler dengesi ve bütçe açıkları riskiyle karşı karşıya. Şu anda bu ülkede enflasyon yüzde 60’ı aşmış durumda, kemer sıkma politikaları kapıda ve ülke büyük bir sosyal buhrana düşmek üzere. İran ve Irak’ta ise üretim maliyetleri oldukça düşük olmasına rağmen büyük miktarlı gelir kayıplarından ve bunun toplumsal istikrarsızlıkları daha da derinleştireceğinden endişe duyuluyor. Deutsche Bank ve IMF verilerine göre İran’da denk bütçe ancak 131 dolar/varil seviyesinde mümkün. Bu miktar Irak için 101 dolar. Çok çalkantılı günler geçiren Libya’nın, bütçe denkleşmesi için varil fiyatının 184 dolar olmasına ihtiyacı var. Bir diğer ifadeyle, söz konusu ülkeler için istikbal çok da parlak gözükmüyor.
 </p>
 <p>
  8) Yaptırımlar yüzünden zor günler geçiren Rusya’nın kredi notunun S&amp;P tarafından geçen hafta yatırım yapılabilir alanın altına indirilmesi bu ülke için daha büyük bir bunalımın habercisi oldu. Rusya ihracat gelirlerinin yüzde 70’e yakınını petrol ve gaz satışından elde ediyor. Petrol fiyatlarındaki ani düşüşle karşı karşıya kaldığı cari açık sorununu Rusya ithalat talebini indirerek çözmek durumunda kalıyor. Geçen yılın ilk yarısından bu yana yüzde 70’in üzerinde değer kaybetti ve doğrudan satış müdahaleleri yetersiz kalan Rus merkez bankası faiz oranlarını yüzde 17 gibi astronomik oranlara çıkarmak durumunda kaldı, ki bu bile yeterli olmadı. Söz konusu gelişmeler, Türkiye’nin bu ülkeye yaptığı satışlarda ve Rus turistlerden elde ettiği gelirlerde büyük daralmalar olacağının işareti.
 </p>
 <p>
  9) İç piyasada otomotiv satışlarında bir artış görülebilir. Petrol bazlı hammadde ile üretim yapan sektörlerdeki firmaların kârlılıkları yükselecektir. Akaryakıt dağıtım firmalarının satış gelirlerinde yükseliş beklenebilir. Havayolu taşımacılığı yapan firmaların mali durumlarında da iyileşme görülmesi kaçınılmaz görülüyor.
 </p>
 <p>
  ____________________________________
 </p>
 <p>
  <strong>
   Pompada bozulan denklem
  </strong>
 </p>
 <p>
  <img alt="" src="http://web.archive.org/web/20160305095209im_/http://medya.aksiyon.com.tr//aksiyon/2015/02/03/552720.jpg "/>
 </p>
 <p>
  Türkiye’de petrol fiyatlarındaki değişiklikler pompaya yansırken biraz ikiyüzlü davranır. Artışlar fazla tereddüt göstermeden akaryakıtın litre fiyatlarında kendini gösterir. İndirimler ise biraz ağır hareket eder. Mesela ham petrol fiyatının yüzde 60 değer kaybettiği son 7 aylık süre zarfında benzin istasyonlarının tarifelerindeki değişim yüzde 18 ile 20 arasında kaldı. Bunda akaryakıt vergilerinin fiyattan bağımsız olması kadar, doların da aynı dönemde Türk Lirası karşısında değer kazanmasının, az da olsa, rolü var.
 </p>
 <p>
  Vergiler önemli bir konu. Zira akaryakıt istasyonlarını âdeta bir vergi dairesi gibi kullanan hükümet benzinde litre başına 2,12 lira, motorinde ise 1,6 lira vergi alıyor. Ayrıca tüketim üzerinden yüzde 18 vergi daha tahsil ediliyor. Geçen yıl Haziran ayında litre fiyatı 5 lira seviyesinde olankurşunsuz 95 oktan benzin bugün İstanbul’da 4,16 kuruştan satılıyor. Dizel fiyatı ise 3,59 lira seviyelerinde. Bundan da benzinin ve motorinin vergisiz fiyatlarının 1,62 lira civarında olduğunu buluruz.
 </p>
 <p>
  Haziran ayında, vergiler çıkınca kalan fiyat 2,38 lira dolaylarındaydı. Bu durum, vergiler etki etmeseydi benzini yüzde 32 daha ucuza alabileceğimiz anlamına geliyordu. Liranın dolar karşısında aynı dönemde yaşadığı yüzde 14’lük değer kaybı da eklenince fark daha da kapanacak ve sadece piyasa yapısı, arz talep ve üretim dinamiklerinde değişimle açıklanacak doğal fark kalacaktı.
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/ucuz-petrolun-maliyeti_541211), [web.archive.org (arşiv bağlantısı)](http://web.archive.org/web/20160305095209/http://www.aksiyon.com.tr:80/ekonomi/ucuz-petrolun-maliyeti_541211)
