# TANAP Avrupa'yı azat eder mi?

*İbrahim Türkmen 2015.03.16*

<div class="pNewsDetailMainContent" itemprop="articleBody">
 <p>
  Azerbaycan gazını Avrupa’ya ulaştıracak koridorun Türkiye kısmında ilk somut adım atılıyor. Proje Avrupa’nın Rusya bağımlılığını kıramayabilir ama Türkiye için stratejik önemi tartışılmaz.
 </p>
 <p>
  Güney Gaz Koridoru’nun (GGK) en önemli ayaklarından biri olan Trans-Anadolu Doğalgaz Boru Hattı Proje-si’ni (TANAP) resmen hayata geçirecek imzalar 17 Mart tarihinde atılıyor. Avrupa’nın enerji arz güvenliği açısından Türkiye’nin stratejik konumuna katkı yapacak proje, aynı zamanda ülkeyi bir enerji merkezi yapma yolunda somut bir başlangıç olarak da öne çıkıyor. Bununla birlikte kimi uzmanlar, projenin Avrupa’nın enerjide Rusya bağımlılığını azaltmakta anahtar önemde olacağına dair yorumları abartılı buluyor.
 </p>
 <p>
  Avrupa’nın önde gelen enerji uzmanlarından, Akdeniz Ülkeleri Enerji Şirketleri Birliği (OME) Petrol ve Gaz Direktörü Doç. Dr. Sohbet Karbuz bunlardan biri. Shah Deniz 2’den ilk etapta aktarılacak 10 milyar metreküplük (bcm) gaz ile Rusya bağımlılığını bitireceği iddiasının gerçekçi olmadığını vurguluyor.
 </p>
 <p>
  GGK, Azerbaycan gazının, birbirine eklemli genişletilmiş Güney Kafkasya hattı, TANAP ve Trans-Adriyatik Boru Hattı (TAP) aracılığıyla Avrupa pazarlarına ulaştırılmasını öngörüyor. Proje önemsiz mi? Bilakis, yeni bir arz kaynağı açacak olması ve ilave bir güzergâh oluşturması açısından oldukça önemli. Türkiye açısından da büyük stratejik ve ekonomik faydalar doğuracağında kuşku yok.
 </p>
 <p>
  Türkiye, TANAP’a verdiği ehemmiyeti açıkça gösteriyor. Ekonomi Bakanlığı’nın Ocak ayı teşvik belgesi listesinde projeye, 23,2 milyar liralık sabit yatırım teşvik belgesi verilmesi bunun bir tezahürü. Belge kapsamında TANAP, KDV istisnası, gümrük vergisi muafiyeti ve sigorta primi işveren hisse desteğinden yararlanacak. Enerji Bakanı Taner Yıldız’ın ifadesiyle, Türkiye TANAP işinde “vücudunu taşın altına koydu”. Gerçekten de Türkiye TANAP’ta yüzde 30 hisseye sahip.
 </p>
 <p>
  HASEN Strateji ve Politika Koordinatörü Efgan Niftiyev’e göre TANAP, ülkenin artan ihtiyacını karşılama ve arz çeşitliliği sağlayacak yeni bir gaz tedarik kanalı oluşturması bir yana, Türkiye’nin enerji merkezi olma yolunda attığı somut bir adım olarak öne çıkıyor. Niftiyev, Türkiye’nin doğalgaz tüketiminin son 10 yılda 3 kata yakın bir artış kaydederek yıllık 45 milyar bcm’in üzerine çıktığını söylüyor. Bu miktarın hemen hemen tamamı ithalat yoluyla karşılanıyor. TANAP sayesinde Azerbaycan’ın Türkiye gaz pazarındaki payı yüzde 9’dan yüzde 15’e yükselecek. Kapasite artışlarıyla bu oran daha da yükselebilecek.
 </p>
 <p>
  <img alt="" src="http://web.archive.org/web/20150321014630im_/http://medya.aksiyon.com.tr//aksiyon/2015/03/17/566413.jpg "/>
 </p>
 <p>
  <strong>
   MALİYET ENDİŞELERİ
  </strong>
 </p>
 <p>
  Karbuz’a göre ise kapasite artırımı konusu hâlâ muğlak. Şu an, bu artışın yapılacağına dair somut bir anlaşma yok. Sadece niyet beyanları var ortada. Aynı şekilde, sahanın geliştirilmesi ve Faz 3 yatırımları hakkında da elle tutulur adımlar mevcut değil. Üretim zorlukları, kurulum ve nakliye maliyetleri de ağır. Karbuz’un tahminine göre, GGK üzerinden gelecek gazın fiyatı Türkiye’nin mevcut hattan aldığından daha pahalı olabilir. Avrupa da Rusya üzerinden aldığı doğalgazdan daha büyük bir fatura ile karşı karşıya kalabilir. “Şah Deniz çok kârlı olacaktıysa, Total neden çıktı?” diye soruyor Karbuz.
 </p>
 <p>
  Total, yüzde 10’luk hissesini TPAO’ya 1,5 milyar dolara sattıktan sonra yaptığı açıklamada kararın, şirketin “aktif portföy yönetimine ve yatırım yeteneğinin daha stratejik varlıklara odaklanmasına” uygun olarak alındığını duyurmuştu. Karbuz’a göre bu Fransız firmanın daha kârlı projelere yönelmek için Shah Deniz’den ayrıldığı anlamına geliyordu. OME uzmanı, TPAO’nun söz konusu hisseyi bugünkü fiyatların üzerinden daha ucuza alabileceğini de sözlerine ekliyor.
 </p>
 <p>
  Güney Akım’ı iptal ederek Türk Akım ile yoluna devam etmek isteyen Ruslar da GGK’nın kârlı olmadığı fikrinde. Rusya’nın AB’deki daimi temsilcisi Vladimir Chizhov, 13 Mart Cuma günü Interfax’a verdiği demeçte “Güney Akım’ın iptalinin ardından TANAP üzerinden gelecek Azeri doğalgazı ile açığı kapatmak istiyorlar. Ancak TANAP’ın kârlılığı konusunda sorunlar var.” eleştirisi getiriyordu.
 </p>
 <p>
  Bu arada İngiliz petrol devi BP, daha önce 2014 yılı sonuna kadar gerçekleşeceğini duyurduğu ancak teknik anlaşmazlıklardan dolayı tamamlanamayan TANAP’tan hisse alımını, 13 Mart Cuma günü bitirerek, soru işaretlerini izale etti. BP, SOCAR’a ait yüzde 70’lik paydan yüzde 12’lik kısmın alımını böylece gerçekleştirdi.
 </p>
 <p>
  Projenin finansmanı ile ilgili çok fazla sıkıntı kalmadı ancak kurulum maliyetinin yüksek olması, özellikle petrol ve sair hidrokarbon kaynakların fiyatlarındaki son 8 ayda meydana gelen büyük düşüşlerden sonra daha da zorluyor. TANAP’ın inşa maliyetinin 23 milyar doları aşacağı bekleniyor. Azerbaycan’ın mevcut koşullar altında bozulan ekonomik durumu, bu kaygılara tuz biber ekiyor.
 </p>
 <p>
  BP’nin faaliyetlerini anlattığı bir sunum, Shah Deniz’i, firmanın portföyündeki en büyük kapsamlı saha olarak gösteriyor. BP Shah Deniz’de yüzde 28,8 ile hâkim ortak konumunda. İkinci sırada TPAO yüzde 19 ile yer alıyor. Onu, yüzde 15,5 ile Statoil takip ediyor. Azerbaycan devlet firması SOCAR’ın Shah Deniz’deki hissesi ise sadece yüzde 6,7.
 </p>
 <p>
  BP’nin projeksiyonlarına göre, Shah Deniz’in ikinci fazındaki üretim, yüksek rezerv miktarına rağmen 2030’dan sonra hızlı bir düşüş gösterecek. Bu bakımdan, konsorsiyumun 3. Faz geliştirme projesi konusunda mümkün olan en kısa zamanda nihai yatırım kararını alması gerektiğine inanıyor İngiliz firma. Sohbet Karbuz’a göre, bu esnada çok merak edilen bazı soruların da cevaplanması gerekiyor. Bunların başında TANAP’ın kapasite artırımı konusunda net bir planın ve bu ek kapasiteye sağlanacak gazın nerden geleceği meselesi geliyor. “Türkiye ve Azerbaycan için çok önemli olan bu projede söylemlerin tutarlılığı ve kabul edilebilirliği konusunda ivedilikle çalışmak gerekiyor.” diyor Karbuz.
  <br/>
  <br/>
  <strong>
   YENİ KAYNAKLAR
  </strong>
 </p>
 <p>
  TANAP’a ilave arz kaynağı bulunması, projenin geleceğini belirleyecek önemde. Alternatifler Trans-Hazar ile Türkmenistan’dan, İran’dan, Irak’tan ve İsrail’den bu ilave arzı temin etmek. Türkmenistan doğalgazının da sisteme eklemlenerek Avrupa pazarlarına ulaştırılmasını temin için görüşmeler sürüyor ancak bu hususta bir ilerleme kaydedilmesinin önünde iki büyük engel var. Hazar Gölü’nün statüsü ve şu an Hazar’a sınırı bulunan ülkeler arasında buradaki hidrokarbon kaynakların paylaşımı konularındaki derin ihtilafların çözümü kısa sürede mümkün görünmüyor. Teknik sorunlar da cabası. Karbuz’a göre, Hazar gazının da, İsrail gazının da en az bir 10 yıl boyunca unutulması gerekiyor. Bununla birlikte Irak gazına ağırlık verilebilir. Üstelik Ortadoğu bölgesinden Avrupa’ya gaz naklinin başlamasının politik açıdan da olumlu bir yansıması olacak.
 </p>
 <p>
  <strong>
   AB İLE ENERJİ MÜZAKERELERİ BAŞLAYABİLİR
  </strong>
 </p>
 <p>
  GGK ile Avrupa’ya gaz sevkiyatına 2019 veya en geç 2020 gibi başlaması öngörülüyor. Hattın ilk başta kapasitesi yıllık 16 milyar metreküp olacak ve bu miktarın 6 milyar metreküpünü doğrudan Türkiye kullanacak. İlerleyen yıllarda, kapasite iki safhada genişletilecek. TANAP sayesinde, AB müzakereleri kapsamında 15. Bölüm’ün, yani Enerji konusunun görüşmelerine başlanması da gündeme gelecek. Avrupa Komisyonu, 2007 yılında bu görüşmelerin başlamasını önermişse de bugüne dek henüz Enerji alanındaki müzakereler başlatılabilmiş değil. Komisyon, yine de, hâlâ üye devletlere, bu konunun bütün Avrupa çıkarları açısından büyük önemi haiz olduğunu hatırlatarak her fırsatta önerisini yineliyor. AB için Rus gazının alternatiflerini artırmak hayati derecede öneme sahip ve bu açıdan GGK’nın başarıya ulaşması için gayret gösteriyor. Komisyon’un Enerji Birliği Paketi’nde geçen şu ifadeler, bu noktada dikkat çekiyor. “Yeniden ihya edilen Avrupa enerji ve iklim diplomasisinin bir parçası olarak, AB elindeki bütün dış politika araçlarını, Cezayir, Türkiye, Azerbaycan, Türkmenistan, Ortadoğu, Afrika ve sairleri gibi, giderek daha da önemli hâle gelen üretici ve transit ülkelerle stratejik enerji ortaklıkları kurmak için kullanacaktır.” Aynı pakette 15 maddelik eylem planlarının yer aldığı bölümde, GGK özellikle vurgulanıyor ve bu projenin mevcut bireysel gaz tedarikçisi ülkelere – adı belirtilmese de Rusya olduğu açık – bağımlılığın hafifletileceği de vurgulanıyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/tanap-avrupayi-azat-eder-mi_550186), [web.archive.org (arşiv bağlantısı)](http://web.archive.org/web/20150321014630/http://www.aksiyon.com.tr:80/dosyalar/tanap-avrupayi-azat-eder-mi_550186)
