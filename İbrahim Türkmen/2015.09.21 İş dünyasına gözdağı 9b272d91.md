# İş dünyasına gözdağı

*İbrahim Türkmen 2015.09.21*

<div class="pNewsDetailMainContent ctx_content" itemprop="articleBody">
 <blockquote>
  <p>
   Hükümete boyun eğmeyen işadamlarına karşı operasyonlar artarak sürüyor. hedefe giren son isimler arasında Memduh boydak, aydın doğan, akın ipek ve ishak alaton vardı. baskı şiddetleniyor belki ama destek de yükseliyor.
  </p>
 </blockquote>
 <p>
  Genelkurmay Başkanlığı’nın 1997 yılının Haziran ayında yayımladığı bir genelge, Milliyet gazetesinin manşetinde “Ordudan Ambargo” başlığıyla yer almıştı. Bütün birliklere geçilen “gizli” bildiride; “Kombassan, İhlas, Asya, Ülker, Yimpaş, Beğendik, MÜSİAD ve bağlı kuruluşlarının, diğerlerinin isimleri bizde saklı bulunan bu gibi holding ve finans kuruluşlarının, kârlılıktan önce üzerinde yaşadıkları vatanın bütünlüğünü göz önünde bulundurmaları için, bu kuruluşların ihalelere sokulmaması ve TSK personeline de bu gibi yerlerden alışveriş yapmamaları yönünde bilgilendirme yapılacaktır.” ifadeleri yer almaktaydı.
 </p>
 <p>
  28 Şubat süreci, özellikle muhafazakâr kimlikleriyle bilinen sermaye sahiplerinin irticaya destek sağladıkları gerekçesiyle büyük mağduriyetler yaşadığı bir dönem olarak hafızalara kazındı. Batı Çalışma Grubu’nun (BÇG) illegal faaliyetleri kapsamında, “yeşil” çizgiyle fişlenen firmalara teşvik verilmiyor, hiçbir geçerli hukuki gerekçeye dayanmaksızın bu firmalar ihalelerden men ediliyor ve baskın ve teftişlerle iş yapamaz hâle getiriliyorlardı.
 </p>
 <p>
  Dönemin baş mağdurları arasında yer alan siyasal İslam’ın eliyle, Hizmet camiasına yakınlığıyla bilinen kuruluşlara yönelik bugünkü operasyonların, 28 Şubat’ın mütehakkimlerine bile rahmet okutacak kerteye vardığına dair çok şeyler söylendi. Bank Asya’yı hedef alan itibar düşürücü haberler ve ardından siyasi saiklerle yapılan hukuksuz el koyma, TUSKON üyelerine baskılar, Koza İpek Grubu’na karşı keyfî operasyonlar ve Hizmet’le bağı bulunmasa da muhalif sesleriyle öne çıkan firmalara yönelik yoğun denetim ve teftişler ve kesilen cezalar, bu dönemdeki sindirmenin ekonomiye yansıyan yüzlerinden sadece birkaç örnek. Bu örneklere, geçen hafta içinde Türkiye’nin en büyük üreticilerinden, binlerce kişiye istihdam sağlayıp ülkenin ihracat gelirlerine muazzam katkı sağlayan Boydak Grubu’na ve Melikşah Üniversitesi’ne yapılan baskınlar eklendi.
 </p>
 <p>
  Boydak Holding CEO’su Memduh Boydak, sadece iş çevrelerinde bilinen ve sevilen bir isim değil. Sosyal meselelere ilgisiyle, yardımseverliğiyle ve demokratik duyarlılıklarıyla da dikkat çeken çok yönlü bir kişi. Zeki ve iş bitiriciliğiyle öne çıkanlarda görmeye alışmadığımız denli yüksek bir tevazu taşıyor. Grup da işçilerinin haklarına azami riayeti, yüksek iş ahlakı, ve yatırımlarla Kayseri’ye gösterdikleri vefa yüzünden il halkı tarafından çok seviliyor ve takdir görüyor. Yıllık cirosu 6,5 milyar liranın üzerindeki grup, Kayseri’den geçen yıl tahsil edilen verginin tek başına yüzde 30’undan fazlasını ödemişti. Kentte açtığı üniversite, yüksek kaliteli eğitimiyle Kayserililer tarafından büyük bir kazanç olarak görülüyor. Bu yüzdendir ki, Boydak, Melikşah Üniversitesi’ne yönelik, örgütlü gasp suçlamasıyla başlatılan algı operasyonuna dâhil edilip sabahın kör vaktinde polis eşliğinde gözaltına alınınca, toplumun her kesiminden büyük bir tepki oluştu. Twitter’da #SeninleyizBoydak hashtagi, gündem oldu.
 </p>
 <p>
  TÜSİAD, aynı zamanda Yönetim Kurulu’nun da bir azası olan Boydak’a yapılan muameleyi sert bir tonla kınadı ve işadamlarına yönelik bu türlü operasyonların kasvetli bir hava doğurduğuna işaret etti. 2015’in ilk Yüksek İstişare Toplantısı’nda (YİK) konuşan Başkan Cansen Başaran-Symes da tepkisini açıkça göstermekten çekinmedi. TÜSİAD üyelerinin, kapalı kapılar ardında da olsa, aralarında “ne olacaksa olsun” diye konuştukları sır değil. “Bugün de ses çıkarılmazsa yarın sıra bize geldiğinde karşı duracak kimseyi bulamayız.” diyorlar artık. Muhalefet partileri üst perdeden kınamalar yayımladı. Eski Cumhurbaşkanı, Kayserili Abdullah Gül de hayırseverlikleriyle öne çıkan Boydakları rencide etmekten kaçınılması gerektiğini söyledi. Ne var ki, uzun zaman sonra bir canlı yayında gazetecilerin karşısına çıkan Gül’ün bu konudaki mesajları net değildi. “Mücadele akıllı olmazsa, o zaman tam tersine daha çok birleştirici ve dayanışma içerisine sokucu oluyor.” sözleri, bu türlü algı operasyonlarının daha düşünerek ve hesaplı bir şekilde yürütülmesi gerektiği şeklinde bir mesaj olarak yorumlandı.
 </p>
 <p>
  Operasyon, çoğunlukla iktidar partisini destekleyen Kayserililere bile “bu kadarı da fazla” dedirtince, geri adım atıldı. Memduh Boydak’ın da aralarında bulunduğu maznunların bir kısmı cuma günü denetimli serbestlikle tahliye edildi. İlk gün büyük bir iştiyakla “paralel devlet yapılanmasına darbe” haberleri yapan AKP güdümündeki medya organlarında, tepkinin oy kaybına dönüşmesi riskleri belli olunca paralel iddialarının yalan olduğu yazılmaya başladı. İlginç bir şekilde bu yayınlar, kendilerini tekzip eden haberleri daha sonra internet sitelerinden kaldırdılar.
 </p>
 <p>
  Hükümet yanlısı yorumlarıyla son zamanlarda ekranlarda sıkça arz-ı endam eden avukat Fidel Okan, mesela, Twitter adresinden operasyonun partinin kentteki popülaritesine zararlı tesirler doğurduğu ikazını yapıyordu. Okan, AKP Genel Başkan Yardımcısı ve Kayseri Milletvekili Mehmet Özhaseki’nin, daha 7 Haziran seçimleri öncesinde planlanan bu operasyonu engellemek için çok mücadele ettiğini de aktarıyordu. Tabii Okan’ın yazdıklarından Özhaseki’nin kaygısının hukuksuzluk olmadığı sonucu çıkıyor. Vekil, infial doğurması muhtemel böylesine bir adımı, oy kaybına yol açacağı endişesiyle engellemeye çalışıyordu.
 </p>
 <p>
  Yükselen infialin bir başka sebebi daha vardı. Toplum, hükümetin sadece Hizmet Grubu’nu hedef almadığını, amacının bütün muhalif sesleri kısmak, hatta boğmak olduğunu, bunu yaparken de sınırsız bir pervasızlıkla hareket edebildiğini fark etti. Sadece geçen bir iki hafta içinde, iş dünyasına yönelik baskıların hedefine işadamları İshak Alaton, Aydın Doğan ve Doğan Medya Grubu da girdi. Sivri eleştirileriyle bilinen Alaton’a, hatıralarını paylaştığı bir kitaptan ötürü paralel soruşturması açıldı. Aydın Doğan ve Hürriyet yazarı Ahmet Hakan, aleni ölüm tehditlerine varan saldırılara maruz kaldı. Taşlı sopalı saldırılarla gündeme gelen Doğan Medya hakkında, Güneş gazetesindeki bir haber gerekçe gösterilerek terör soruşturması açıldı. Yine aynı süreçte, Koza Grubu’nun sahibi Akın İpek hakkında medya üzerinden suçlamaların dozu artarken, grup firmalarına ve medya organlarına denetim akını başladı.
 </p>
 <p>
  Bütün bu gelişmeler, yatırımcılar tarafından Türkiye’de hukukun üstünlüğü kavramının artık sadece laftan ibaret bir anayasa süsü gibi kaldığı şeklinde algılanıyor. Hükümetle iyi geçinenlerin el üstünde tutulduğu, her şeyi kitabına uygun yapsa da siyasi muktedirlere ram olmayanların dayak yediği, pespaye bir ahbap-çavuş kapitalizmi, yabancı bir yana, yerli yatırımcılar için dahi caydırıcı bir ortam sunuyor, bugün.
 </p>
</div>


Kaynak: [www.aksiyon.com.tr](http://www.aksiyon.com.tr/guncel/is-dunyasina-gozdagi_552322), [web.archive.org (arşiv bağlantısı)](http://web.archive.org/web/20160109203410/http://www.aksiyon.com.tr/guncel/is-dunyasina-gozdagi_552322)
