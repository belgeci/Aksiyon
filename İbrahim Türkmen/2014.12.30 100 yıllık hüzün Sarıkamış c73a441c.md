# 100 yıllık hüzün: Sarıkamış

*İbrahim Türkmen 2014.12.30*

<div class="pNewsDetailMainContent" itemprop="articleBody">
 <p>
  Bir asrın silemediği bir hüzündür Sarıkamış. Öyle ciğer yakan bir felaket oldu ki nesillere sindi acısı. Peki, bu kadar canı ne pahasına verdik? Neden bu kadar önemliydi Sarıkamış? Kaçınmanın bir yolu var mıydı? O mevsimde, o şartlarda bu harekâtı yapmak gerçekten gerekli miydi?
 </p>
 <p>
  Sarıkamış’ta vatan müdafaası için doğunun en haşin coğrafyasında yayan yalınayak cepheye revan olan on binlerce neferi, zemherinin kavurucu soğuğuna kurban verdik.
 </p>
 <p>
  Sayılar soğuktur. “Bir kişinin ölümü trajedi, bir milyon kişinin ölümü istatistiktir.” diyen Stalin’in yaklaşımı kulağa ne kadar itici gelse de aslında bir hakikate işaret ediyor. Tek harekâtta, bir hafta kadar bir sürede 60 bin can yitirmek... Son 40 yılda teröre verdiğimiz kurban sayısı bile bunun yarısı kadar.
 </p>
 <p>
  ‘‘Sarıkamış’ta 90 bin asker donarak hayatını kaybetti’’ diye sıklıkla dile getirilen sözün bir mübalağadan ibaret olduğunu bugün biliyoruz. Fahri Belen Birinci Cihan Harbinde Türk Harbi isimli kitabında, ekserisi 9’uncu ve 10’uncu muharip kolordulardan olmak üzere toplam zayiatın 33 bin ölü, 7 bin esir ve 10 bin yaralı olduğu sonucuna ulaşır. Amerikalı tarihçi Edward Erickson’a göre ölü sayısının 90 bin olduğu bilgisi, Fransız binbaşısı M. Larcher’ın La Guerre Turque Dans La Guerre Mondiale adlı 1926 tarihli bir kitabında ilk geçiyordu. Diğerleri buradan alıntılamıştı. Larcher’ın Birinci Dünya Harbi zamanında Osmanlı Devleti’ne hiç gelmemiş olduğunu da belirtmek gerekiyor. Enver Paşa’nın torunu Osman Mayatepek’e göre ise bu “yalanın” kaynağı “kendi beceriksizliğini örtmek için 9’uncu Kolordu Kurmay Başkanı Şerif Bey’in 1922 senesinde yayımladığı ve tamamen bir uydurma olan hatıratıdır.”
 </p>
 <p>
  Bugün Üçüncü Ordu’nun Sarıkamış’taki kayıpları hakkında en muteber görüş 60 bin şehit verildiği şeklindeki Genelkurmay Başkanlığı’nın açıkladığı rakamlardır. Fevzi Çakmak Paşa’nın Büyük Harp’te Şark Cephesi Harekâtı adlı Ahmet Tetik tarafından yayına hazırlanan kitaptaki tahminleri de bununla örtüşür. Bu sayıya dağlarda donanlar, muharebelerde sıcak çatışmalarda hayatlarını kaybedenler ile hastalık ve salgınlar yüzünden kırılanlar dâhildir. Ordu ayrıca aralarında üst düzey zabitanın da bulunduğu 200 subayını ve 7 bin neferini esir vermiştir. Buna mukabil Rusların zayiatı, 12 bini donarak ölmek üzere 30 bin idi.
 </p>
 <p>
  Donarak hayatını kaybedenlerin sayısı hakkında da ihtilaf varsa da, takriben 25 bin ile 30 bin arasında erin, sert tipi ve eksi 20 dereceyi geçen şiddetli soğukta vefat ettikleri tahmin ediliyor.
 </p>
 <p>
  <strong>
   Harekâtın amacı
  </strong>
  <br>
   Kafkasya harekâtının gayesi 93 Harbi’nde kaybedilen Batum, Ardahan ve Kars’ı Ruslardan geri kazanarak doğu vilayetlerinin müdafaasını sağlama almak ve Kafkasya’da yaşayan Müslümanları boyunduruktan halâs etmekti. Enver Paşa’nın Türk dünyasının birliği hedefiyle yürüttüğü Turancılık ülküsü de bu seferin saiklerinden bir diğeriydi.
  </br>
 </p>
 <p>
  Bronsart von Shellendorf Paşa tarafından hazırlanan ve Enver Paşa tarafından kabul edilip uygulamaya geçirilen ilk Osmanlı harekât planı, Kafkas cephesinde Rus kuvvetlerini müdafaa taktikleri uygulayarak durdurmak üzerine kuruluydu. Üçüncü Ordu’nun üç adet kolordusunun yanında nizamiye ve redif süvari tümenleri ile hudut muhafaza ve kale birlikleri bulunuyordu. Cephe gerisi hizmetindekilerle birlikte 190 bine yakın neferden oluşan ordunun sevk ve idaresinden Hasan İzzet Paşa mesuldü. Ordugâh Erzurum’da kuruluydu. Keza 9’uncu Kolordu da Erzurum Kalesi’nde konuşluydu. 10’uncu Kolordu’nun karargâhı Sivas, 11’inci Kolordu’nun merkezi ise Elazığ Kalesi’ydi.
 </p>
 <p>
  Rusların Kafkas ordusu ileri cephede takriben 100 bin piyade ve 15 bin süvariden oluşuyordu. Geri hizmetler için de yaklaşık 150 bin kadar nefer bulunuyordu. Ordu kumandanı General Yudenich karargâhını Tiflis’te kurmuştu. Rusların genel stratejisi Osmanlı topraklarını Doğu Anadolu boyunca yararak Ortadoğu’ya ve buradan Basra Körfezi ile Akdeniz’e yol bulmaktı.
 </p>
 <p>
  Osmanlı sayıca üstün gözükse de teçhizat ve mühimmat bakımından daha zayıf durumdaydı. Askerlerin çoğu seferberlikle alelacele toplanmıştı ve talimli değildi. Lojistik olarak kötü durumdaydı. Çoğunlukla inşa eden Avrupalı devletlerin ekonomik çıkarları gözetilerek kurulmuş ve bundan dolayı ordunun stratejik ihtiyaçlarına hitap etmeyen tren yolları güzergâhı Kuzeydoğu Anadolu’ya ulaşmıyordu. Bu hem seferberlikte hem asker sevkiyatında hem de askerin ileri cephe ihtiyaçlarının görülmesinde aksaklıklara sebep oldu. Ayrıca mevcut hatlar, Rusların kışkırtmasıyla ayaklanan Ermeni çetelerinin daimî saldırıları altındaydı ve bu çetelerle mücadele edecek seyyar jandarma taburları sayıca ve kuvvetçe yetersiz durumdaydı. Bütün bunlara ilaveten zemheri kapıdaydı. Kelime anlamı şiddetli soğuk olan Kars, o yıl daha bir şiddetli soğuktu ve taarruz, büyük zayiatları daha en baştan kabul etmekle eşanlamlıydı. Üçüncü Ordu da bu şartlar muvacehesinde savunma savaşında kalacaktı.
 </p>
 <p>
  Ne var ki, Hasan İzzet Paşa’nın ihtiyatlı idaresi İttihat ve Terakki’yi memnun etmiyordu. Çetecilikten ve aktif harp geleneğinden gelen İttihat ve Terakki üyeleri ile bölgede gayrinizamî harp icra eden Teşkilat-ı Mahsusa ve Teşkilat’a yakın Erzurum, Van ve Trabzon idarecileri daha aktif bir harekât planı için Babıali’ye baskı kurmaya başladı.
 </p>
 <p>
  Enver Paşa, Almanların Doğu Prusya’da 1914 Ağustos ayı sonlarındaki Tannenberg kuşatma harekâtından çok etkilenmişti. Tannenberg’de, daha az sayıdaki Alman kuvvetleri daha büyük Rus ordusunu teslime mecbur bırakmıştı. Kasım 1914’te sınır muharebelerinden sonra, Enver Paşa, Kafkasya’daki Rus ordusunun kendini haddinden fazla geniş bir alana yaydığını ve kırılgan bir vaziyette bulunduğunu düşünüyordu. Benzeri bir operasyonla Rusların sağ cenahının etrafından dolanarak Sarıkamış’taki demiryolu indirme ve tevzi noktasını ele geçirecekti. Enver Paşa Rusların, kıştan dolayı iletişim hatları kesilmişken panikleyeceklerini ve emir komuta zincirinin inkıtaa uğrayacağını hesaplıyordu. Bu bir kere oluverdi mi, Tannenberg’de olduğu gibi teslim kaçınılmaz olacaktı.
 </p>
 <p>
  Genelkurmay İkinci Başkanı Albay Hafız Hakkı da aynı kanaatteydi ve Enver Paşa’ya sunduğu savaş planında “Düşman arkasında adam gördü mü kaçar, Rusların tabiatı da budur. Almanlar Tannenberg’de bunu yapmıştır.” diyordu. Fevzi Çakmak Paşa da bu yaklaşımı kumarbazlık olarak nitelemektedir.
 </p>
 <p>
  Osmanlı’nın Alman subaylarının desteği net değildi. Mesela, Edward Erickson’un Ottomans and Armenians adlı kitabında harekât planlarına dair gelişmelerin aktarıldığı bölümde, Enver Paşa’nın 5 Aralık’ta 3’üncü Ordu’ya taarruz emrini iletmesini takiben bu ordunun kumandanlığını Liman von Sanders Paşa’ya teklif ettiği anlatılır. Sanders, Osmanlı ordusunun yeniden yapılandırılması esnasında Türklere yardım için gelen Alman Misyonu’nun en kıdemli üyesiydi. “Kendisi general seviyesinde bir subay olan Liman von Sanders bu öneriyi gayet akıllıca geri çevirmek suretiyle Enver’in Kafkasya’daki taarruz planlarının muhtemel başarısı hakkındaki kendi gayr-i resmî fikrini de beyan etmiş oldu.” diyor Erickson.
 </p>
 <p>
  Tannenberg’i model ittihaz edip Sarıkamış’a sefere çıkmak akıl alır gibi değildi. Tannenberg ağustos ayında, düzlükte, lojistik ikmal ile sürekli beslenen, iyi talimli ve çok disiplinli bir Alman ordusu tarafından icra edilmişti. Üstelik Alman ordusu Paul von Hindenburg ve Erich Ludendorff gibi efsanevi komutanlarca sevk ve idare olunuyordu.
 </p>
 <p>
  Enver, Hafız Hakkı’yı ordunun durumunu yerinde keşfetmesi için gönderdi. Daha önce büyük çaplı kumanda tecrübesi bulunmayan Hafız Hakkı’ya, harekâtın hemen öncesinde 10. Kolordu Komutanlığı verilecekti.
 </p>
 <p>
  <strong>
   Enver, Üçüncü Ordu’nun başında
  </strong>
  <br>
   Enver de, maiyetinde von Schellendorf Paşa olmak üzere Yavuz zırhlısı ile 8 Aralık’ta Trabzon’a ulaştı ve Erzurum’a 13 Aralık’ta vasıl oldu. Amcası Halil Bey’e, bir yeni tümenin başında Tebriz üzerinden Dağıstan’a geçerek buradaki Müslümanları Ruslara karşı ayaklandırma görevi verdi. Enver, seferi rasyonel bulmayan 9’uncu Kolordu komutanını azletti ve hemen ardından ordu komutanı Hasan İzzet Paşa istifa etti. Çetecilikten gelen, konvansiyonel savaş tecrübesi kısıtlı Enver, Üçüncü Ordu’nun komutasını kendi uhdesine aldı.
  </br>
 </p>
 <p>
  Gerekli hazırlıkların alelacele yerine getirilmesi ile birlikte ordu taarruz için vakit fevt etmeden harekete geçti. 10’uncu Kolordu sol cenahtan hareket ederek, Oltu üzerinden Allahüekber Dağları’nı aşarak Sarıkamış’ta mevzilenmiş Rus ordusunun arkasına dolanacaktı. 9’uncu Kolordu Sıçankale Dağı’nın batısından Bardız Geçidi’ne ulaşıp Sarıkamış’a Kuzeybatı cihetinden saldıracaktı. 11. Kolordu ve bir süvari tümeni ise Aras’ın güney ve kuzeyinde bulunan Rus kuvvetlerini gösteri saldırılarla oyalayacak ve Sıçankale’nin doğusunda, Horasan’ın ilerisinde düşmanı cepheden karşılayacaktı. Üç taraftan ihata edilen Rus ordusu imha edilecekti.
 </p>
 <p>
  22 Aralık’ta başlayan ilerleyiş ilkin plana uygun devam etti. Enver Paşa’nın başında bulunduğu 9’uncu Kolordu Bardız’a kadar geldi ve yol boyunca karşılaştığı Ruslarla müsademelerde galibiyetler kazandı. 10. Kolordu’nun başındaki Hafız Hakkı ise Oltu’ya girdikten sonra Vartanek-Başköy hattına ilerlemek yerine, bir Rus tugayını imha amacıyla Kosor Boğazı’na yöneldi. Kosor’a bir gece baskını yapılıp buradaki birlikler dağıtılmıştı ama plandan sapılarak zaman kaybedildi ve yol da uzatıldı.
 </p>
 <p>
  Enver ele geçirdiği bir Rus esirinden Sarıkamış’ta bir Ermeni taburundan başka birlik olmadığı istihbaratını elde edince hemen harekete geçti. 24 Aralık’ta savaşın seyrini değiştiren bir olay oldu. 10. Kolordu Kurmay Başkanı Yarbay Nasuhi esir edildi ve böylece Ruslar Osmanlı’nın ihata taarruzu planına dair başlıca ayrıntılara vâkıf oldular. Ermeni taburlarının da yer aldığı 60 bin kişilik bir kuvvetle ileri taarruz planlıyorlardı ve Osmanlı 11’inci Kolordusu’na yönelik bu saldırıyı durdurmaya karar verdiler. General Mishlayevsky grup komutanlığını üstlendi ve savunma pozisyonu alınmasını isteyen Yudenich’i 2’nci Türkistan Kolordusu’nun başına atadı ve çevirme harekatına tedbir olarak bazı tugay ve taburları yeniden mevzilendirdi.
 </p>
 <p>
  Sarıkamış’ta nispeten derme çatma bir iki tabur bulunduğunu keşfeden Enver Paşa, derhal gece taarruzu planladıysa da askerin oldukça yorgun ve bitkin olmasından dolayı taarruzu 26 Aralık gününe bıraktı.
 </p>
 <p>
  26 Aralık’taki taarruz, Rusların 2’nci Türkistan Kolordusu’na bağlı, iki obüs topuna sahip bir alayın Sarıkamış’a ulaşması ve karşı koyması ile püskürtüldü. Osmanlının bir başka saldırısı ise Yudenich’in arabalarla yetiştirdiği başka bir alay ve piyade takımı tarafından savuşturuldu. Enver Paşa, arkadan gelen kuvvetleri beklemek için taarruzu durdurdu. Fevzi Çakmak bu kararın hatalı olduğunu söylüyor ve Rusların “Eğer Türkler durmayıp saldırsaydılar, takviye kuvvetleri gelmeden çekilmemize sebep olurlardı.” sözlerini aktarıyor. Alman subaylardan, Osmanlı Üçüncü Ordusu Kurmay Başkanı Felix Guze de, hatıralarında, 26 Aralık’ta Sarıkamış alınmış olsa ertesi gün Rusların burayı tekrar kazanabilmelerinin zor olduğunu söyler.
 </p>
 <p>
  Büyük don felaketi de 26 Aralık günü 10’uncu Kolordu’nun Allahüekber Dağı’ndaki yürüyüşünde gerçekleşti. 40 bin kişilik mevcut ile yola koyulan kolordu, 27 Aralık sabahı dağın eteklerine indiğinde sadece 3 bin kişi kalmıştı ve onlar da oldukça bitkin bir durumdaydı. Üstelik kalanların tekrar yanaşık düzene geçebilmeleri bir 24 saat daha almıştı. Bu esnada 11. Kolordu cephe savaşlarını sürdürüyordu.
 </p>
 <p>
  Rus tarafında ise Mishlayesvky, Sarıkamış’ı tahliye ederek geri bölgede mevzilenmeyi öne sürüyordu ki bu Osmanlı’nın istemediği bir şeydi. Çünkü bir kere Kars’ta istihkâm sağlarlarsa, imha planı tamamen akim kalacaktı. Yudenich ise savunma harbinden taraftı. Onun dediği oldu.
 </p>
 <p>
  <strong>
   Ava giden avlandı
  </strong>
  <br>
   Sonraki iki gün küçük çaplı muharebelerle geçtikten sonra, 29 Aralık günü kesin muharebe iki ordu arasında gerçekleşti. Rusların 22 taburuna karşı Osmanlıların, çoğu mevcutlarının üçte ikisini kaybetmiş 40 taburu bulunuyordu. Sayıca birbirlerine yakındılar ancak Osmanlı askerleri epey yıpranmış ve uzun yürüyüş ve kış şartları yüzünden hırpalanmıştı. Ayrıca Osmanlılar ağır toplarını yürüyüş ve çarpışmalar esnasında kaybetmiş ve ellerinde sadece tahrip gücü düşük dağ topları kalmıştı. Rusların ise obüsleri vardı. Osmanlılar açıktan müsademe etmek durumundaydı, Ruslar ise evlerden ve istihkamlardan karşılık veriyordu. Lojistikleri tam ve karınları toktu. Savaş beklendiği üzere akametle neticelendi ve Rusların karşı taarruzu ile muharip gücü zaten bin neferin altına düşen Osmanlı 9’uncu Kolordusu geri çekilmek zorunda kaldı. 30 Aralık’ta devam eden çatışmalar yılın son günü, artık kesin olarak Türklerin aleyhine dönüyordu. Ruslar top atışlarıyla 9’uncu ve 10’uncu kolorduların birleşmesini engelledi ve hızla Osmanlı kuvvetlerine karşı bir çevirme harekatına girişti. Ava giden avlanmıştı.
  </br>
 </p>
 <p>
  2 Ocak’ta Enver, Hafız Hakkı’yı paşalığa terfi ettirerek 9’uncu ve 10’uncu kolordularından oluşan Sol Kanat Ordusu’nun kumandanı tayin etti. Bu iki kolordunun toplam mevcudu 944 er, 12 top ve 12 makineli tüfek kalmıştı. Paşaya direnişe devam emri verdi. Yaralıların ve ağırlıkların Oltu’ya sevkini de irat etti.
 </p>
 <p>
  4 Ocak’ta Ruslar 30 bin kişiyle karşı taarruza geçti. Osmanlılar Sarıkamış’ın kuzey sırtlarında 20 kilometrelik geniş bir cephede konuşlanmıştı. Rusların amacı Osmanlı birliklerinin doğu ve batı irtibatlarını kesmek, bir süvari birliğini ise gerilerine sarkıtıp Osmanlıları kuşatmaktı. Enver 5 Ocak’ta cepheyi terk etti. 9’uncu ve 10’uncu kolordulara da geri çekilmeleri emrini verdi ama bu emir 9’uncu Kolordu’nun felaketini engelleyemedi. 9’uncu Kolordu’nun hemen bütün askerleri, başındaki Ali İhsan Paşa da dâhil olmak üzere esir edildi. Hafız Hakkı Paşa kaçarak kurtulmayı başardı. 8 Ocak’ta Enver, 3’üncü Ordu Komutanlığı’nı Hafız Hakkı’ya bırakarak Erzurum’a yöneldi. Buradan da daha sonra İstanbul’a geçti. Taarruz öncesi mevkilerine ricat, 18 Ocak’ta tamamlandı.
 </p>
 <p>
  Enver Paşa, İstanbul’a döndükten sonra, Sarıkamış hakkında gazetelerde herhangi bir haber, bildiri veya yayın yapılmasını engelledi. Bu yoğun sansür yüzünden, kimse Sarıkamış’ta ne denli ağır bir mağlubiyet yaşandığını öğrenemedi. Felaketin boyutu ancak savaştan sonra, İttihat ve Terakki üyelerinin yargılandığı mahkemelerde anlaşılacaktı.
 </p>
 <p>
  Osmanlı ordusunda uzun yıllar hizmet vermiş, 6. Ordu başında İngilizleri Mezopotamya cephesinde mağlup etmiş Mareşal Goltz, günlüğünde “Kafkasya’da maalesef kendilerini Napolyon Bonapart zanneden ve cahil yetişen birçok adam var. Bunlar, ordularına güçleriyle bağdaşmayan görevler vermişler ve bu yüzden ordularını büyük zarara uğratmışlardır.” yazmıştı.
 </p>
 <p>
  Şehitler bir milletin onurudur kuşkusuz. Şehitlerin canlarıyla ortaya koydukları fedakârlığa minnetimiz, bizi vatanımıza ve birbirimize kopmaz halatlarla bağlar. Ama çok daha fazla can kaybetmemize rağmen, Çanakkale müdafaası Sarıkamış taarruzu kadar dağidar etmez bizi. Bunun pek çok muhtelif sebebi var. Birincisi düşmanla yaka paça olmak iştiyakıyla cepheye koşan askerler, daha er meydanına varamadan, gözleri açık yittiler. Sonra, kazanabileceğimiz bir harbi kaybettik ve kaybetmekle kalmayıp hezimete uğradık. Ayrıca, bu mağlubiyet bize satvetimizin ne denli uzak bir hatıra olarak kaldığını hatırlattı.
 </p>
 <p>
  ________________________________________
 </p>
 <p>
  <strong>
   Bir albayın kaleminden Sarıkamış HAREKÂTI
  </strong>
 </p>
 <p>
  Osmanlı Devleti’nin Birinci Dünya Sava-şı’nda doğu cephesinde çarpışan Üçüncü Ordu’ya bağlı 9’uncu Kolordu’da 83. Alay Komutanı olarak görev yapan Ziya Yergök, Sarıkamış Harekâtı’na katıldı ve çarpışmaların sonunda Ruslara esir düştü. Remzi Kitabevi tarafından 2005 yılında basılan hatıralarında, Yergök Paşa Sarıkamış’ta askerlerin hâl-i pürmelalini bir kurmay askerden beklenmeyecek hissîlikle şu ifadelerle anlatıyordu:
  <br>
   “Fırka yürüyüşü çok üzüntü vericiydi. Asker tek kolda, bir metreden fazla karlar içinde düşe kalka ilerliyordu. Hava eksi 15-20 derece, askerin sırt çantalarının ağırlığı 30-35 kilogramdı. Ağır yükün altında zahmet çeken askerler ter içinde kalıyorlar, dinlenmek için yol kenarlarına oturuyorlar. Asıl felaket bu zaman başlıyordu. Aklı başından gitmiş, canından bezmiş, bitkin bu insanlar, tüfekleri bacaklarının arasında yere çömeliyor, öylece donup kalıyor, mübalağa olmasın ama bu görüntüleriyle korkuluk taşlarını andırıyorlar.
  </br>
 </p>
 <p>
  Yol boyunca bu şekilde donmuş yüzlerce ere rastladık. … Eldiveni olmayan, ayakkabıları sağlam olmayan, çorapları yırtık olan askerde hayır kalmıyordu. Yürüyüş kolunun sonuna katıldığımız için cephane taşıyan hayvanların ve onları idare edenlerin (mekkareci) çektikleri dayanılmaz zahmeti gözlerimle gördüm. … Herkes yorgun, herkes bitkin görünüyor, herkes nefsini kurtarmaya çalışıyordu.”
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/100-yillik-huzun-sarikamis_540310), [web.archive.org (arşiv bağlantısı)](http://web.archive.org/web/20150104171501/http://www.aksiyon.com.tr/dosyalar/100-yillik-huzun-sarikamis_540310)
