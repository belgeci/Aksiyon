# Güvenilmez müttefik

*İbrahim Türkmen 2016.02.29*

<div class="pNewsDetailMainContent ctx_content" itemprop="articleBody">
 <blockquote>
  <p>
   <strong>
    <em>
     Neo-Osmanlıcılık Türkiye’yi müttefiklerinden uzaklaştırmıştı. Suriye’deki savaş tamtamları ve Ankara saldırısındaki fevrî ve hatalı çıkışı, itibarını iyice sarstı. Türkiye yeni dostlar ararken, elindekileri kaybedebilir.
    </em>
   </strong>
  </p>
 </blockquote>
 <p>
  Dünyanın en çok ziyaret edilen 6. haber sitesi Huffington Post’ta, 23 Şubat tarihinde yayımlanan bir makale, Türkiye’nin NATO’dan atılması için, Kuzey Atlantik Konseyi’nin derhâl resmî mekanizmayı çalıştırması gerektiği tezini savunuyordu. Dış İlişkiler Konseyi (CFR) üyeliği de bulunan Stanley Weiss, tartışılan yazısında, Türkiye’nin Cumhurbaşkanı Recep Tayyip Erdoğan liderliğinde Batı değerlerinden iyice uzaklaştığını iddia ediyordu. Bu kadar da değil. Weiss’e göre, Türkiye NATO’yu tehlikeye atacak hamlelerde bulunuyor, bitiremeyeceği savaşlara bulaşıyor, İslamcı teröristleri destekliyor ve IŞİD’le mücadeleyi baltalıyordu.
 </p>
 <p>
  Weiss, Türkiye’yi Kuzey Atlantik İttifakı’ndan çıkarmayı öneren ilk isim değildi. Rusya’ya ait bir SU-24 savaş uçağının geçen yıl ekim ayında Türk F-16’ları tarafından düşürülmesinin ardından, bu senaryo çok daha yüksek sesle dillendirilmişti. 1963 Küba Krizi’nden beri, NATO ile Rusya arasında bir sıcak çatışma ihtimalinin en yüksek olduğu günlerdi. Almanya Başbakan Yardımcısı ve Sosyal Demokrat Parti (SPD) Başkanı Sigmar Gabriel, Türkiye’nin “ne yapacağı belli olmayan” güvenilmez bir aktör olduğu ithamını dile getirecekti.
 </p>
 <p>
  NATO’nun Avrupa operasyonlarını idare etmiş emekli general Wesley Clark, Türkiye’nin IŞİD’i desteklediği suçlamasını dile getirmekten çekinmiyordu. Amerikan ordusunda tümgenerallikten emekli Paul Vallely de, Erdoğan’ın IŞİD’e arka çıktığını herkesin bildiğini ve bu sebeple Türkiye’nin NATO’dan ihraç edilmesi gerektiğini söylüyordu. Türk hükümeti kesin bir dille yalanlıyorsa da, IŞİD ve aynı derecede tehlikeli El-Nusra’nın kollandığına dair çok sayıda iddia uluslararası mecralarda hâlâ alıcı bulmaya devam ediyor. IŞİD’e karşı Kobani savunması zamanı Ankara’nın tutumu ve YPG’ye karşı bugün de devam eden açık hasmane tavır da, aynı çerçevede okunuyor.
 </p>
 <h2>
  NATO’dan ihraç mümkün mü ?
 </h2>
 <p>
  Darbe dönemlerinde ilk mesajın “NATO ve CENTO’ya bağlıyız” olması, Atlantik Paktı’nın müesses devlet için önemini gösteren bir örnek. “Amerika, Türkiye’nin kendi çizgisinden çıkmasına izin vermez” anlayışı, devletin genlerine işlemiş bir önkabul. Bu bakımdan, üyelikten ihraç çağrılarının, sığ bir retorikten öte anlam ifade etmediğini savunmak mümkün. Böyle bir hamle sadece paktın (asker sayısı bakımından) en büyük ikinci askerî gücün kaybedilmesi değil, aynı zamanda, jeostratejik açıdan vazgeçilmez bir karakoldan da mahrumiyet demektir. Üstelik, Türkiye’nin, Rusya’ya veya Amerika’nın çıkarlarına ters bir bölgesel ittifaka yakınlaşması riski doğar ki, bunun da telafisi bulunmaz NATO açısından. Hâl böyleyken, en büyük rakibi Rusya’nın, üstelik giderek daha agresif bir politikayla arz-ı endam ettiği bir dönemde, Türkiye gibi bir yandaşını halkanın dışına itmek ister mi? Türkiye’nin Çin’den füze savunma sistemleri siparişiyle oluşan gerilim hâlâ akıllarda.
 </p>
 <p>
  Bununla birlikte, müttefikleri nezdinde Türkiye aleyhinde giderek artan bir güvensizlik geliştiği ve artık Türkiye’nin her adımına büyük bir temkinle yaklaşıldığı da yadsınamaz bir gerçek. Ankara’daki son terör saldırısı sonrası yaşananlar bile başlı başına böyle bir itimatsızlığı doğurmak için yeterliydi. Olaydan önce Amerika’yı YPG ve onun siyasi kolu PYD’ye sağladığı destekler yüzünden kınıyordu ve ısrarla “tarafını seç” baskısı yapıyordu. Ankara’daki terör saldırısını YPG’ye hamlederek, yeni bir meşru gerekçe edindi. Ama bu bile Amerika’yı YPG’nin aleyhine çevirmeye yetmeyecekti. ABD’den gelen ısrarlı açıklamalar, failin YPG olduğuna dair kuşkular bulunduğunu ve IŞİD’e karşı en metin mukavemeti gösteren bu Kürt oluşumu desteklemeye devam edeceklerini vurguluyordu. Çok geçmeden, Ankara’daki saldırının Türkiye’deki bir başka örgütün işi olduğu ortaya çıktı. Türk hükümeti, uluslararası mahfillerde zaten yerlerde sürünen itibarına bir darbe daha aldı. Tam bu hengamede, bütün NATO üyelerinin ortak kaygısını dillendirdiğini belirten Lüksemburg Dışişleri Bakanı Jean Asselborn, Rusya’ya karşı bir saldırganlık içine girmesi hâlinde, Türkiye’yi kayıtsız şartsız destelemeyeceklerini duyuruyordu.
 </p>
 <h2>
  Kırmızı çizgilerde vals
 </h2>
 <p>
  YPG’nin, Afrin tarafından, Azez-Cerablus istikametine doğru ilerlemesi ve Türkiye’nin arka çıktığı muhaliflerin kontrolündeki Minnig havaalanını ve Tel Rifat kasabasını ele geçirmesi, Ankara saldırısı öncesi, Türkiye’nin Suriye’ye müdahale edeceği kaygılarını artırmıştı. Hâlen IŞİD’in kontrolünde bulunan Fırat’ın doğusunun, yani Azez-Cerablus koridorunun YPG eline geçmesi, Türkiye tarafından kırmızı çizgi kabul ediliyor. Rusya’nın hava saldırılarının da yardımıyla alan bulan YPG’nin söz konusu ilerleyişi karşısında, Türkiye obüs toplarıyla etkisi sınırlı da olsa YPG mevzilerini bombalamaya başlamıştı.
 </p>
 <p>
  PYD hâkimiyetinde bir Kürt devleti oluşumunu, “varlığına yönelik bir tehdit” olarak kabul ediyor Ankara. Çoğunluğu Güneydoğu ve Doğu Anadolu bölgelerinde yaşayan 15 milyona yakın Kürt nüfusu var. PKK terör örgütüyle 33 yılı aşkın bir zamandır mücadele yürüten Türkiye, PKK’nın uzantısı gördüğü PYD’nin, Suriye’deki kazanımlarının, kendi ülkesindeki ayrılıkçı damarı besleyeceğini ve bu durumun orta vadede bölünme ihtimallerini epey artıracağını hesaplıyor. Bunda da haksız sayılmaz. Ancak, PYD’nin bu yönde bir gizli ajandası bulunduğunu dostlarına bile kabul ettirebilmekten âciz.
 </p>
 <p>
  Amerika PYD’nin IŞİD’le mücadelede en önemli ortaklardan biri olduğunu düşünüyor. Suriyeli Kürtlerin bu en güçlü örgütüne büyük yatırımlar yaptı. PYD kontrolündeki Rojava Kantonu’nda bulunan Rmeilan bölgesinde bir havaalanı edindi ve buranın Adana’daki İncirlik Üssü’ne bağımlılığını azalttığını söylemek yanlış olmaz. Washington’un Kürt savaşçılara lojistik ve taktik destek verdiği de biliniyor. Obama’nın IŞİD’ le Mücadele Özel Temsilcisi Brett McGurk’un, Rojava’da, üstelik Kandil’den gelen askerî yetkililerle yaptığı görüşmenin de sembolik açıdan önemi var. ABD, bu kadar aleni yanında durduğu PYD’ye desteğini kesmeyecektir. Kesmesi hâlinde, Kürtlere bunca zamandır yaptığı yatırımların berhava olması ve IŞİD’e karşı kazanımların darbe alması bir yana, bu grubu tamamen Rusya ve Esed cephesine kaybetmesi söz konusu olacak. PYD’nin Moskova’da bir temsilciliği var zaten ve bu ülkeden görünürde karşılıksız ve epey faydalı hava desteği alıyor.
 </p>
 <h2>
  PYD’nin tarafı
 </h2>
 <p>
  Bu noktada, “PYD yakında Amerika ve Rusya arasında bir tercihle karşı karşıya kalabilir mi?” sorusu akla geliyor. Amerika ve Rusya arasında Suriye özelinde çıkar çatışmasının bulunduğu muhakkak. Ne var ki, Amerika, farklı duruşlarını daha iddialı bir mevcudiyetle destekleyecek görüntüde değil. Hatta, Esed’in kurulacak bir geçiş hükümetinde yönetimde kalmasını bile destekler duruma geldi Washington. Rusya ile Münih’te varılan ateşkes ya da daha doğru ifadesiyle “düşmanca eylemlerin durdurulması” mutabakatı da, Rusya’nın Suriye’deki oyun kuruculuğu ve üstünlüğünün zımnen kabulü görülebilir. Ayrıca, başkanlık seçimleri sath-ı mailindeki Amerika’nın, 2017 Ocak ayında, Obama’nın halefi görevi devralana kadar net bir politika ortaya koyması zor. Amerika böyle bir tercihle PYD’yi karşı karşıya bırakmadıkça, Türkiye’nin “tarafını seç” tehditlerine de kulak asmadıkça, PYD’nin daha uzun bir süre bir seçim yapmak zorunda kalmayacağı öngörülebilir. Amerika, şimdilik, bir yandan YPG’ye mevcut durumu ‘toprak kazanma şeklinde lehinize yontmayın’ ikazında bulunurken Türkiye’ye de Suriyeli Kürtlere yönelik bombardımanı acilen durdurması çağrısı yapıyor.
 </p>
 <p>
  Amerika’nın idareci tutumu makul gözükse de, bir ikileme işaret ettiği muhakkak. Türkiye’nin YPG savını desteklemesi, Amerika’nın Suriye’deki temel önceliklerinin ve stratejik adımlarının boşa çıkması demek. Türkiye’yi desteklememesi hâlindeyse, ittifakın önemi ve caydırıcılığı sorgulanacak. Rusya’nın Türkiye’yi yalnızlaştırmak ve NATO’da çatlak oluşturmak istediği ve bunda da başarılı olduğu not edilmeli. Washington Times gazetesine konuşan bir Alman diplomat, YPG ilerlemesi sonrası oluşan gerilimli atmosferde, “Türklerin başlattığı bir savaşın bedelini biz ödemeyeceğiz.” diyordu.
 </p>
 <p>
  Amerika’nın ve NATO’nun Rusya ile sıcak çatışma içine girmeyeceğini açıkça ilan etmesi, bunun yanında Esed’i devirme amacıyla bir askerî operasyona gönülsüzlüğü, hem Rusya’nın hem de İran’ın elini kuvvetlendiren bir durum. Türkiye’nin müttefikleri, Esed’in, 5 yıldır kaybettiği bütün toprakların kontrolünü geri kazanması karşısında bile tepkisiz gözüküyor. Hâliyle, güneyindeki PYD devleti ihtimalinden ve “Esed’li Suriye” kâbuslarından uykuları kaçan Türkiye, Amerika’ya karşı şiddeti giderek artan sert bir söyleme müracaat ediyor.
 </p>
 <h2>
  Hezimet
 </h2>
 <p>
  Türkiye, dış politikada büyük bir hezimetle yüzleşirken giderek daha çok yalnızlaştığını da fark ediyor. Başından beri, IŞİD’den daha tehlikeli gördüğü PYD’ye karşı bir bilinç oluşturamadı müttefikleri nezdinde. Bu bir yana, müttefiklerinin Suriyeli Kürtlere sunduğu cömert desteğe de mâni olamadı. Esed’in devrilmesi planları tutmadı. Rus kuvvetlerinin amansız saldırıları altında tutunamayan muhaliflerin, Halep’i tekrar rejim kuvvetlerine kaptırmaları muhtemel. Cenevre görüşmelerinde de kaybeden tarafta Türkiye. Münih mutabakatına uymayacağı da görülüyor. İleride başını çok ağrıtacak önemli bir konu, BM Güvenlik Konseyi’nin yakında toplanarak, ateşkesten istisna tutulacak örgütleri belirlemesi sonrası yaşanacaklar. Türkiye Ahrar eş-Şam ve Liva el-Ümme gibi Suriye’deki İslamcı örgütleri terörist kabul etmiyor. Hatta Nusra Cephesi gibi selefi örgütlere de tavizkâr yaklaştığı görülüyor. BM’den bütün bu örgütlerin terörist olduğu ve imha edilmeleri kararı çıkacak gibi ve Türkiye bunlara desteğe devam ederse, uluslararası hukukta sorunlarla karşılaşabilir. Musul’daki Başika kampı yüzünden ABD’yle karşı karşıya olduğunu da not etmeli. Türkiye’nin Musul inadının, IŞİD’e karşı bu mahalde başlatılacak operasyonu engellediğini savunanlar var.
 </p>
 <p>
  Mülteciler ise bambaşka bir sorun. Mülteci meselesi, Avrupa’nın strateji yoksunluğunu ve hazırlıksız yakalandıkları gerçeğini ortaya koyuyor. IŞİD’e karşı ittifaka sunduğu kısıtlı hava desteği var Avrupalı ülkelerin. Bunun dışında, Suriye’nin siyasi geleceğinden çok, öncelikle göçmen sorunuyla ilgileniyorlar. Milattan önce 4. yüzyılda başlayan ve Avrupa’da büyük bir yıkıma ve asırlar süren kaosa yol açan Kavimler Göçü’nün küçük bir numunesi yaşanabilir diye korkuyor AB’nin elitleri. Avrupalıları etkin bir rol oynamaktan alıkoyan bir diğer etken de, IŞİD başta olmak üzere, envaiçeşit terörün âdeta arı kovanı hâline gelmiş bölgeye çomak sokup, kendilerini kontrolsüz bir tehdidin doğrudan nesneleri olmaktan korumak istemeleri.
 </p>
 <h2>
  Satın alınan ittifak
 </h2>
 <p>
  Bu ortamda, Ankara, biraz da kendi müsebbibi olduğu mecburi tecritten kurtulmak için yeni ittifak arayışlarına girmek zorunda kaldı. Suudi Arabistan ve Katar’la işbirliği, Suriye’deki savaş koşulları ekseninde şekillenmişti. Son gelişmeler ise, Ankara’yı daha düne kadar kanlı bıçaklı olduğu İsrail ve Mısır’a itti. Türkiye, denize düşen yılana sarılır hesabı, düne kadar şeytanlaştırdığı ülkeleri yanına çekmeye çalışıyor. Bunda başarılı olabilir mi? Bu ülkelerle ilişkileri düzeltebilse bile, güvene dayalı ve etkin ittifaklar kurabilir mi?
 </p>
 <p>
  İran’la stratejik bir bölgesel nüfuz savaşındaki Suudi Arabistan, Amerika’nın, nükleer anlaşmasıyla kendine kazık attığını, her emrine itaat ettiği patronunun kendisine ihanet ettiğini düşünmeye başladı. İran yükselişi, Suudi Arabistan ile Türkiye arasındaki son dönem yakınlaşmanın ve işbirliğinin de en temel sebeplerinden biri olarak gösterilebilir. Krallık, Suriye’de İran’la vekâlet savaşı yürütüyor. Yemen’de ve Bahreyn’de doğrudan müdahaleler ile Şii yayılmacılığına karşı set çekme telaşında. Çoğunluğunun kendine bile faydası olmadığı 34 Sünni ülkeyi, bir tür İslam ordusu kurma konusunda ikna etti ve bu hesaplarında, bölgenin en etkili iki askerî gücünü, Türkiye ve Mısır’ı yanında görmek istiyor. Ankara ve Kahire hattında son dönemdeki meltem rüzgârlarında, Riyad’ın etkisi yadsınamaz.
 </p>
 <p>
  Nisan ayında İstanbul’da yapılacak OIC zirvesine, örgütün şimdiki başkanlığını yürüten Mısır’ın lideri Sisi davet edildi mesela. Riyad, 1 yılı aşkın bir süredir Erdoğan ve Sisi’yi, küslüğü bırakmak için ikna etmeye çalışıyordu. Suudi petrodolarlarının Türkiye’de ekonomiyi rahatlattığı savunuluyor. Sadece 2015 yılında ülkeye giren kaynağı belirsiz 10 milyar dolardan fazla paranın önemli ölçüde Riyad merkezli olduğunu savunanlar varsa da, bu iddia, kolaylıkla ispat edilebilir değil. Mısır da Suudi parasına muhtaç. Ekonomisi çok kötü durumda ve son 3 yılda krallıktan gelen sermaye girişi 40 milyar doları aştı. Müslüman Kardeşler’i deviren darbeye Riyad açıktan destek vermiş, darbe sonrası temelli bozulan ekonomik dengenin yeniden tesisi için kesenin ağzını açmıştı.
 </p>
 <p>
  Mısır, devrik Müslüman Kardeşler’le iltisaklı gördüğü Hamas’a düşman ve bu yüzden Erdoğan’ın Hamas’a ve onun lideri Halid Meşal’e açıktan destek vermesinden oldukça rahatsız. Mısır, Sina Yarımadası’ndaki terörist faaliyetlerden sorumlu tuttuğu Hamas’a hasımlık konusunda İsrail ile müttefik.
 </p>
 <h2>
  İsrail’le ikinci bahar
 </h2>
 <p>
  Bu tabloda, İsrail ile Türkiye arasındaki ilişkilerin seyri de, Türkiye’nin yeni müttefik yapısında ilginç bir unsur olarak tezahür etmekte. İki ülke, Ortadoğu’nun değişen şartlarında, giderek daha fazla birbirlerine bağımlı hâle geliyor. Erdoğan’ın geçen aylarda, iki ülkenin birbirine mecbur olduğu yönlü açıklamaları bu şartların dayatmasıydı büyük ölçüde.
 </p>
 <p>
  Rusya’nın Suriye savaşında devreye girmesi ve terazinin kefelerine elini koyarak rejimin lehine müdahalesi, İsrail’in de mutsuz olacağı bir tabloyu ortaya çıkardı. İsrail savaşın başından beri, zayıf bir Esed, bölünmüş bir Suriye, çatışma hâlinde gücünü ve enerjisini yitirmiş bir kayıp devlet istiyordu Suriye’de. Haaretz gazetesinden Amos Harel imzasıyla geçen hafta yayımlanan bir analizde, Rusya ve İran’ın son kazanımlarının, İsrail’i bir politika değişikliğine mecbur bırakacağını yazıyordu. İsrail memnundu gelişmelerden. Suriye ordusu zayıflamış, tehdit olmak bir yana, başını kaldırmaya mecali kalmamıştı. Kimyasal silah stoklarını kaybetmişti. Harel, Hizbullah güçlerinin üçte birinin muhaliflerle çarpışmak için ülkenin kuzeyine kaydırılmasının da İsrail’i rahatlattığını hatırlatıyor. Bir diğer ifadeyle, İsrail her iki tarafa da başarılar diliyordu ve iki taraf için de aynı anda bir Pirus zaferi temenni ediyordu.
 </p>
 <p>
  Ama Rusya’nın resme dâhil olması, İsrail’in de oyun planlarını bozdu. Esed kontrolü yeniden ele geçirmekle kalmıyor, eskisinden daha güçlü bir rejim kurma fırsatına da sahip. Bununla birlikte, Rusya’yla artık uzun vadede sarsılmaz bir müttefik olacaklar ve İsrail açısından en kötüsü, uluslararası camiayla ve hatta ABD’yle ilişkileri kuvvetlenmiş bir İran, İsrail’in kendini güvensiz hissetmesine daha cüretkâr bir şekilde çabalayacak. Esed’in kazanması, Esed’i daha kuvvetli yapmakla kalmayacak, Hizbullah’ın da etkinliğini artıracak. En büyük düşmanı İran’ın artan etkinliği, İsrail’i sıkıntılı bir noktaya taşıyacak. Ilımlı muhaliflere askerî desteğin artırılması ve Kürtlerin rejimi zayıflatacak bir pozisyona geçmesi, İsrail’in lehine olacaktır.
 </p>
 <p>
  Bir diğer gelişme de, enerji kaynaklarının sevkiyatı konusu. İsrail’in Doğu Akdeniz’deki Leviathan ve Tamar bölgelerinde toplam 32 trilyon metreküplük doğalgaz rezervleri bulunuyor. İsrail ile Mısır arasında gaz satış anlaşması vardı ancak bu anlaşma tehlikeye girdi. Mısır Zohr bölgesinde, 30 trilyon metreküpe yakın bir miktarda gaz buldu ve İsrail’e ihtiyacı kalmadı. İsrail, bu sebepten, doğalgazını Avrupa pazarlarına ulaştırmak mecburiyetinde ve bunun da en ekonomik ve mantıklı yolu, Türkiye üzerinden bu nakliyatı gerçekleştirmek. Her şeye rağmen, AK Parti hükümetinin güvenilmez olduğuna inanan İsrail, müzakere kapılarını tekrar kapatabilir. Böyle bir durumun doğuracağı sonuçları Türkiye’nin hesaplaması ve tedbirli hareket etmesi gerekir.
 </p>
 <p>
  Yeni ittifaklar, bozulan dengeler ve dış politikadaki çöküş, Türkiye’ye belirsiz bir gelecek sunuyor. Müttefikleri, dış politik çıkarlar noktasında Türkiye’yi, kendilerini her an savaşa sokabilecek güvenilmez bir ortak görüyor. Aynı zamanda, hükümetin anti-demokratik uygulamalarını, Batı’dan zihnî bir kopuş kabul ediyor. Türkiye de onlardan kopuyor ve yeni müttefikler arayışında. Bu kriz, sonucunda mutlaka kaybedeceği bir yalnızlaşmayı dayatıyor Türkiye’ye. Suudi Arabistan’la, Mısır’la veya İsrail’le paylaşılamayacak bir yalnızlık.
 </p>
</div>


Kaynak: [www.aksiyon.com.tr](http://www.aksiyon.com.tr:80/diplomasi/guvenilmez-muttefik_553976), [web.archive.org (arşiv bağlantısı)](http://web.archive.org/web/20160303002707/http://www.aksiyon.com.tr:80/diplomasi/guvenilmez-muttefik_553976)
