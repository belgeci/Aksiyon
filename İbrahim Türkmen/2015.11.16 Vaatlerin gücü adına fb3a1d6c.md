# Vaatlerin gücü adına

*İbrahim Türkmen 2015.11.16*

<div class="pNewsDetailMainContent ctx_content" itemprop="articleBody">
 <p>
  Seçim kazandıran vaatlerde icraat bekleniyor. Asgari ücretten hibelere onlarca söz var tutulmayı bekleyen. Maliyet ve kaynak konusundaysa İŞveren ayrı telden çalıyor, hükümet ayrı telden.
 </p>
 <p>
  AK Parti, muhalefet partilerinin seçmene oldukça cazip gelen ekonomi vaatlerinin 7 Haziran seçimlerinde Meclis çoğunluğunu yitirmesinde etkisi olduğuna inanıyordu. 1 Kasım’da işi şansa bırakmadı. Yaz başındaki seçimler öncesi meydanlarda muhalefeti bol keseden vaat dağıtmakla itham ediyorlardı. Önce buna son verdiler. Akabinde de tam anlamıyla bir vaat rekabetine giriştiler. CHP, asgari ücreti 1500 liraya çekeceğini ilan etmiş, MHP 1400 lirayla yarışa katılmıştı. AK Parti ise 1300 lira yapacağını duyurdu. Emeklilere her ay 100 lira ikramiye, yeni iş kurmak isteyen gençlere 50 bin lira hibe, çiftçiye vergi muafiyetleri gibi bir dizi vaat, AK Parti’nin sürpriz seçim zaferinde önemli derecede etkili oldu. Anadolu’da seçim öncesi yapılan araştırmalar, seçmenin vaatleri epey yakından takip ettiğini gösteriyordu. Oylarını 5 ayda 9 puana yakın artıran AK Parti’nin artık ne zaman eyleme geçeceğini bekliyor vatandaş.
 </p>
 <p>
  Partinin seçim bildirgesini hazırlayanlar kuşkusuz bir maliyet hesabı yaptılar. Maliye Bakanı Mehmet Şimşek, ekim ayı başında Bloomberg HT kanalında, vaatlerin toplam maliyetinin 19,3 milyar lira olacağını söylediğinde bu hesaplara işaret ediyordu. Sonra, seçimden birkaç gün önce açıklanan ikinci bir paketin de 3 milyar liralık maliyeti olacağını söyledi, Başbakan Ahmet Davutoğlu. Toplam meblağ, 22,3 milyar liraya ulaştı böylece. Oysa, basit bir hesap bile, toplam maliyetin bundan çok daha büyük olacağını gösteriyor. Mesela asgari ücrete zam tek başına 26 milyarlık bir yük getirecek. Hibe ve kredilerin tutarının 10 milyar lirayı aşacağı hesaplanıyor. Emeklilere seyyanen zammın 13,2 milyar lira tutacağını görmek zor değil. Yatırımlar hariç vaatlerin bile 70 milyar lirayı aşması söz konusu olabilir. Tabii, hükümet bunun tamamını kamuya yüklemeyecektir. Mesela, asgari ücrette konuşulduğu gibi, verdiği sözün ceremesini tamamen özel sektöre devredebilir.
 </p>
 <p>
  Vaatlerin hangilerinin bu yıl ne ölçüde hayata geçirileceği, gelecek aylarda, muhtemelen Mart 2016’da Genel Kurul’a gelecek bütçe içinde belli olacak. Hükümet, zaten bir geçici bütçe tasarısı hazırlamıştı; yine de yeni bakanların ve yeni hükümetin önceliklerine göre ve seçim vaatlerinin dâhil edilmesiyle gider kalemlerinde görülecek değişiklikler yüzünden, karşımıza epey farklı rakamlar çıkabilir.
 </p>
 <p>
  Öngörülen 22,3 milyar liralık ilave masraf, 2016 bütçe açığının aynı yıl gerçekleşmesi beklenen millî gelire oranını 1,1 puan artıracak. Tabii, vaatlerin bir kısmının belki 2017’ye sarkacağı ihtimalini de akılda tutmak gerek. Bu durumda artış 0,5 puan ile de sınırlı kalabilir. Açığın doğrudan bütçe gelirlerine nispetinde durum biraz daha farklı. Geçici bütçede toplam giderlerin 540,9 milyar lira, açıkların da 15,5 milyar lira olarak öngörüldüğü hesaba katılırsa, Şimşek’in söylediği rakamlara göre bile açık/gelirler oranı yüzde 2,8’den 6,5’e çıkacak. Tabii evdeki hesap çarşıya uymaz ve maliyetler çok daha büyük olursa, mali disiplin meselesi, gelecek günlerin önemli tartışma konuları arasında yer bulabilir kendine. Hele ekonomi kadrosunda Ali Babacan ve Mehmet Şimşek gibi ihtiyatlı tutumlarıyla bilinen isimler yer almazsa, bu tartışmaların tonu biraz daha sert olur.
 </p>
 <p>
  <img alt="" src="/web/20151124095008im_/http://www.aksiyon.com.tr/ekonomi/ http:/medya.aksiyon.com.tr/aksiyon/2015/11/16/573094.jpg "/>
  Bununla birlikte, vaatler, piyasadaki sıkışıklığın açılmasına yardım etmek ve tulumbaya su katmak için, devletin mali genişlemeci politikaları daha cesurca benimsemesi gerektiği yönünde çağrılara uygun. Siyasi belirsizlikler bir yana, bugün piyasalarda özellikle esnaf ve KOBİ’ler için işlerin durgunlaşmasındaki en önemli etkenler, nakit darlığı ve makro ihtiyati politikalar çerçevesinde oluşan borçlanma kısıtları. Bunların neticesinde görülen talep düşmesi, en fazla ekonominin tabanında, yani hane halkı, esnaf, küçük ve orta ölçekli imalatçılarda etkisini gösteriyor. Bu kesimleri rahatlatacak tedbirlerin çarpan etkisiyle ekonominin tamamına bir ferahlık sağlayacağı beklentisi yanlış değil. Vaatlerdeki bolluk, bu açıdan, hükümetin büyümeyi yeniden hızlandırmak için kesenin ağzını açtığı gibi de yorumlanabilir. Ama yine de gerek bütçe açığının artması endişesi, gerekse de enflasyonun azdırılabileceği korkuları, eş zamanlı kısıtlayıcı tedbirlerin de gündeme alınmasını doğurabilir. Bir diğer ifadeyle, taahhütlerden kaynaklanan ilave maliyetler, kurumlar ve gelir vergilerindeki artışlarla telafi edilebilir. Mehmet Şimşek’in “Yeni vergi yok.” açıklaması bu beklentiyi tırpanlasa da bu ismin yeni dönemde kabinede yer almayabileceği, alsa da, daha önceden olduğu gibi, hükümetin Şimşek’in kesin taahhüdüne rağmen vergi düzenlemesi yapabileceği ihtimalleri göz ardı edilmemeli.
 </p>
 <p>
  <strong>
   YEMEK ISMARLAYIP FATURAYI ÖDETMEK
  </strong>
 </p>
 <p>
  En çok ses getiren vaat, asgari ücretle ilgili olandı. Parti, asgari ücretin 2016 başından itibaren 1300 liraya çıkarılacağını çok açık sözlerle ifade etti. Hatta Faruk Çelik, tespit komisyonunda tereddütsüz işçi temsilcilerinin talepleri doğrultusunda rey bildireceklerini, bu durumda da asgari ücretin Ocak 2016’dan başlayarak söz verilen rakama çıkacağını söyledi. Bunda sorun yok. Ama yüzde 30’luk artışın maliyetinin ne kadarının devlete, ne kadarının işverene yükleneceğine dair bugüne dek net bir şey belirtilmiş değil.
 </p>
 <p>
  Şimdilik sadece söylentiler var. Mesela, 1999’dan bu yana her yıl iki kere artırılan asgari ücretin bu yıl için sadece bir kere açıklanacağı, yılın tamamında 1300 lira olarak kalacağı söyleniyor. Hatta yasanın verdiği “En az iki yılda bir görüşülebilir” icazetine dayanarak 2017’de de bir artışın yapılmayacağı iddialar arasında. Bu açıdan, normal seyrinde 2017’nin ikinci yarısında 1300 liranın bile üzerinde olması gereken asgari ücret, vaat adı altında peşin artırılacak, çalışan için uzun vadede ilave bir fayda kalmayacak. Bu söylentinin ne derece gerçeklik payının olduğu bir iki ay içinde ortaya çıkar.
 </p>
 <p>
  Yöntem ne olursa olsun, sonuçta asgari ücret kararının hem muhammen hem muaccel, hem mali hem de sosyal bedelleri olacak. Önce işin toplam maliyet kısmına bakalım. Şu an net 1000 lira olan asgari ücretin işverene indirimli maliyeti, 1496 lira. Net rakam 1300 liraya çıkarıldığında, işverene indirimli maliyet 1933 lira olacak. 437 liralık bir artışa tekabül eden bu rakam, Türkiye’de 5 milyon civarında asgari ücretli bulunduğu dikkate alınırsa, işverene aylık 2,2 milyar gibi ilave bir yükün bineceği anlamına geliyor. Yıllık miktar ise 26 milyar lirayı aşacak.
 </p>
 <p>
  Çalışanları ne kadar mutlu da etse, işverenlerde bir telaşa yol açtı bu gelişmeler. Özellikle Şimşek’in, işverenleri de suçlar şekilde konuşarak, ne olursa olsun asgari ücrete zam gelecek ve bunun maliyetini de iş dünyası çekecek mealindeki sözleri ve Davutoğlu’nun, vaatlerin yasal süreç gerektirmeyenleri üç ay içinde gerçekleştirilecek şeklindeki beyanatı, işadamlarının seslerini yükseltmesine yol açtı. Ankara Sanayi Odası Başkanı Nurettin Özdebir, asgari ücretin temelli kaldırılmasını istedi mesela. TOBB Başkanı Rifat Hisarcıklıoğlu, ücret kaça çıkarılırsa çıkarılsın, işveren üzerindeki yükün 1500 lirayı aşmaması gerektiği ikazında bulundu. İstanbul Ticaret Odası Başkanı İbrahim Çağlar da devletin SGK primlerinde en azından bir dönem için yüzde 15,5’ten yüzde 12,5’e tenzilat talebinde bulundu.
 </p>
 <p>
  <strong>
   DOMİNO ETKİSİ
  </strong>
 </p>
 <p>
  İşvereni kara düşüncelere sevk eden bir diğer ihtimal daha var. Asgari ücretlinin maaşı 1300 liraya yükselince, şirkette rütbece daha yüksek konumda bulunan bütün çalışanlar, aynı oranda artış isteyecek. Mesela, asgari ücretli bir temizlik görevlisi 1000 lira alırken 1300 lira kazanan bir sekreter, yeni durumda maaşının en azından 1500 liraya yükseltilmesini bekleyecek. Yeni başlayan mühendis, 2 bin liralık bordrosunun 2 bin 500 lira olmasını talep edecek. Bu şekilde, işveren sadece asgari ücretli çalışanlarının değil, bütün personelinin giderlerinde bir artışla mecburen yüzleşecek.
 </p>
 <p>
  Asgari ücretteki artışın devlet maliyesine ciddi bir yükü olmayacağı gibi, ücret üzerindeki miktara bağlı vergilerden dolayı gelirlerinde bir artış doğurması ihtimali de ortaya çıktı. Asgari ücrete endeksli vergi ve cezalar da önemli ölçüde artarak devletin dolaylı yoldan gelirlerine olumlu katkıda bulunacak. Mesela, Genel Sağlık Sigortası (GSS) asgari primi 51 liradan 66 liraya çıkacak. İşe giriş bildirgesini geç verenlere kesilen ceza işçi başına 2 bin 547 liradan 3 bin 391 liraya yükselecek. Daha bunun gibi pek çok kalemde, devletin gelirlerinde çok radikal olmasa da artışlar görülecek.
 </p>
 <p>
  <strong>
   İÇTİMAİ HASAR
  </strong>
 </p>
 <p>
  Asgari ücret artışının ölçülmesi zor ama kaçınılmaz sosyal maliyetini hesaba katmak gerek. Bir kere işverenler, bir anda yüzde 30 artan maliyetten kaçınmak için ya işçi çıkarma ve kalan işçileri daha fazla çalıştırma yoluna gidecek ya da kayıt dışına yönelecek. Türkiye’de 22 milyon civarındaki çalışanın takriben 10 milyonunun kayıt dışı çalıştığı tahmin ediliyor. Ekonomi teorisinde tavan ve taban fiyat uygulamalarında mutlaka ortaya çıkacağı söylenen böylesine bir kötü sonucun, orta vadede asgari ücrette çok radikal ve genel olarak işçi aleyhine sonuçlar doğurması ihtimal dâhilinde.
 </p>
 <p>
  Dahası, şu an Türkiye’de tam sayısı bilinmese de an az 2 milyondan fazla Suriyeli göçmen var. Iraklı ve Afrikalılarla birleşince 2,5 milyonu bulan ve en az 1 milyonu bir şekilde çalışabilecek bu kişilerin, daha maliyetli hâle gelen Türklerin yerini alacağı kaçınılmaz gibi duruyor. Hâlihazırda örneklerini zaten günlük hayatta görüyoruz. Aylık 200 dolara, devletin göz yumarak zımnen destek verdiği bu kayıt dışı istihdam formülünün yeni durumda çok daha yaygınlaştığını görmek sürpriz olmaz.
 </p>
 <p>
  Asgari ücret artışının rekabetçilik açısından da birtakım mahzurlar doğuracağı açık. Türkiye’nin katma değeri düşük üretimde ihtisaslaştığını ve markalaşmasının az olduğunu cümle âlem biliyor. Bu üretim modeliyle en büyük rakipleri arasında Çin ve Orta Avrupa başı çekiyor ve bu piyasaların en bariz avantajı işçi maliyetlerinin düşüklüğü. Türkiye bu noktada rekabetçi fiyatlarla ihraç pazarlarında bir varlık gösterebiliyordu. Ücret maliyetlerindeki radikal bir sıçramayla, bu avantajını kaybetmesi işten bile değil.
 </p>
 <p>
  Firmalar açısından, maliyetin yanında bir başka orta vadeli sonucu daha olacak. Ücretler ve girdiler yönünden maliyetlerin artması, kârlılıkları indirecek, bu da finansal kesim ile reel sektör arasındaki ilişkilerin gerilimini artıracak. Satış ve öz kaynak kârlılık oranlarının düşmesi, kredi tahsislerinde bu oranları da dikkate alan bankaları daha temkinli harekete sevk edebilir.
 </p>
 <p>
  <strong>
   ENFLASYONA ÇİFTE ETKİ
  </strong>
 </p>
 <p>
  Kararın muhtemel maliyeti bu kadarla da kalmayabilir. İşçi maliyetlerinde, her ne kadar firmalar kısmen istihdamı daraltmaya yönelecek olsalar da, artış kaçınılmaz olarak ürün fiyatlarına yansıyacak. Üreticiler, kendi istihdam maliyetlerinin yanında, bir de yurtiçinden tedarik ettikleri ara malların fiyatlarında meydana gelen artışları da fiyatlarına dâhil edecek, böylece etkiyi katmerli yansıtmış olacaklar. Öte yandan, alım gücü yükselen kesimlerin harcamalarını çoğaltması, bir başka açıdan, yani talep yönünden enflasyona yukarı yönlü etki uygulayacak. Maliyet enflasyonu ve talep enflasyonunda atbaşı yükselişler, orta vadede, ücret artışlarından doğan kazanç artışını bertaraf edecek.
 </p>
 <p>
  İşçinin enflasyon yüzünden tırmanan masraflarının yanında hesaba katması gereken bir başka nokta daha ortaya çıkabilir. Bazı işverenler, devletin dayattığı maliyet artışını dengeleyebilmek adına, işçilere yaptıkları ikincil giderleri kısmaya yönelebilirler. Mesela işçilere verilen yemekler kaldırılabilir veya miktarı düşürülür. Haberleşme ve ulaşım giderlerini işçiye yükleyebilirler. Yol yardımlarını kesebilirler. İşçi, ücret artışı ile cebine giren fazladan 300 liranın büyük bir kısmını daha önceden hesaba katmadığı masraflar yüzünden kaybedebilir.
 </p>
 <p>
  Bir şeyi net olarak ortaya koymak gerekiyor. İnsana layık şartlarda yaşamak için 1300 lira bile yeterli değil. Türk-İş’in açlık sınırı hesabı, 4 kişilik bir aile için 1400 lirayı, yoksulluk sınırı da 4500 lirayı gösterirken, hükümetin 1300 liralık vaadini gözde büyütmek, en başta, bu parayla geçinmeye çalışan ailelere bir hakaret olur. Ancak, bu lüzum, bir anda yüzde 30’luk zammın doğurabileceği mahzurları görmezden gelmeyi haklı göstermez.
 </p>
 <p>
  <strong>
   İŞSİZLİK HARACINA AF
  </strong>
 </p>
 <p>
  İşsiz gençlerin Genel Sağlık Sigortası (GSS) borçlarının silinmesi, AK Parti’nin bir başka ses getiren seçim vaadi oldu. 5,3 milyon kişinin borçları toplam 7 milyar lirayı aşıyordu. Adam başı 1300 liranın üzerinde ortalama borç anlamına geliyor bu rakamlar. Ne var ki, gelir testi yaptırılması zorunluluğundan bile haberdar olmayan milyonlarca kişinin arasında, 10 bin lirayı bile aşan borçlarla karşılaşanlar oldu. Seçim beyannamesinde AK Parti’nin GSS taahhüdü şu sözlerle yer alıyordu: “Lise veya üniversite mezunu gençlerimizin GSS giderlerinin iki yıl süreyle gelir testi yapmaksızın ve prim alınmaksızın devlet tarafından karşılanmasını sağlayacağız. Böylece gençlerimize ücretsiz sağlık hizmeti sunmuş olacağız.” Bir diğer ifadeyle, sadece lise ve üniversite mezunu gençlerin GSS giderleri affediliyor. Bunun ne kadarlık bir yekûn tuttuğu ise belli değil.
 </p>
 <p>
  GSS hamlesinin olumlu bir adım olduğunu bir kere tespit etmek lazım. Ama, bundan dolayı hükümet alkışı değil, azarı hak ediyor. İlk başta bu borcu çıkaran zaten bizzat hükümetti. Dolayısıyla bu bahşiş, bir insanın malına el koyup sonra onu iade etmek gibi, kurgusal bir sevinç oluşturabilir en fazla. Ayrıca, cezadan kaçmak veya sağlık hizmetlerinden faydalanabilmek için gidip, işsiz olmasına rağmen, başka yerden borçlanıp GSS borcunu kapatanlar ister istemez haksızlığa uğradıklarını düşünüyorlar. Şimdi, hükümetin GSS affıyla ilgili bir yasayı Meclis’e taşımasını bekliyor gençler. 51 ilde uygulanan 6 puan indirimli işveren sigorta priminin diğer illere de teşmil edilecek olması, sigortayla ilgili bir diğer vaat. Maliyeti 305 milyon lira olacak.
 </p>
 <p>
  <img alt="" src="http://web.archive.org/web/20151124095008im_/http://medya.aksiyon.com.tr//aksiyon/2015/11/16/573095.jpg "/>
 </p>
 <p>
  <strong>
   GENÇ PATRONLARA TEŞVİK
  </strong>
 </p>
 <p>
  AK Parti’nin büyük heyecan doğuran vaatlerinden bir diğeri, kendi işini kurmak isteyen gençlere yönelik 50 bin lirayı bulan hibe ve 100 bin liraya varan faizsiz kredi imkânıydı. Ne kadarlık bir kaynak sarfı olacak, belli değil. Maliye Bakanı Şimşek’in tahmini, 500 milyon lira gibi bir miktarın hibe desteği şeklinde tahsis edileceği, 100 milyon lira gibi bir maliyetin de kredilerde vazgeçilen faizin maliyeti olacağı yönünde. Bir de genç müteşebbislere, kendi ayakları üzerinde duruncaya kadar, 3 yıldan az olmamak kaydıyla gelir vergisinden muafiyet tanındığını da eklemek gerek. Hesabımız, ortalama 20 bin liradan, 25 bin civarı kişinin hibe imkânından faydalandırılmasının düşünüldüğünü gösteriyor. Yine hesabımıza göre, 3 yıl için hesaplanan 100 milyon liralık faiz maliyeti, yıllık yüzde 8 faiz oranı ve “yüzde 0” stopaj vergisi varsayımıyla 400 milyon liranın biraz üzerinde bir kaynağın seferber edileceği anlamına geliyor. Ancak, bu kaynağın ne türlü kriterlere göre, kimlere dağıtılacağı, hangi kanalların kullanılacağı da tam olarak netlik kazanmış değil. Paraların dağıtılması ne ölçüde şeffaf yapılacak, sorusuna da gönül rahatlığıyla cevap vermek zor. Hükümetin Sayıştay’ın etkin çalışmasını engellediği, kısıt altında hazırlanan Sayıştay raporlarının bile Meclis’te etkin bir şekilde tartışılamadığı aşikâr iken, bu kaynak tahsisatının bütün kuruşuna kadar munzam ve muntazam yapılacağına kuşkuyla yaklaşanlar az değil. Keza, AK Parti’nin yaygın teşkilat yapısı marifetiyle, paranın ancak belli kişilere aktarılacağına dair endişeler de boş değil.
 </p>
 <p>
  Gençlere başka vaatleri de var hükümetin. Bunların arasında gençleri çalışma hayatına daha çok katmak için getirilen, yeni istihdam edilen gençlerin maaşlarının 12 ay boyunca devlet tarafından karşılanması özel bir dikkat istiyor. Türkiye’nin genç işsizlik oranının yüzde 20’lerde olması başlı başına büyük bir sorun ve acil tedbir istiyor. Hükümetin söz konusu taahhüt için öngördüğü maliyet, 2,3 milyar lira. Basit bir hesapla, bu rakamın aylık tutarı 191 milyon lira bulunur. Bu da gelecek 12 ayda, 2000 lira asgari ücret ortalama maliyetinden yaklaşık 95 bin 500 kişinin maaşına tekabül ediyor. Bu açıdan söz konusu vaadin samimiyetinden kuşku duymak kaçınılmaz olur. Türkiye’de yıllık istihdama ilk kez katılan işçi sayısının 300 bin olduğu ve bunların zaten üçte ikisinin bir işe yerleştiği varsayımlarına göre, teşvikin ilave bir katkıdan ziyade belli bir kesim için fayda sağlamaktan öteye geçmeyeceği anlaşılır.
 </p>
 <p>
  AK Parti’nin gençlere yönelik diğer taahhütleri arasında bedava internet hizmeti de bulunuyor. Bunun için Maliye Bakanı’nın öngördüğü maliyet 432 milyon lira. Bu rakam makul gözüküyor. Aylık 40 liralık bir faturadan, yaklaşık 1 milyon kişinin 12 aylık internet kullanımı anlamına geliyor. Gerçi internet hizmetini bedava sağlayacak olsa bile, AK Parti hükümetlerinin Türkiye’deki ifade özgürlüğüne karşı kısıtlayıcı politikaları ve sosyal medyada en yasakçı ülke ünümüz dikkate alınınca, bu hizmetin hikmeti de ayrı bir soru hâline geliyor.
 </p>
 <p>
  Yine gençlere vaatler arasında, kursiyerlerin net asgari ücretinin ödenmesi, üniversite mezunlarının iş bulana kadar sağlık sigortası bedellerinin devletçe üstlenilmesi gibi vaatler de bulunuyor. Bunlardan ilkinin 230 milyon liraya, diğerinin 130 milyon liraya mal olacağı öngörülüyor.
 </p>
 <p>
  <strong>
   EMEKLİLERE GÜL DALI
  </strong>
 </p>
 <p>
  Muhalefetin odağına aldığı emeklileri de boş geçmedi AK Parti. Gençlere yönelik vaatler, bir nevi istihdama ve kapsayıcı büyümeye yönelik zorunlu adımlar olması yönünden popülizm olarak değerlendirilmemeli. Ancak emeklilere verilen sözlerin, oy avcılığı gibi görülmesi daha muhtemel. AK Parti, işçi ve memur emeklilerine 100 lira seyyanen zam vereceğini duyurdu. Türkiye’de hâlen emekli aylığı alanların sayısı 11 milyonun biraz üzerinde. Bütün aylıklara gelecek zammın aylık faturası 1,1 milyar lira olacak. Yıllık maliyet de 13,2 milyar lira.
 </p>
 <p>
  Bu rakamın ilaveten ekonomiye aktarılması, piyasadaki nakit darlığının aşılmasına yardımcı olur ve işlerin açılmasına katkı sağlar. Asgari ücretliler gibi, emekliler de kazançlarını büyük oranda harcadığı için, sonuçta ekonominin hızlanmasını ve büyümenin ivme kazanmasını beklemek doğru olacaktır.
 </p>
 <p>
  AK Parti’nin emeklilere müjdesi zamdan ibaret değil. Emekliliğinin ardından esnaf olarak çalışmaya devam eden takriben 550 bin kişinin maaşlarından yapılan Sosyal Güvenlik Destek Primi kesintilerinin kaldırılması da cazip bir vaat olarak öne çıkıyor. Bunun maliyeti ise, 100 milyon liranın altında olacak.
 </p>
 <p>
  <strong>
   POLİSLERE MORAL
  </strong>
 </p>
 <p>
  Emniyet teşkilatı, AK Parti hükümetinin özellikle son dönemdeki antidemokratik uygulamalarında kolluk kuvveti gibi istihdam edilmiş ve iş yükü hayli artırılmıştı. 17-25 Aralık yolsuzluk ve rüşvet soruşturmalarından sonra teşkilat hallaç pamuğu gibi atılmış, tayin ve tenzil-i rütbe gibi idari kararlarla kurum içi insicam bozulmuştu. Öncesinde, Gezi Parkı eylemleriyle başlayan dönemdeki yoğun mesailer ve son zamanlarda şiddetlenen terör saldırılarında, polisin âdeta bir can pazarında girdiği stres, onları yeniden kazanmaya, en azından moral verecek tedbirleri icraya sevk etti AK Parti’yi. Taahhütlerin, mali külfeti ne olursa olsun, hükümet nezdinde böyle bir mecburiyet hissinden dolayı önemi olmalı.
 </p>
 <p>
  İlk açıklanan taahhütler paketinde 2200 olan ek göstergelerin 3000’e çıkarılacağını söyledi AK Parti. Seçim arifesindeki yeni paket ise polislerin emniyet hizmet tazminatının yüzde 25 artırılacağına dair teminat verdi. Bu ne anlama geliyor? Ek göstergenin 3000’e çıkması durumunda, emekli maaşları 50 lira artacak. Emekli tazminatları ise mevcut 57 bin liradan 59 bin 300 liraya çıkacak.
 </p>
 <p>
  Muhalefet, polislere yönelik herhangi bir vaatte bulunmuyordu. Bu bakımdan, AK Parti’nin eli, vaatler tam polisin istediği gibi olmasa da kuvvetlendi. Emniyet, göstergenin astsubaylardaki gibi 3600 olmasını istiyordu. Böylece emekli aylığındaki artış 400 liranın üzerinde olacaktı.
 </p>
 <p>
  Güvenlik memurlarına yönelik vaatler kapsamında, polislerin göstergelerindeki iyileşmenin aynısını uzman erbaşlara da tanıyacağını ilan etti AK Parti. Aynı şekilde astsubayların 2003 yılı öncesi ve sonrası mezuniyetler ile oluşan farkı gideren emeklilik intibaklarını gerçekleştireceklerini de... Er ve erbaş harçlıkları 30 liradan 100 liraya, askerî öğrencilerin 40-200 lira arasındaki harçlıkları da iki katına çıkarılacak. Söz konusu vaatler, öğrenci burslarına zam dâhil, 3 milyar lira civarında bir meblağ tutacak.
 </p>
 <p>
  <strong>
   FAHRİ ZABİTLER DE UNUTULMADI
  </strong>
 </p>
 <p>
  Cumhurbaşkanı Erdoğan’ın dert ortağı muhtarlar da taahhüt listesinde bir hediyeyle karşılaştı. Şu an aylık 950 lira olan maaşları, asgari ücretle aynı miktara artırılacak. Türkiye’deki toplam muhtar sayısının 53 bin olduğu göz önüne alınırsa, söz konusu artış için devletin kasasından 286 milyon lira çıkacağı hesaplanabilir.
 </p>
 <p>
  Yine Erdoğan’ın “Gerektiğinde asker, polis ve hâkimdir.” diyerek yasalarca belirlenmeyen mesuliyetsiz haklarla paye verdiği esnafa, AK Parti de taahhütler kesesinden pay verdi. Basit usulde, yani halk arasında daha çok bilinen tabiriyle “götürü” vergilendirilen esnafın yıllık 8000 liraya kadar kazançlarından hesaplanan verginin alınmayacağı önemli bir vaat gibi görünüyor ama aslında çok da matah değil. Türkiye’de basit usulde vergiye tabi mükellef sayısı 750 bin ancak bunların büyük bölümünün kazancı 8000 liranın üzerinde. Kademeli hesaplanırsa, az da olsa herkese faydası olabilir, ancak sadece 8000’e kadar olanlar için geçerli olacaksa dişe dokunur bir avantajdan bahsetmek zor olacaktır. AK Parti, söz konusu vaadin 240 milyon lira bir maliyeti olacağını hesaplıyor. Bu hesabı neye göre yaptığı belli değil. Bütün götürü usul beyannamelerde bu miktar matrahtan düşülürse, Maliye, 900 milyon lira gibi bir gelirden vazgeçecek. Öbür türlü ise maliyet birkaç 10 milyon lirayla sınırlı kalacak. Esnafa ayrıca, 30 bin liraya kadar faizsiz kredi desteği de verilecek. Burada ne kadarlık bir kaynak ayrılacağı, hangi kıstasların paranın dağıtılmasında dikkate alınacağı belirsiz.
 </p>
 <p>
  <strong>
   TARIMA TEŞVİKLER
  </strong>
 </p>
 <p>
  AK Parti’nin vaatleri arasında tarım sektörüne yönelik olanların ayrı bir yeri var. Tarımın toplam millî gelir içindeki payı düşük olsa da, hâlâ azımsanmayacak denli yüksek oy potansiyeline sahip kırsal kesimin ikna edilmesinde önemli rol oynadı bu sözler. Vaatler, geçimini tarımsal üretimden kazananlar arasında yankı buldu. Bunların arasında en öne çıkanların başında, yem ve gübrede KDV oranının sıfırlanması, genç çiftçilere yönelik proje karşılığı 30 bin liralık hibe, işletme büyüklüğü 5 dekar altındaki meyve, sebze, süs bitkisi, ıtri-tıbbi aromatik bitki yetiştiriciliği yapan çiftçilere destekleme ödemesi gibi vaatler geliyordu. Aynı şekilde, seraların modernizasyonu faizsiz krediler, yine seraların elektrik masraflarını kısmak için ticarethane yerine sulama tüketimi tarifesinin kullandırılması, sonuçta ülkenin en stratejik üretimi olan tarıma sunulan gerekli desteklemeler arasında görülmeli.
 </p>
 <p>
  Arazi toplulaştırma çabaları, hükümetin zaten bir süredir gündemindeydi. Miras yoluyla arazilerin parçalanmasını engellemek için satışlarda minimum büyüklük şartının getirilmesi, yakın zamanda alınan tedbirlerden biriydi mesela. Yine vaatler beyannamesinde, bu konuyla ilgili, çiftçilerden arazilerini birleştirmek suretiyle büyük ölçekli tarım işletmeleri oluşturanlara özel destekler verilmesini ve diğer mirasçılardan tarla hisselerini almak isteyen mirasçıya verilecek kredileri öngören madde aynı amaca matuf. Şimşek, “gübre desteği 1 milyar liraya, yem desteği yaklaşık 1,5 milyar liraya mal olacak” diyor. Diğerleri için rakam öngörülmemiş.
 </p>
 <p>
  AK Parti, vaatlerinin tamamen mali disipline bağlı, realist taahhütler olduğunda ısrarlı. Ortaya koydukları maliyet hesabı 25 milyar liranın altında ama aslında çok daha büyük bir fatura çıkabilir önlerine. Nakit hibeler ve krediler 10 milyar lirayı aşacak. Asgari ücrette bedelin ne kadarını kamunun yükleneceği belli değil ama özel sektöre fatura 26 milyar lirayı aşacak. Öngörülemeyen maliyetler de işin içine giriyor. Mesela, asgari ücret artışının enflasyonu, kayıt dışı istihdamı ve az maliyetle çalıştırılabilecek Suriyelilerin tercih edilmesini tetiklemesi kaçınılmaz sonuçlar. Hepsinin ötesinde, hükümete kaynak soran olmadı. Eğer AK Parti’nin hesapları doğru çıkarsa, zaten bütçe açığı, bu miktardan etkilenmeyecek kadar makul seviyede. Fazlası durumundaysa vergilerin artması kuvvetle muhtemel olacak. Ya da, bütün başı sıkışan iktidarların yaptığı gibi, işsizlik ve deprem gibi durumlar için oluşturulan ama kurtarıcı gibi başı her sıkışanın kapısını çaldığı fonlar devreye girecek.
 </p>
 <p>
  <strong>
   TAŞERONLARIN İSTİHDAMI
  </strong>
 </p>
 <p>
  Taşeron işçi sorunu da muhalefetin 6 Haziran seçimlerindeki ekonomi odaklı stratejik atağının temel taşlarından birini oluşturuyordu. AK Parti, yıl ortasındaki seçimlerde taşeron işçilerin kadroya alınması konusunda kaçak güreşmiş ve bağlayıcı ifadelerden elverdiğince kaçınmıştı. Kasım ayındaki seçim kampanyasında ise bu konuya kayıtsız kalamadı. Ne var ki, ilk gelen bilgiler, hükümetin sadece kamu kesimindeki taşeron işçilere, bunların da ancak üçte birine yönelik bir adım atacağı yönünde. Asıl büyük sorun olan, özel kesimde âdeta kölelik benzeri şartlarda, dayıbaşı denilen işçi simsarlarının menfaatlerine göre işleyen sistemi ıslah için bir plan olmadığı söyleniyorsa da, bizzat yetkili bir parti üyesinden bu konuda edilmiş somut bir laf yok.
 </p>
 <p>
  <strong>
   SİYASETÇİ SÖZÜ
  </strong>
 </p>
 <p>
  Doğruluk Payı adlı internet sitesinde ‘hükümetre’ adlı bir uygulama, hükümetin bundan önceki vaatlerine ne derece sadık kaldığını, sözlerinin ne kadarını yerine getirebildiğini takip ediyor. Buna göre, mesela 2011 seçim beyannamesindeki taahhütlerin sadece yüzde 30’unun tamamlanabildiği, geri kalanlarla ilgili hâlâ alınması gereken önemli bir mesafenin bulunduğu ortaya çıkıyor. Mega projeler ise ayrı bir hikâye. Çılgın proje Kanal İstanbul’da 4 yıldır hiçbir somut adım atılmadıysa da en azından proje geliştirme faaliyetleri yürüyor. Kaynak sorununun mevcut küresel likidite şartlarındaki daralma ve artan fonlama maliyetleri altında nasıl aşılacağı bir muamma.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/vaatlerin-gucu-adina_552975), [web.archive.org (arşiv bağlantısı)](http://web.archive.org/web/20151124095008/http://www.aksiyon.com.tr/ekonomi/vaatlerin-gucu-adina_552975)
