# İktidar savunmada

*İbrahim Türkmen 2015.04.28*

<div class="pNewsDetailMainContent" itemprop="articleBody">
 <blockquote>
  <p>
   İlk defa bu seçim sürecinde, muhalefet partileri doğrudan dar gelirli kesimlerin beklentilerine hitap eden etkili vaatlerle sahneye çıktı. iktidar partisinin zorlandığına, hatta ilk kez savunmaya geçtiğine şahit oluyoruz.
  </p>
 </blockquote>
 <p>
  Geçen hafta içinde birbiri ardına seçim beyannamelerini ilan eden CHP ve HDP, haziran ayında yapılacak kritik önemdeki genel seçimler için söylemlerini ekonomi temelinde kurguladılar. MHP henüz iktidar projelerini duyurmadı ancak kadrosuna dâhil ettiği yetkin isimler, ekonominin bu partinin stratejisinde de önemli bir yer tutacağının işareti.
 </p>
 <p>
  Ortalama seçmenin oyunun rengine karar verirken temel hak ve hürriyetlere taarruz, artan otoriterlik veya kamu kaynaklarının yandaşlara peşkeşi gibi bozuklukları çok da kaale almadığını fark eden muhalefet, strateji değiştirerek, geniş kesimlerin gönlünü almaya odaklanmış görünüyor.
 </p>
 <p>
  CHP’nin seçim vaatleri geçen hafta gündemi en çok meşgul eden konuların arasındaydı. İlkin “alkışlıyoruz” sloganıyla kampanyasını başlatan ana muhalefet partisi, dikkatleri çekmeyi başardıktan sonra bu defa projelerini anlatmaya girişti. Emekliye yılda iki ikramiye, asgari ücretin 1.500 liraya yükseltilmesi, çiftçiye mazot desteği, Aile Sigortası Programı’nın kapsamının genişletilmesi gibi doğrudan dar gelirli kesimlere hitap eden vaatleriyle seçmenin ilgisini çekmeyi başardı. Kredi kartı temerrüt faizlerinin yüzde 80’inin silinmesi, taşeron işçilik gibi modern zaman köleliği sisteminin ilgası, Genel Sağlık Sigortası kapsamında tahsil edilen “işsizlik vergisi” uygulamasının iptali gibi projeler ses getirdi. Koalisyon dışında iktidar ihtimali bulunmayan HDP’nin, CHP’den hemen sonra ilan ettiği beyannamede asgari ücretin 1.800 liraya çıkarılacağı vaadi, partilerin “açık artırma” yaptığı esprilerine konu olsa da tartışmanın bir noktada yoğunlaşmasına hizmet etmesi açısından faydalıydı.
 </p>
 <p>
  İktidar ise refleks olarak derhâl kaynak bulma konusunu gündeme getirdi. Daha dört yıl önceki genel seçimlerde Kanal İstanbul gibi “çılgın proje” diye lanse edilen seçim vaatlerini sıralarken “kaynak” sorularına kendisi muhatap oluyordu. Sayıştay denetiminden kaçan iktidarın Sayıştay raporları olmadan bütçe geçiren bakanı Mehmet Şimşek, vaatlerinin üçte biri için bile kaynak gösterebilirse oyunu CHP’ye vereceğini açıkladı. Şimşek bir de vaatlerin absürtlüğünü göstermek için 149,5 milyar dolarlık maliyetten bahsetti.
 </p>
 <p>
  CHP Genel Başkan Yardımcısı Faik Öztrak bu hesapların mesnetsiz olduğunu söylerken, öncelikle 100 gün içinde yapılacak acil eylemlerin maliyetiyle zamana yayılan projelerin kaynak gereksinimlerini birbirinden ayırmak gerektiğini söylüyor. Öztrak’a göre, 100 gün içinde yerine getirme sözü verdikleri temel vaatlerin bütçeye getireceği ilave yük sadece 57,2 milyar lira. Toplam yekûnun gayrisafi yurtiçi hasılaya oranı yüzde 3,42 ve hatta vergi tahsilatının çıkmasından sonra bu oran yüzde 2,94’e geriliyor. Brookings Institution’da başkan yardımcısı görevinde bulunan ve CHP’ye iktidar olması hâlinde bakanlık dâhil ekonomi yönetimi konusunda destek vereceği sır olmayan Kemal Derviş de vaatlerin bütçeye yükünün statik muhasebe hesaplarıyla tespitinin zor olduğunu, dinamik bir büyüme anlayışının hesaba katılması gerektiğini ileri sürüyordu. Bir diğer ifadeyle, vatandaşa dağıtılacak para bir mali genişleme politikası anlamına geliyor ve bu da çarpan etkisiyle ekonomide büyümeye yol açarak, belli rasyoların dönem sonunda bugünkü kesit baz alınarak yapılan hesaplardan daha farklı sonuçlar doğurabilecek.
 </p>
 <p>
  Bu arada partiler KOBİ’leri de ihmal etmedi. AK Parti, KOBİ’lerin finansmana erişimi için kolaylıklar vaat ederken, Ar-Ge ve verimlilik yatırımlarını teşvik edeceğini duyurdu. CHP’nin ödenen vergi ve prim kadar faizsiz işletme kredisi sözü kayda değerdi.  Halkbank’ın  özelleştirilmeyeceğini ve KOBİ ile esnaf için ihtisas bankasına evrileceğini duyurdu CHP ve risk sermayesi şirketlerinin yaygınlaşması için adımlar atılacağını da beyannamesine ekledi. HDP’nin temel vaadi ise sektörel planlama çerçevesinde sıfır faizli krediler sağlamak oldu.
 </p>
 <p>
  AK Parti de seçim vaatlerini sıraladı. AK Parti emekli maaşlarına zam sözü verdi, geçen Çarşamba günü de belli sektörlerde vergi indirimlerini müjdeledi. Asgari ücretliler için hâlâ bir söz vermiş değil.
 </p>
 <p>
  CHP’den sonra açıklanan beyannamesi bu defa medyanın gündeminde bundan önceki pırıltılı alayişlerinden eser taşımıyordu. 100 maddelik yapılacaklar listesinin ağırlığı inşaat projeleriydi ve içinde önceki seçimlerde de vaat olarak sıralanmış maddeler vardı. Beyannamede evvelce zaten duyurulmuş ve şu an devam eden projelerin tekrar içerilmesi bir yana, sadece maliyeti açıklanan kalemler için harcanacak toplam paranın 350 milyar lirayı bulduğu da görülüyor. Şimşek’in CHP beyannamesinin takribi maliyeti için “hesapladım” dediği miktarın iki katına yakın.
 </p>
 <p>
  Hazine garantileri
 </p>
 <p>
  Kılıçdaroğlu’nu kaynak göstermeye çağıran AK Partililer, kendi projelerinin büyük oranda kamu-özel sektör ortaklığı yöntemiyle kotarıldığını söylüyor. Ne var ki, özel sektörce üstlenilmiş projelere sağlanan Hazine desteğinin, bu projelerin risklerini ve kaynak maliyetlerini devletin omuzlarına bırakacağını akıldan çıkarmamalı. Mehmet Şimşek perşembe günü daha çarpıcı bir çıkış yaptı ve asgari ücretliye verilecek 1.500 liranın “işçiye zulüm” olduğunu ileri sürdü. Asgari ücretlerin artırılması hâlinde işverenlerin daha az işçiyi daha ağır şartlarda çalıştıracağı varsayımına dayanan bu iddianın, ekonominin temel ilkeleri çerçevesinde haklılık payı var. Lâkin bu durum, asgari ücretlinin zaten ağır koşullarda ve temel ihtiyaçlarını bile karşılamaya yetmeyecek denli az maaşlar için çalışmakta olduğu gerçeğini değiştirmiyor. Asgari ücretlinin ve emeklinin CHP vaatlerine ciddi anlamda kulak kabartmasını ve kaynağın nasıl bulunacağı sorunsalını çok kafasına takmamasını bu doğrultuda okumak gerekiyor.
 </p>
 <p>
  En büyük kaynak iktisat
 </p>
 <p>
  Son zamanlarda yaptığı sürpriz çıkışlarla dikkatleri üzerine toplayan Başbakan Yardımcısı Bülent Arınç’ın geçen hafta “israfı önlesek vergi almaya gerek kalmaz” açıklaması, kaynak soranlara verilen en güzel cevaplardan biri aslında. Bol keseden içi boş vaatler dağıtıp seçmeni aldatmaya çalışmakla suçlanan Halk Partililer, Arınç’ın gollük pasını ıskalamadılar ve hemen hükümetin ve Cumhurbaşkanı Recep Tayyip Erdoğan’ın harcama tercihlerini gündeme getirdiler. Ak Saray, kuşkusuz bu örneklerden en popüleri ve en can alıcısı. Sadece aylık elektrik faturası 1 milyon liranın üzerinde gelen, bir israf abidesi olarak zihinlerde yer eden Ak Saray’ın yanında yapılmakta olan konut da yine benzeri haberlerle gündeme geldi geçen bir iki hafta içinde.
 </p>
 <p>
  CHP Yolsuzluklarla Mücadele Komisyonu Başkanı Aykut Erdoğdu kendilerine kaynak soranlara daha geniş perspektiften bir örnek sunuyor. 17-25 Aralık sürecinde yolsuzluk iddialarını çok yakından takip etme fırsatı bulan Erdoğdu’ya göre “Yolsuzluk, israf ve kötü yönetimle kararlı mücadele sonucunda yıllık 200 milyar TL tasarruf hayal değil.” AK Parti, israf ve yolsuzlukların etkisiyle CHP’ye yönelttiği kaynak sorgusunda ikna edici olamıyor. Demokrasi, yolsuzlukla mücadele, sürdürülebilir insani kalkınma, sosyal adalet, hakkaniyetli gelir ve refah dağılımı  gibi vizyonlarının halkta karşılığı büyük ve AK Parti de yeniden böyle bir vizyona sarılmadıkça toplumsal zeminini kaybetmesi kaçınılmaz görünüyor.
 </p>
</div>


Kaynak: [www.aksiyon.com.tr](http://www.aksiyon.com.tr/secim/iktidar-savunmada_550709), [web.archive.org (arşiv bağlantısı)](http://web.archive.org/web/20150807181311/http://www.aksiyon.com.tr/secim/iktidar-savunmada_550709)
