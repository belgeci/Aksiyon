# Herkesin telefonu akıllansın diye

*İbrahim Türkmen 2015.05.19*

<div class="pNewsDetailMainContent" itemprop="articleBody">
 <p>
  Google, Androıd One programını Türkiye’ye taşıdı. General Mobile ile ürettikleri telefon, fiyatıyla epey mütevazı.
 </p>
 <p>
  Dünyada bilişim devrimini sürükleyen öncü firmalar sayılmak istense, hemen akla gelenlerden biri kuşkusuz Google olurdu. Son dönemde internet ve mobil iletişim kanallarının yaygınlaşması yolunda Android One adlı programıyla öne çıkan  şirket, bu program kapsamında Türkiye’de General Mobile ile ortak yeni bir telefona imza attı. Bol çeşnili akıllı telefon, 700 liranın altındaki fiyatıyla, iddialı bir pazar hedefliyor.
 </p>
 <p>
  12 Mayıs Salı günü gerçekleşen lansman, Türk teknoloji takipçilerinin geçen hafta en çok konuştuğu konular arasında yerini aldı. General Mobile Türkiye ile işbirliği yapan firma, kapasite ve teknoloji olarak ortalama üstü bir modelin tanıtımını gerçekleştirdi. ‘General Mobile 4G’ sadece 699 liradan cuma günü itibarıyla mağazalarda satışa sunuldu bile.
 </p>
 <p>
  Normal şartlar altında akıllı telefona sahip olamayacak müşterilere erişme amacı güden Android One programı dâhilinde, geçen yıl eylül ayından bu yana Hindistan, Bangladeş, Nepal ve Endonezya gibi gelişmekte olan ülkelerde düşük fiyatlı telefonlar satmaktaydı. Ancak Türkiye’de görücüye çıkan bu modelin basit bir ucuz telefon mantığının ötesine geçtiğini teslim etmek şart.
 </p>
 <p>
  Yeni telefonu, Google Android One Ürün Grubu Başkan Yardımcısı Caesar Sengupta tanıttı. Google’ın ücretsiz sunduğu mobil cihaz platformu Android’in, bugün her 5 telefonun dördünde yüklü geldiği verisini paylaşan genç yönetici, “Günümüzde neredeyse ‘süper bilgisayar’ özelliklerine sahip akıllı cihazları cebimizde taşıyoruz. Bu heyecan verici. Dünyada yaklaşık 1,75 milyar kişi akıllı telefon kullanıyor, ancak daha gidilecek yolumuz var. Geliştirilen mobil uygulama ve servislerin sağladığı fırsatlardan henüz herkes yararlanamıyor.” diye konuştu.
 </p>
 <p>
  Sengupta’nın sözleri bugün teknolojideki genel eğilimi resmetmesi açısından dikkate değer. Hesaplara göre, dünya genelinde internete bağlanan kişi sayısı 3 milyarı aşıyor ve bunların yüzde 35’inin temel bağlantı platformu cep telefonları. Türkiye’de bu rakam daha da yüksek. Her beş Türk’ten ikisi akıllı telefonlarıyla internete erişiyor.
 </p>
 <p>
  Toplantıda kısa bir sunum yapan Google Türkiye CEO’su Bülent Hiçsönmez de mobil araçların artan etkisine dikkat çekiyordu. Google üzerinden gerçekleştirilen sorguların giderek artan bir oranda mobil cihazlardan yapılıyor olması, Hiçsönmez’e göre kullanıcı tarafından tetiklenen bir dönüşümü işaretliyor.
 </p>
 <p>
  HEDEF KALİTEYİ UCUZA ARAYANLAR
 </p>
 <p>
  General Mobile 4G’nin arka kapağı, Samsung’un bazı modellerinden esinlenerek, deri dokunuşlu bir özel kılıfla kaplanmış. İnce tasarımlı cihaz, plastik yoğunluğu sayesinde hafif bir tutuşa sahip. Tabii bu hafiflik sağlamlık noktasında bazı endişelere yol açabilir. Android’in en güncel versiyonu Lollipop 5.1.1’in yüklü  olduğu tek cihaz bu şimdilik. Dahası her güncelleme anında otomatik yüklenecek. 5 inç HD IPS Gorilla Glass 4 ekranı hem darbelere ve çizilmelere karşı dayanıklı, hem de çözünürlük olarak yüksek standartta.
 </p>
 <p>
  Ana kamera 13 MP ön kamera ise 5 MP ve çekim ve odak sabitleme hızları tatmin edici. Telefon, 150 Mbps LTE hızında interneti ile 4G teknolojisine de hazır geliyor. Bu teknolojinin akıbeti Türkiye’deki siyasilerin insafına kalmışsa da, telefonun yüksek veri transferi kabiliyetine sahip olması bir artı olarak görülebilir.
 </p>
 <p>
  Qualcomm Snapdragon 64 Bit işlemci ve 2 GB gibi azımsanmayacak bir RAM ile, telefon yüksek bir hız ve tepki süresi vadediyor. 16 GB hafızaya sahip General Mobile 4G’nin hafızası, Micro SD kart girişiyle arttırılabiliyor. Pilinin çıkarılabiliyor olması bir artı olarak değerlendirilebilir. Bununla birlikte, batarya kapasitesinin sadece 2500 mAh olmasını bir handikap gibi görmek mümkün. Türk müşterilerinin hoşuna gideceğini umduğum bir diğer özellik, cihazın çift SIM kartı destekleyen modeli de bulunacak.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/herkesin-telefonu-akillansin-diye_550950), [web.archive.org (arşiv bağlantısı)](http://web.archive.org/web/20150718114445/http://www.aksiyon.com.tr/dosyalar/herkesin-telefonu-akillansin-diye_550950)
