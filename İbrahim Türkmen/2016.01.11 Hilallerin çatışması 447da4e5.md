# Hilallerin çatışması

*İbrahim Türkmen 2016.01.11*

<div class="pNewsDetailMainContent ctx_content" itemprop="articleBody">
 <p>
  Suriye’yle birlikte, Suudi Arabistan ve İran arasındaki son siyasi salvolar, şii-sünni gerilimini iyice yükseltti. İslam dünyası kendi “otuz yıl savaşları”na mı yuvarlanıyor?
 </p>
 <p>
  Hazreti Ali’nin çalkantılı döneminde atılan nifak tohumları, mezhepler savaşı heyulasıyla, İslam coğrafyasında yeniden filizleniyor. Sünnilik, yüzde 85’e yakın bir nüfus üstünlüğüyle hâkim yorum. İran, Irak ve Suriye ekseninde devlet gücüne sahip Şiilik, büyük badirelerle cebelleşiyor. Haricilik, kısmen Vahhabilikte temsilini bulmuş ama daha çok, Selefî ideolojinin gölgesinde, terörle ilişkili devlet altı örgütlerle varlığını sürdürüyor.
 </p>
 <p>
  Daha ilk çıkışlarından itibaren Şia ve Haricilik bir siyasi kavganın ürünüydü ve tarihin hiçbir döneminde, asıl çatışma noktaları itikadi farklılıkları olmadı. Daha çok çıkar çatışmalarından kaynaklanan siyasi mübarezelerin bir meşruiyet aracı olarak mezheplere sarılındı. Mücadele ve savaşla geçti asırlar. Galebe çalınamayınca, sıcak savaşlar yerini soğuk diplomasilere bıraktı. Aralarını telif çabaları da olmadı değil. 2. Abdülhamid’in, Iraklı Ayetullahların da yardımıyla bir Şii-Sünni uzlaşması arayışları olmuştu. O dönem Abdülhamid’in fikri, Hristiyan devletlerin “tagallüb ve tahakkümlerine karşı” Şii ve Sünnilerin “ittifak ve ittihadını” temindi.
 </p>
 <p>
  Bugün, mezhepler arası bir ittifak ümidini dile getirmek bile, bir kimsenin hayalperestlikle ithamına kâfi. İnsanlar âdeta transa geçmiş, bir iblisi diriltme ayininde büyüler okuyan uğursuz bir kültün üyeleri gibi, yıkımdan başka vaadi olmayan “mezhep savaşı”nı ünlüyor.
 </p>
 <p>
  <img alt="" src="/web/20160305101142im_/http://www.aksiyon.com.tr/ortadogu/ http:/medya.aksiyon.com.tr/aksiyon/2016/01/12/574436.jpg "/>
 </p>
 <p>
  Başta, Suriye’de “bitmeyen kavga” Ortadoğu’nun Şii-Sünni fay hattında gerilim biriktirdi. Buradan patlayacak bir toplumsal depremden korkulurken, Suudi Arabistan’ın Şii din adamı Şeyh Nimr Bakır en-Nimr’i idam etmesi, dikkatleri bir anda oraya çevirdi. İran devleti ve halkı, idama şiddetli tepki gösterdi. Suudların Tahran Büyükelçiliği’nde, 1979 sonrası ABD Büyükelçiliği’ne yapılanların benzeri bir saldırı gerçekleştirildi.
 </p>
 <p>
  Suudi Arabistan, İran’ın bu kadar büyük tepki vereceğini muhtemelen kestiriyordu. İdamın mahzurları hakkında aralarında ABD’nin de bulunduğu bir dizi ülke Suudileri uyarmıştı. Hatta İran, yüksek mevkilerdeki idarecilerinin ağzından, böylesine bir hamleyi açık bir husumet göstergesi olarak kabul edeceklerini ilan etmişti.
 </p>
 <p>
  <strong>
   Pozisyonlar
  </strong>
 </p>
 <p>
  Krallık, bu ülkedeki misyonlarını geri çağırarak diplomatik kanalları kapattı. İki ülke arasındaki uçuşları iptal etti. Kuveyt, Bahreyn ve Sudan’ın da tepkisi aynı oldu. Birleşik Arap Emirlikleri de müttefiklerinin izini takip ederek, Tahran’daki temsilini maslahatgüzar seviyesine indirdi. Arap Birliği 10 Ocak Pazar günü, derginin baskıya verilmesinden sonra, toplanıyor. Gündemleri ise son gelişmeler ve İran’ın “Arap işlerine müdahaleleri”. Bu toplantının sonuçları gelecek günler için ipuçları taşıyacak. Anti-terör İslam İttifakı’nın gelişimi de özellikle izlenmesi gerekir. Ortadoğu uzmanı Soli Özel “askerî ittifakın öne çıkma ihtimali inşallah yoktur. Türkiye’nin biz bunun her aşamasında olacağız dediği, bana göre baştan sona yanlış bir şeyle hiçbir yere varılmamasını arzu ediyorum.” diyor.
 </p>
 <p>
  İran’ın destekçileri arasında, beklendiği üzere, Suriye ve Irak’ın idarecileri başta geliyor. Bir de Lübnan’da etkili Hizbullah. Hizbullah, İran Devrimi’nden 3 yıl sonra, Tahran’ın vesayeti ve mali ve askerî desteği ile İsrail hedef alınarak kurulduysa da, Suriye iç savaşı başlayalı beri, muhaliflere karşı Esad’ın gönüllü milis alayları gibi faaliyette bulunuyor. Esed’in İran’a verdiği desteğin çok bir anlamı yok, çünkü zaten kendi topraklarında Suudilerle dolaylı bir savaşın içinde ve en büyük destekçisi, başından beri İran. Irak, Amerikan işgalinden sonra İran’ın etki alanına girmişti. Şu an IŞİD bir yandan, Kuzey Irak Bölgesel Yönetimi’yle artan sürtüşme öbür yandan, sıkıntılı günlerden geçse de, Bağdat yönetimi İran’dan daha yakın bir destekçisi olmadığını görüyor.
 </p>
 <p>
  Taraflar şimdilik bunlar. Ne var ki, gelecek günlerin daha derin kamplaşmaları tetiklemesinden korkmak için yeterli sebep var. Üstelik Amerika, Rusya, Çin ve AB gibi başat ve belirleyici aktörlerin nihai tutumları da henüz netleşmiş değil.
 </p>
 <p>
  Avrupa, Amerika ve Rus-ya’nın ilk tepkilerini tarif etmek için “tarafsız” kavramını kullanmak doğru olur. Avrupa’nın muteber ülkeleri, Amerika, Rusya ve Türkiye itidal çağrısında bulundu. Suudi Arabistan’ın idamını eleştirirken, elçilik saldırısını kınadılar. Diplomatik kanalların kapatılmamasını ve tarafların itidalli hareket ederek çözüme odaklanmalarını istediler. Ne var ki Rusya dışında kalan ülkelerin, işlerin sarpa sarması hâlinde derin siyasi ve ekonomik çıkarlarını gözeterek Suudi Arabistan’ın tarafına meyledebilecekleri beklenebilir. Rusya ise, Ortadoğu’da pek çok çıkarı örtüşen İran’a desteğini esirgemeyecektir. Rusya ve ABD arasında Suriye özelindeki mübareze, Riyad-Tahran hattındaki gerilime de yansıyabilir.
 </p>
 <p>
  <strong>
   Güvensizlik
  </strong>
 </p>
 <p>
  Konuyu Amerika açısından ele alan bazı yorumcular, bir mezhep savaşının Amerikan çıkarlarıyla örtüştüğünü, hatta gerilimde bizzat CIA’nın tezgâhı olduğunu iddia ediyorlar. Bu komplo teorileri bir yana, Amerika’nın, Suudi Arabistan’ın artan girişken dış politika eğilimlerinden memnun olmadığına dair kuvvetli işaretler var. Suudiler de Amerika’nın İran’la geliştirdiği diyalogdan tedirgin. Suudi Arabistan’ın Yemen’deki operasyonu gibi Suriye’deki etkinliği de İran’la Batı dünyası arasında varılan nükleer anlaşmasıyla temsil edilen yakınlaşmaya karşı bir tepki olarak okunabilir. ABD merkezli Ulusal İran Amerikan Konseyi Başkanı Trita Parsi bu görüşü savunanlardan biri. Suudi Arabistan’ın en-Nimr’i idamı, İran’la olan ilişkilerinde kasıtlı olarak kriz çıkarmaya matuftu diyor Parsi ve şu tespitlerde bulunuyor: “Bazı jeopolitik eğilimler Suudi Arabistan’ın çıkarlarına on yıllardır uymuyordu. İran’ın güçlenmesi ve Washington’ın Tahran’la nükleer müzakereler için masaya oturması da Riyad’ın daha fazla paniğe kapılmasına neden oldu.”
 </p>
 <p>
  Suudi Arabistan aleyhinde Amerika ve Avrupa’da gelişen tepkiyi gözden kaçırmamak gerekir. Türklerin yakından tanıdığı, 45 yaşında olmasına rağmen Irak’ta üst düzey görevlerde bulunmuş, Ortadoğu, İran ve Türkiye konularında Pentagon’a akıl hocalığı yapan Michael Rubin’in Commentary dergisinde geçen hafta kaleme aldığı yazı bu tepkiye bir örnek. Rubin, BM İnsan Hakları Konseyi’ne (UNCHR) Suudilerin alınmasından ve hatta danışma grubunun başkanlığına getirilmesinden dolayı BM Genel Sekreteri Ban ki-Moon’u topa tutuyordu: “Suudi Arabistan’a, BM makamlarını kendi insan hakları sicilini temizlemek için kullanmasına izin vermek, Suudi liderleri cinayetten yakayı sıyırabileceklerine ikna etti.” Aynı konu, The Economist dergisinin son sayısında da benzer mantıkla işleniyordu.
 </p>
 <p>
  <img alt="" src="http://web.archive.org/web/20160305101142im_/http://medya.aksiyon.com.tr//aksiyon/2016/01/12/574437.jpg "/>
 </p>
 <p>
  <strong>
   Gerilimin sonuçları
  </strong>
 </p>
 <p>
  Derinleşen çatışmanın bölge üzerinde etkilerini bugünden ölçebilmenin zor olduğu muhakkak. Ancak kısa vadedeki yansımaları hakkında tahminlerde bulunmak mümkün. Ortadoğu uzmanı Soli Özel, iki devlet arasında bir savaş çıkmasının zor olduğunu, ama birbirlerine yönelik vekalet savaşının şiddetleneceğini öngörüyor. Suriye’dekinin yanında İranlıların Suudiler içinde eylemler yapmaları da mümkün. Şu andan itibaren her yol mübah iki taraf için de. Bu basit bir olay değil.”
 </p>
 <p>
  Riyad bir etkisi olmayacağı teminatını verse de, Suriye’deki iç savaşın durdurulmasına yönelik Viyana Konferansı hasar gördü. Rusya ile İran arasında ittifak kuvvetlenirken, Ortadoğu’da büyük güçler arasındaki çıkar çatışmaları derinleşecek. Yemen’deki savaşın durması ihtimali zayıfladı. Suudi Arabistan’ın Bağdat yönetimiyle yakınlaşma adımları muhtemelen bundan sonra geriye doğru atılacak. Ankara ile Tahran arasında, son dönemde oluşan mesafe biraz daha açılacak. Lübnan’da hükümeti felç eden siyasi krizin aşılması önünde bir engel daha çıkmış oldu.
 </p>
 <p>
  İran, yüzde 15 gibi bir Şii nüfusa sahip Suudi Arabistan’da halk hareketlerini kışkırtabilir. Mesela Suudi Arabistan’ın en zengin petrol rezervlerinin de bulunduğu Doğu vilayeti (EşŞarkiyye), Şii nüfusun çoğunlukta bulunduğu bir yer ve İran’ın da hedefinde olacaktır. Sünni ülkelerdeki milis kuvvetlerle bağlantıları olan İran Devrim Ordusu intikam yemini etti bile. Yakın zamanda Suudi Arabistan ve İran’da suikast ve bombalı saldırıların artacağı senaryoları dile getiriliyor. İran, Bahreyn’de yeniden karışıklıklar çıkması için bu ülkedeki Şiileri teşvik edebilir. “İki taraf için de artık her şey mübah,” diyor Soli Özel.
 </p>
 <p>
  <strong>
   Petrol
  </strong>
 </p>
 <p>
  Gerilimin küresel ekonomiye etkileri nasıl olacak? Bu konuda Türkiye’yi de yakından ilgilendiren iki ana husus petrol fiyatları ve doların değeri üzerine. Petrolün varil fiyatı, idam ve sonrasındaki gelişmelerden sonra bir nebze dalgalandıysa da bir süredir içinde bulunduğu aşağı yönlü hareketini korudu. Suudi Arabistan ve İran’ın diplomatik reaksiyonlarının, petrol arzını daraltabileceği beklentileri yerini, bu çatışmanın OPEC’in üretimi kısma üzerine uzlaşmasını zorlaştıracağı beklentisine bıraktı. Perşembe günü petrol, son 15 yılın en düşük seviyesine düşmüştü. Brent petrolün varili 32 dolardan işlem görüyordu.
 </p>
 <p>
  <strong>
   Yeni yakınlaşmalar
  </strong>
 </p>
 <p>
  Gerilimin kısa dönemli etkilerinden biri de Mısır ile Türkiye arasında oldukça bozuk olan ilişkilerin tekrar düzelme sürecine girmesi olacaktır. Mısır’ın darbeyle başa gelen lideri Abdülfettah el-Sisi’nin Türkiye’yi gelecek haftalarda ziyaret edeceğine dair Mısır basınında yer alan haberler henüz teyit edilmedi. Suudi kralın, Erdoğan ile el-Sisi arasında hakemlik yaptığı ve iki lideri barıştırmak için gayret gösterdiğine dair güvenilir kaynaklardan duyumlar da yabana atılmamalı. Suudiler için, en yakın iki bölgesel müttefikinin aralarının bozuk olması arzu edilecek bir durum değil elbette ve her iki ülkeyi de milyarlarca dolarlık sermaye akışlarıyla kendine medyun bırakan Riyad yönetimi, bu uzlaşıyı kotaracak yeteneğe -şantaj gücüne- sahip.
 </p>
 <p>
  Türkiye ile Mısır’ın çatışmacı retoriği bırakması, Amerikan çıkarları için de hayati önem taşıyor. Rusya’nın bölgeye sert ve cüretkâr müdahalesiyle planları sekteye uğrayan ABD, müttefiklerinin arasını düzeltmek istiyor. İsrail ve Türkiye yakınlaşmasında, bu ihtiyacın kısmi de olsa bir rol oynadığını düşünmek makul.
 </p>
 <p>
  Türkiye’nin Ortadoğu keşmekeşinden her halükârda uzak durması gerektiği çağrıları yapılıyordu. Türkiye bunu başarabilir mi? Dışişleri eski bakanlarından ve Türkiye’nin Ortadoğu’da en uzun süre görev yapmış büyükelçisi ünvanını taşıyan Yaşar Yakış, Suudi Arabistan’ın Sünni ve mezhepçi bir politika izlemesinde şaşılacak bir yön bulunmadığını dile getiriyor. “O zaten müfrit bir Sünni ve mezhepçi. Asıl şaşılması gereken Türkiye gibi laik bir ülkenin onların arasında ne işi var?”
 </p>
 <p>
  <img alt="" src="http://web.archive.org/web/20160305101142im_/http://medya.aksiyon.com.tr//aksiyon/2016/01/12/574438.jpg "/>
 </p>
 <p>
  <strong>
   Ne olur?
  </strong>
 </p>
 <p>
  İki ülke arasındaki ilişkilerin normale dönmesi mümkün mü? Zor gözüküyor. Riyad bir geri adımın, halkının gözünde zayıflık olacağını düşünecektir. Ama daha da önemlisi, zaten oyun planını gerginliğin artırılması şeklinde kurmuşsa, istediğini elde etmeden neden bıraksın ki? İstediği İran’ın bölgedeki nüfuzunu temelli kırmak. Bu kolay ve kısa sürede halledilecek bir mesele değil. İran da, nükleer anlaşmasıyla eli rahatlamışken ve Irak’tan Suriye’ye, Lübnan’dan Yemen’e geniş bir alanda büyük hesaplar peşindeyken, hangi gerekçeyle geri adım atmayı düşünecek? Rusya’yı ve Çin’i yanına çekebildiği sürece, bölgesel bir mezhep çatışması dâhil bütün riskleri değerlendirecektir. Sözün kısası, 2016 yılı, 2015’ten daha kötü günler vadediyor Ortadoğu’ya.
 </p>
 <p>
  <strong>
   TÜRKİYE NEREDE?
  </strong>
 </p>
 <p>
  Cumhurbaşkanı Recep Tayyip Erdoğan’ın son Suudi Arabistan ziyaretinin bu gelişmelerle ilgisi var mıydı? Öncelikle Erdoğan’ın Arabistan ziyaretinden kısa bir süre sonra idamların infaz edildiği, özellikle Rus basını tarafından vurgulanan bir nokta. Ziyarette, Arabistan’a zırhlı araç ve Altay tanklarının satışı gibi bazı savunma içerikli anlaşmaların imzalandığı ve buradan Türkiye lehine 10 milyar doları bulabilecek bir ticaret kapısı açıldığı biliniyor. Arabistan’ın daha aktif dış politika güderken artan savunma harcamalarından pay almak, Türkiye’nin hayır demeyeceği bir fırsat olacaktır. Türkiye hükümetinin itidal ve uzlaşma çağrısı yapan ilk tepkisinin ardından, Erdoğan’ın Tahran’ı suçlayan ve idamların, Suudi Arabistan’ın “bir iç hukuk meselesi” olduğunu savunan açıklamaları, Türkiye’nin yakın gelecekteki duruşu hakkında ipuçları veriyor.
 </p>
 <p>
  <strong>
   BURA YEMEN’DİR
  </strong>
 </p>
 <p>
  Şu an Suudi Arabistan’ın yoğun saldırılarına maruz kalan Yemen’e ayrı bir parantez açmak gerekiyor. 25 milyon nüfuslu ülke, Ortadoğu’nun ekonomik açıdan en fakiri ve üstelik uzun yıllara dayanan bir mezhep çatışmasına sahne oluyor. Hutilerin 2014 sonu ve 2015 başındaki, hükümetin devrilmesine yol açan büyük ayaklanmalarının ardından, Suudi Arabistan önderliğindeki ittifak, İran’ın güdümünde olmakla suçladıkları Hutilere savaş açmıştı. İttifak’ta Kuveyt, Katar, Bahreyn, Ürdün, Fas, Mısır, Sudan ve Pakistan bulunuyordu ve ABD harekâta lojistik destek ve istihbarat desteği sağlıyordu. Şia’nın Zeydiye koluna mensup Hutiler, İran’dan doğrudan bir yardım almadıklarını ve tek amaçlarının baskıcı idarenin son bulması ve katılımcı yönetim olduğunu söylese de ittifak açısından durum değişmedi. Aylık 1 milyar dolara yakın bir maliyete katlanan Suudi Arabistan, harp için en zor coğrafyalardan birine sahip Yemen’de, ağırlıklı olarak hava saldırılarından ibaret savaşında, somut bir üstünlük kurabilmiş değil. Hatta Hutiler, Suudi sınırını geçerek saldırılar bile gerçekleştiriyor.
 </p>
 <p>
  Yemen önemli bir sahne. Kıyamet alametlerini anlatan hadislerde, Yemen’den çıkacak büyük bir yangının insanları Şam havalisinde toplayacağı haberi, bu ülke hakkındaki büyük gelişmelere karşı Müslümanları hemen bir teyakkuza iter. Yemen’deki savaş zaten yeterince irkilticiydi. Suudi Arabistan ile İran arasındaki son gerilimin bütün bölgeye sıçraması riski, endişeleri daha da artırırken, Yemen’deki gelişmeler bir anda daha büyük bir önem kazandı. Suudi hava kuvvetleri, İran’la sürtüşmelerinin hıncını, Yemenlilerden çıkarmaya başladı. Uçağı düşürülen Rusların, Türkiye’nin destek verdiği Türkmenlere taarruzlarını iki misli şiddetlendirmeleri gibi, İran’a kızan Suudi Arabistan da Hutilere yöneldi. BM destekli barış görüşmelerinin gölgesinde, 15 Aralık’tan beri var olan ateşkesi bitirdi. Arabistan, mart ayından bu yana, yarısı sivil 6 bin kişiyi öldürürken, zaten perişan hâldeki ülkeyi iyice sefalete mahkûm etti.
 </p>
 <p>
  <strong>
   “MUHTERİS PRENS”
  </strong>
 </p>
 <p>
  Kral Salman’ın 30 yaşındaki oğlu, ülkenin savunma bakanlığı makamında oturan Vekil Veliaht Prens Muhammed’in adını da not edelim. Hanedan’ın bu genç üyesi, yeni idarenin eskiye göre nispeten daha cüretkâr dış politika hamlelerinde izi olan bir siyasi. Yemen harekâtı zamanı adı çok anılan prensin, İran’a karşı sertleşen duruşunun da mimarlarından olduğu biliniyor. Amerika Dışişleri Bakanı John Kerry ve Almanya Savunma Bakanı Ursula von der Leyen, geçen pazartesi, durumla ilgili ilk değerlendirmeleri bu isimle yapmıştı. Muhammed, savunma bakanlığının yanında, yüksek ekonomi konseyinin işleyişini ve petrol politikasını deruhte ediyor.
 </p>
 <p>
  2 Aralık tarihinde, Alman haricî istihbarat servisi BND’nin, Prens Muhammed bin Salman hakkında, alışılmadık bir şekilde web sitesinde de paylaştığı yorum ilginçti. Alman istihbarat raporu, geçen yılın ocak ayında tahta çıkan Salman ve oğlu Muhammed’in Suudileri Arap dünyasının lideri olarak konumlandırmaya çalıştığı tespitini yapıyor. Önceki kral zamanındaki ihtiyatlı diplomatik duruşun, müdahaleci bir yeni politika ile değiştirildiğine değinen BND, “ekonomik ve dış ilişkiler erklerinin Muhammed bin Salman’da yoğunlaşması, daha babası hayattayken tahtı tevarüs için konum almaya çalışırken, hanedanın diğer üyelerinin ve pahalı reform tedbirleriyle halkının öfkesini çekmek ve bölgedeki dost ve müttefik ülkelerle ilişkileri germek gibi örtülü riskler taşımaktadır.” diyordu.
 </p>
 <p>
  Muhammed’in adı, aralık ortasında kurulan İslami Askerî İttifak’ın kurulmasında da ön sıradaydı. Ağırlıklı olarak Sünni nüfusa sahip 34 ülkenin, teröre karşı savaşmak üzere bir ordu teşkilini öngören antlaşmayı, Muhammed ilan etti. Riyad’daki komuta merkezinden sevk ve idare edilecek bu askerî ittifak, İran, Irak ve Suriye gibi ülkeleri hariçte bırakırken, bu ülkeler tarafından bir mezhep çatışması gündemine sahip olmakla itham edilecekti.
 </p>
 <p>
  <strong>
   TARAFLAR
  </strong>
 </p>
 <p>
  Suudlarla İran arasındaki gerilimin muhtemel yansımalarını anlayabilmek için, gerilime bölgede verilen tepkilere daha yakından bakmanın faydası olur. Bahreyn, Şii nüfusun yüzde 73’le hâkim olduğu ama Sünni azınlıkça idare edilen küçük bir ülke. 1,3 milyonluk nüfusunun yarıya yakını, işgücünü sağlayan Güney Asyalı göçmenlerden oluşuyor. Askerî güç olarak esamisi okunmayan bir devlet. Krallık, hükmünü sürdürebilmek için Suudi Arabistan’ın gölgesine muhtaç. Arap Baharı’nın esintileri, bu ülkede 2011 yılında bir Şii ayaklanması tetikleyince, Suudilerin askerî müdahalesini talep etmişler ve şiddet kullanarak geniş çaplı gösterileri bastırabilmişlerdi. Komşuları İran’a karşı büyük bir nefret duyuyor. Kuveyt’te Bahreyn’in tersine, Sünniler yüzde 75 çoğunluktaysa da Şiilerin oranı yüzde 21’le azımsanmayacak oranda. Nüfusu 4 milyon kadar olan Kuveyt, oldukça zengin bir ülke ve İran’la gelişmiş ticari ilişkilere sahip. Bu yüzden, diplomatik temsil noktasında tedbir almasına rağmen, ekonomik ilişkilerini tehlikeye atabilecek adımlardan kaçındı. Birleşik Arap Emirlikleri’nin de aynı sebeple İran’la olan ilişkilerini bir anda koparmayacağını beklemek makul olur.
 </p>
 <p>
  Arabistan’ın Doğu Afrikalı komşusu Sudan, fakir bir ülke. Önceden İran’a yakınlık göstermişse de, özellikle 2011’deki bölünmeden sonra, giderek daha fazla Suudi Arabistan’ın yörüngesine girdi. Ürdün, Suudilerin iyi bir müttefiki olduğu kadar, bu ülkeden aldığı mali yardımlara bağımlı. Ürdün hükümeti, diplomatik veya ticari bir müeyyide ilan etmediyse de yetkili ağızlardan Tahran’ı elçilik baskınındaki ihmalinden dolayı kınayan açıklamalarla yetindi.
 </p>
 <p>
  İsrail ile Suudi Arabistan’ın ilişkileri görüntüde limoni de olsa, bu iki ülkenin gizli müttefik oldukları biliniyor. Tek ortak paydaları Amerika’nın güdümünde olmaları değil. Aynı zamanda Suriye politikaları ve İran’ın artan bölgesel etkinliğine karşı duruşları da bu iki ülkeyi yakınlaştırıyor.
 </p>
 <p>
  Filistin’de ise, el Fetih, kendisine her yıl 200 milyon dolar hibe eden Suudi Arabistan’ın Şii din adamını idam etmesini teröre karşı bir eylem olarak niteleyip destek verdi. Hamas ise, büyük destek gördüğü İran’a yakın duruyor.
 </p>
 <p>
  <strong>
   ÇATIŞMANIN ARKA PLANI
  </strong>
 </p>
 <p>
  Dinin aşırı Ortodoks bir yorumunu bayraklaştıran Suudilerin, 1920’lerin ortalarında kutsal topraklardaki, Şiiler için de çok önemli ehl-i beyt kabirlerini ve tarihî mekânları yok etmesi, İran’ın bu yeni kurulan devleti düşman bellemesi için yeterli sebep olmuştu. Ama daha derinde, iki ülke arasında filizlenen bölgesel rekabet, ilişkilerinin belirleyici aksı olacaktı. Suudi Arabistan ve İran arasında gerilimin somutlaşması, İran’daki 1979 Devrimi’nden sonra gerçekleşti. Riyad ve Tahran, Soğuk Savaş’ın ilk yıllarında, Rusya’nın Ortadoğu’daki etkinliğini sınırlandırmak için Amerika’nın en önemli iki bölgesel müttefikiydi. Devrim ise, İran’ın seküler tarafını öldürüp Şiiliği öne çıkarınca, Arabistan Vehhabiliği de, başdüşmanını yeniden kazanacaktı.
 </p>
 <p>
  İran hem rejim ihracı hem de bir ön savunma ihtiyacından, Şii nüfusu yoğun Arap ülkelerinde kendine yakın parti ve örgütleri desteklemeye başladı. Riyad ise bu durumu, Bahreyn ve Yemen gibi müttefiklerinde rejim değişikliğini amaçlayan sinsi adımlar olarak gördü. 1987 ve 1988 yıllarında, bugün yaşananlara paralel bazı gelişmeler, o zamana kadarki en gergin atmosferi doğuracaktı. 1987 yılında Amerika ve İsrail’i protesto için toplanan İranlı hacı adaylarına Suudi polisi müdahalesi, 400 kişinin ölümüne yol açmıştı. Bir yıl sonra, Tahran’daki gösterilerde, Suudi elçiliğine saldırı oldu ve bir diplomat hayatını kaybetti. Geçen yıl eylül ayında, ilkin Kâbe’nin genişletilmesi çalışmalarında kurulan bir vincin düşmesi ve ardından Mina’da yaşanan izdiham sonucu, aralarında İranlıların da bulunduğu binlerce hacı hayatını kaybetti. İran, Suudileri tedbirsizlikle ve ölülerin kimliği hakkında yalan söylemekle itham etti.
 </p>
 <p>
  Amerikan işgali bitince, İran, Irak’ı Sünnilerin etki alanından çekip aldı. Hemen kuzeyinde, Şii bir devletle komşu olduğu fikri Arabistan için epey rahatsız ediciydi ve bu işin sorumlusu gördüğü Amerika’ya karşı, 11 Eylül sonrası yükselen güvensizliği daha da pekiştirdi. Bu güvensizlik, Amerika’nın İran’a yaptırımları kaldırmak için yeşil ışık yaktığı nükleer anlaşmasından sonra zirveye ulaşacaktı.
 </p>
 <p>
  Tunus’tan başlayan Arap Baharı, İran’ın bölgedeki temel stratejisini daha hızlı ve etkili icra edebileceği bir fırsat sundu. Sünni otokrasiler zayıflıyordu ve yeni idareler destekçi ararken daima İran’ın güler yüzüyle karşılaşıyordu. Suudilere göre, Arap Baharı hareketlerinin Şii çoğunluklu ülkelere sıçramasında İran’ın müdahalesi vardı ve Yemen ve Bahreyn’deki karışıklıkların mesulleri arasında Tahran başta geliyordu. Doğrudan askerî müdahalelerden kaçınmadı.
 </p>
 <p>
  İran da Riyad’ı, Selefî örgütleri desteklemekle ve Şii halklara yönelik artan şiddetin sponsoru olmakla suçluyor. El Kaide ve IŞİD gibi, ideoloji olarak Suudi Arabistan’la aynı kaynaktan beslenen terör örgütlerine silah ve mali kaynak aktarımında Suudilerin yadsınamaz rolü bulunduğunu iddia ediyor İran. Suudiler ise, inandırıcılıkla ilgili sorunlarına rağmen, IŞİD’in bir terör örgütü olduğunu ve asla destek vermediklerini savunuyorlar. Bu iki ülke Suriye’de kozlarını paylaşıyor şu an.
 </p>
 <p>
  Suudi Arabistan, krallığın gücünü tehdit edebilir endişesiyle kuvvetli bir ordu teşkilatı kurmadı. Ortadoğu’nun diğer mutlakiyetçi ülkelerinde ordunun darbelerle rejimleri değiştirmesi, BAAS’çı hükümetlerin yükselişi bir açıdan bu kaygılarının meşru dayanakları bulunduğunu gösteriyor. Öte yandan, bu durum, krallığın bölgesel hâkimiyetin temel aracı olarak petrodolarlara aşırı bağımlılığını netice verirken, güvenlik ihtiyacı için de bölgesel ve bölge dışı ittifaklara meyletmesine yol açıyordu. Suudi yönetiminin, ağır eleştirilere medar olan Amerikan mandası görüntüsü vermesindeki belirleyici etkenlerden biri bu olmuştu.
 </p>
</div>


Kaynak: [www.aksiyon.com.tr](http://www.aksiyon.com.tr:80/ortadogu/hilallerin-catismasi_553566), [web.archive.org (arşiv bağlantısı)](http://web.archive.org/web/20160305101142/http://www.aksiyon.com.tr:80/ortadogu/hilallerin-catismasi_553566)
