# Bank Asya'ya bulaş'Masak'

*İbrahim Türkmen 2015.03.24*

<div class="pNewsDetailMainContent" itemprop="articleBody">
 <p>
  Bank Asya ortaklarının hakları devlet eliyle gasbedildi. Aynı devlet, görev tanımında yer almamasına rağmen, mali suçları araştırmaktan sorumlu kurumunu bankaya musallat etme peşinde. MASAK, düzmece rapor hazırlayacağı söylentilerini inkâr etmiyor.
 </p>
 <p>
  Bankacılık Kanunu 71. Maddeyi gerekçe tutup Bank Asya’ya el koymaya çabalayan Bankacılık Düzenleme ve Denetleme Kurumu (BDDK), son bir yılda 13 ayrı murakıp ekibini bankaya göndermiş ama hiçbir usulsüzlük tespit edememişti. Nihayet, sadece kurucularından bazılarının cemaate yakınlığını bahane ederek Bank Asya’ya karşı aleni bir taarruz başlatan siyasetçilerin baskısıyla, BDDK âdeta şapkadan tavşan çıkararak daha evvel emsali görülmemiş şekilde TMSF’yi Bank Asya’ya musallat etti. BDDK, ortaklardan zaten daha önce temin ettikleri belgeleri bir daha isteyip tamamlamaları içinse çok kısıtlı bir süre vermişti. Hissedarların süre uzatım taleplerine kulak tıkayan sektörün kanunen bağımsız ve tarafsız olması zorunlu düzenleyici kurumu, çoğunluğu oluşturacak sayıda ortağın belgeleri teslim için kapısına geldiği son gün onları geri çevirdi. Yetmezmiş gibi, bir de aynı günün akşamı Bankalar Kanunu 18/5’i öne sürerek operasyon için düğmeye bastı. Bankaya geçici yönetim atayan irade, hukuksuzluğunun ayyuka çıkması üzerine şimdi kendine daha somut bir dayanak noktası arayışında.
 </p>
 <p>
  3 Şubat gecesi, BDDK’nın sevkiyle TMSF, TOMA’larıyla gelen bir polis müfrezesinin refakatinde Bank Asya’ya girdi. 18. Madde yönetim değiştirmeyi ilzam etmese de ve hatta bir genel kurul kararının şart olduğunu da göz ardı ederek TMSF derhâl 9 kişilik yeni bir yönetim kurulu atadı. Bu yeni yönetimin elemanlarının 45 günden fazla bir süredir hukuksuz bir şekilde yürüttükleri incelemelerde de bir usulsüzlük tespit edilemedi.
 </p>
 <p>
  Operasyonun hukuki mesnetlerden yoksun olması yüzünden ileride başlarının oldukça ağrıyacağını idrak eden BDDK ve TMSF yöneticileri, şimdilerde operasyona bir dayanak noktası uydurmanın telaşında. Mali Suçları Araştırma Kurulu (MASAK), hissedar bilgilerini ortakların malî durumlarına dair bir analiz ile “düzmece bir rapor” hazırlamak için kullanacak.
 </p>
 <p>
  Bank Asya hissedarlarının avukatı Süleyman Taşbaş’a MASAK iddialarını hatırlattığımızda, bunların söylentiden ibaret olmadığını söylüyor. Verdikleri bilgi amaçlı dilekçeye MASAK tarafından söylentileri reddeder mahiyette bir cevabın gelmediğini sözlerine ekleyen avukat, kamuoyuna yaptıkları duyuru için de herhangi bir dönüş almamışlar.
 </p>
 <p>
  Zaman Gazetesi yazarı Yusuf Keleş, 18 Mart tarihli “Baas’çı MASAK milletin yakasını bırak” başlıklı köşe yazısında, MASAK’ın başlattığı çalışmayı, çalınan minareye kılıf uydurma arayışından başka bir şey değil diye tavsif ediyordu. Bürokrat olduğu dönemde MASAK adına kara para incelemelerinde çalışan Keleş’e göre kurumun kuruluş kanunu MASAK’a böyle bir yetki vermiyor.
 </p>
 <p>
  <strong>
   MASAK’ın yetkisi bile yok
  </strong>
 </p>
 <p>
  Maliye Bakanlığı’na bağlı idarî bir kuruluş olarak MASAK’ın aslî görevi, kaynağı belli olmayan yüksek tutarlı para hareketlerinin kara para olup olmadığını incelemekten ibaret. Bunu da kendisi bizzat yürütmek yerine, vergi müfettişleri, BDDK murakıpları ve kanunda belirtilen diğer müfettişler marifetiyle yapabilir. Keleş, bu araştırmalardan genelde bir sonuç alınamadığını, çünkü her şeyden önce kara para cürmüyle müsadere için evvelemirde suçla ilgili kesinleşmiş bir yargı sürecinin şart olduğunu söylüyor.
 </p>
 <p>
  Avukat Taşbaş, kanuna ve mevzuata göre BDDK murakıplarının denetim vazifesini deruhte edebileceklerini hatırlattıktan sonra, bu türlü denetimlerin de zaten 2014 yılından bu yana 30’un üzerinde murakıp tarafından gerçekleştirildiğini söylüyor. BDDK’nın asıl amacı mudilerde güvensizlik oluşturmak ve toplu para çıkışları ile finansal dengeleri tahrip olan bankayı 71. Maddeyi işleterek devlete geçirmekti.
 </p>
 <p>
  BDDK’nın asıl amacı bankaya el koyabilmek. Bunun için bankada yerinde denetimden sorumlu yeminli murakıpların somut tespit ile yazılmış raporları gerekiyor. Taşbaş’ın söylediği gibi bu amaçla 13 denetim takımı son bir yılda bankaya gönderildiyse de, sahte raporun başlarına açacağı badirelerin farkında olan basiretli murakıplar, kendilerinden istenen “sipariş” raporu hazırlamadılar. Usule göre, bir bankaya bir yılda sadece bir ekip gönderilir. En büyük bankalar için bile genelde en fazla 5-6 kişiden oluşan bu ekipler bir yıl boyunca gerekli denetim işlerini yürütür ve raporlarını hazırlar.
 </p>
 <p>
  Avukat Taşbaş, hissedarlarla birlikte bankanın TMSF tarafından atanan “yok hükmünde” saydıkları mevcut yönetimiyle görüştüklerini anlatıyor. Onlara bankayı işgal ettiklerini, hukuksuz hareketlerinden ve doğacak sonuçlardan mutlaka mesul olacaklarını, mülkiyet hakkının ihlalinden, gizliliğin iptaline ve görevi kötüye kullanmaya kadar pek çok suçu alenen irtikap ettiklerini hatırlattılar. Yöneticilerin söylediklerinden avukatın anladığı şu: Bu yöneticiler, oraya bir üst tasarrufla atandıklarını ve kendilerine ait bir irade sahibi olmadıklarını, yapabilecekleri bir şeyin bulunmadığını söylüyorlar. Ama bunlar mazeret değil, diyor Taşbaş: “Hukuksuzluklarının bir karşılığı olacak. Meşru olarak durmadıklarının farkındalar. İmzayı atanlar onlar, sorumlu da onlar olacaklar. Evraka kim imza atıyorsa o sorumludur. Gitmeleri gerekiyor.”
 </p>
 <p>
  Tabii hissedarlar boş durmuyor. Bugüne dek 200’ün üzerinde dava açtılar. BDDK’ya 12 Şubat’ta dilekçe verdiler, ki bu dilekçeye de bugüne dek bir cevap gelmiş değil. Belgelerin yüzde 88’i tamamlanıp teslim edilmiş durumda. Taşbaş, “evleviyetle ve ivedilikle eski yönetimin göreve iadesini talep ettiklerini” söylüyor. Bu dilekçe için son cevap tarihi 12 Nisan’da doluyor. Ankara ve İstanbul idare mahkemelerinde hem BDDK hem TMSF aleyhine davalar açıldı ve bu mahkemeler her iki kurumdan da savunma istedi. Bu savunmaların son günü de mart ayının sonlarına doğru doluyor. Mahkemelerin yürütmeyi durdurma kararı vermesini bekliyor Taşbaş. “Hatta belki esastan da karar verebilirler.”
 </p>
 <p>
  <strong>
   Davalarda geri adım yok
  </strong>
 </p>
 <p>
  Taşbaş, BDDK ve TMSF’nin geri adım atmaları hâlinde bile hukuksuz uygulamalar yüzünden maruz kaldıkları maddi zararın tazmini için hukuki mücadeleyi sürdüreceklerini net bir dille ifade ediyor. Siyasi baskı ve banka imajını sarsmaya yönelik kampanyaların sonucunda son bir yılda bankanın sermayesi yüzde 50 eridi. Bank Asya, bankacılık sektörünün neredeyse bütün oyuncularının büyük kârlılık elde ettiği 2014’te 876 milyon lira zarar açıkladı. Ortaklarının yönetim hakkı hukuksuz bir şekilde ellerinden alındı ve keyfî denetimlerle banka idaresi ciddi aksaklıklara maruz  bırakıldı. Taşbaş mevcut süreçleri sonuna kadar işleteceklerini ve bir sonuç alınamaması hâlinde Avrupa İnsan Hakları Mahkemesi’ne (AİHM) müracaat edeceklerini söylüyor. Bu noktada Kent Bank olayını da hatırlatıyor ve Bank Asya’dan kat kat daha küçük bir bankaya haksız el konulma yüzünden Türkiye’ye verilen 4,1 milyar liralık cezanın birkaç misli bir faturanın Türkiye’nin önüne konulabileceğini ihtar ediyor.
 </p>
 <p>
  <strong>
   TERK EDEN EDENE
  </strong>
 </p>
 <p>
  Uluslararası kredi derecelendirme kuruluşu S&amp;P Türk bankaları hakkında geçen hafta içinde bir rapor yayımladı. Raporda BDDK ve TMSF tarafından Bank Asya’ya yönelik adımların “siyasi riskin veya (risk) algısının doğrudan veya dolaylı olarak finans sistemini etkileyebilme potansiyeline işaret ediyor” denildi. Bank Asya’ya uygulanan hukuksuz operasyon, ekonomiye ayrı bir darbe vuruyor. Her ne kadar önceden alınmış kararlara dayansa da, Citigroup’un ardından HSBC ve RBS gibi büyük bankaların Türkiye’ faaliyetlerini durdurmalarında Bank Asya’ya yapılanların da etkisi oldu. Türkiye’de faal yabancı bankalar, sayıları yüz binleri bulan ortaklarından da aynı Bank Asya hissedarlarına emrivakiyle dayatılan belge temini taleplerinin kendi önlerine de çıkartılabileceğinden tedirginler. Üstelik şu an TBMM Plan Bütçe Komisyonu’nda görüşmesi devam eden torba yasada yer alan 18 maddeyle, bankaların itibarına zarar veren yalan yanlış haber ve beyanlara getirilmesi öngörülen koruma zırhı, bu tedirginliklerini daha da artırdı.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/bank-asyaya-bulasmasak_550265), [web.archive.org (arşiv bağlantısı)](http://web.archive.org/web/20150731062321/http://www.aksiyon.com.tr/ekonomi/bank-asyaya-bulasmasak_550265)
