# Dikkat! ekonomi

*İbrahim Türkmen 2015.04.14*

<div class="pNewsDetailMainContent" itemprop="articleBody">
 <blockquote>
  <p>
   Seçimler kimin güçlü olduğunu tespit etmeye yarar. ama, muhalefet orta sınıfların ekonomik sıkıntılarına tercüman olmayı başarabilirse, seçimler bu defa kimin haklı olduğunu gösteren bir vesileye dönüşebilir.
  </p>
 </blockquote>
 <p>
  The economy, stupid!”, Bill Clinton’ı Beyaz Saray’a taşıyan 1992 seçimlerinde kampanya stratejisini yürüten James Carville’in belirlediği sloganlardan biriydi. Türkçe söylemek gerekirse, “Ekonomi, sersem!” Zaferin kazanılmasında belirleyici rol oynayan, akılda kalıcı ve hafif de muzip bu söz, galibi belirleyen orta sınıfın sorunlarına onun dilinden temas ediyordu.
 </p>
 <p>
  Türkiye, 25. yasama dönemindeki temsilcilerini belirlemek için 7 Haziran günü sandık başına gidecek. Aday listeleri 7 Nisan günü Yüksek Seçim Kurulu’na (YSK) teslim edildi. Partilerin aday tercihleri hakkında çok şey söylendi ve önümüzdeki iki ay boyunca daha fazlası yazılıp çizilecek. Ne var ki ilk bakışta, ekonomi üzerinde tartışmaların kampanya sürecinde önemli bir yer tutacağı görülüyor.
 </p>
 <p>
  Ekonominin bir süredir iyi yönetilmediği, halkın ve esnafın şartlarının giderek bozulduğu, piyasaların ciddi bir durgunlukla boğuştuğu sır değil. Ekonomi son 3 yıldır uzun dönemli potansiyel oran olan yüzde 5’in altında büyüyor. Bu yılın ilk üç ayında açıklanan sanayi, ticaret ve güven endeksi verileri gibi öncü göstergeler, ilk çeyrek büyüme oranının yüzde 0 (sıfır) olacağına dair beklentileri kuvvetlendiriyor. Seçim arifesinde belirsizliklerin artması yüzünden bu durgunluğun ikinci çeyrekte de büyümeyi sıfırlayacağının kuvvetle muhtemel olduğunu bizzat iktidar mensupları bile kabul ediyor. İşsizlik giderek tırmanırken, sosyal sıkıntılar depreşecek demek bu.
 </p>
 <p>
  Halk, Cumhurbaşkanı Erdoğan’ın sorumsuzluk kalkanının ardından sadece hükümet politikalarına değil, Merkez Bankası gibi özerk bir kuruma bile müdahale ederek ekonomik güveni sarsmasını not etti. Güven sarsıldıkça değer yitiren liradan dolayı fakirleşmesinin hesabını da ayrıca tutuyor.
 </p>
 <p>
  Seçmenlerin hafızaları zayıftır. İlk zamanlardaki ekonomik gelişmeler nasıl olursa olsun, son birkaç dönemde elde edilen gelişmeler seçmen tercihlerinde daha ziyade belirleyici rol oynar. AK Parti’nin son birkaç yıldaki performansı çok parlak değildi. Seçimler normalde kimin güçlü olduğunu tespit etmeye yarayan aygıtlardır ama, muhalefet ekonomi üzerinde etkili bir söylem geliştirmeyi ve orta sınıfların sıkıntılarına tercüman olmayı başarabilirse, seçimler bu defa kimin haklı olduğunu gösteren bir vesileye dönüşebilir.
 </p>
 <p>
  Muhalefetin elinde, ekonomideki söz konusu sürçmelerden dolayı bu seçimlerde kullanabileceği çok önemli kozlar bulunuyor. Halk, yolsuzluklara karşı yeterince tepkili olmasa da enflasyon, yüksek kurlar, işsizlik ve giderek artan yoksulluk iktidar aleyhine ciddi bir güvensizlik doğurmaya başladı. AK Parti’nin bugüne dek seçim başarılarında sürekli etkin rol oynayan ekonomi performansında hava bu kez tersine dönmüş görünüyor ve “The economy, stupid!” uzun yıllar sonra ilk defa muhalefet lehine kuvvetli bir argüman hâline gelmiş durumda.
 </p>
 <p>
  <strong>
   Derviş yine kurtarıcı mı olacak?
  </strong>
 </p>
 <p>
  Martın son günlerinde CHP Genel Başkanı Kemal Kılıçdaroğlu, eski devlet bakanlarından Kemal Derviş’le bir araya gelmiş ve bu toplantıdan sürpriz bir açıklama çıkmıştı. Derviş, CHP’nin iktidar olması durumunda ülkede sosyal demokrasinin geliştirilmesi adına seve seve görev almaya hazır olduğunu söylemişti. Görüşme ve sonrasındaki açıklamalar, muhtemel CHP iktidarında -ki en iyi ihtimalle bir koalisyon hükümeti olacaktır- Derviş’in dışarıdan bakan olarak kabineye gireceği şeklinde anlaşıldı ve bu yöndeki yorumlara dair görüşmenin her iki kanadından da bir itiraz gelmedi.
 </p>
 <p>
  “CHP içinde ekonomiden anlayan kimse kalmadı mı ki dışarıdan isim ithal ediliyor?” yönlü eleştiriler oldu. Derviş, Türkiye’yi büyük bir badireye atan 2001 ekonomik krizi sonrasında da dönemin Ecevit başbakanlığındaki hükümeti tarafından bir kurtarıcı olarak çağrılmış ve uygulamaya koyduğu politikalar krizden hızlı bir çıkış rotasında önemli bir etki göstermişti. AK Parti, Kasım 2002’de kazandığı ilk seçimlerde, Derviş’in politikalarına sadık kalarak 2006 sonuna dek aynı ivmeyle uzun dönemli bir büyüme başarısının meyvelerini toplamıştı. Derviş’le ilgili gelişmeyi eleştirenler olsa da daha fazla kişi olumlu karşıladı.
 </p>
 <p>
  <img alt="" src="http://web.archive.org/web/20150430053225im_/http://medya.aksiyon.com.tr//aksiyon/2015/04/14/567511.jpg "/>
 </p>
 <p>
  Nitekim, 2002’den bu zamana dek kesintisiz bakanlık yapmış, ancak üç dönem kuralına takıldığı için liste dışı kalan mevcut kabinedeki ekonomiden sorumlu Başbakan Yardımcısı Ali Babacan için de AK Parti, benzeri bir yönteme müracaat etmeyi planlıyor. Başbakan Ahmet Davutoğlu, geçen hafta bir toplantıda, piyasalar için bir güven figürü hâline dönüşen Babacan’ın yokluğunda bir handikap oluşması ihtimaline dair gelen bir soruya cevap verirken, üç dönem kuralına takılanların, Meclis dışında da olsa hükümet için hizmetlerinin devam edeceğini söyledi. Bu sözler Babacan’ın dışarıdan bakan yapılacağı şeklinde algılandıysa da ertesi gün de “Babacan yoksa kriz gelir” söyleminin hatalı olacağından dem vurdu.
 </p>
 <p>
  <strong>
   Parlak iktisatçı
  </strong>
 </p>
 <p>
  CHP’nin öne çıkan ekonomi kurmaylarından Bilkent Üniversitesi İktisat Fakültesi Öğretim Üyesi Doç. Dr. Selin Sayek Böke’nin üzerinde ayrıca durmak gerekiyor. Öğrencileri arasında çok sevilen Böke, şu anda Türkiye’deki genç iktisatçılar arasında öne çıkan isimler arasında. Liberal ekonomi kadar sosyal demokrasiye de yakınlığı var Böke’nin. Bu açıdan, hem seküler sermayenin hem de sol iktisadiyatın temsilini garip bir şekilde mezceden CHP’nin profiline uyum gösteriyor. Emeklilere yılda iki ikramiye gibi CHP’nin vaatlerinin mimarlarından biri Böke.
 </p>
 <p>
  Ekonomist kimlikleriyle öne çıkan isimler arasında eski Maliye Bakanı Zekeriya Temizel de anılmalı. İzmir’den kontenjan adayı olarak listeye giren Temizel, 2001 krizi öncesi kabinede görev alan isimlerden biri olması yüzünden tartışmalara açık bir figür.
 </p>
 <p>
  CHP’nin ileri gelen ekonomi kadrosundan eski Hazine Müsteşarı Faik Öztrak Tekirdağ’dan bir kere daha aday gösterildi. Öztrak, dedesi, babası ve amcaları devletin üst düzey görevlerinde yer almış, yarı aristokrat bir aileden geliyorsa da makamlarını dolduran donanımda biri olarak biliniyor.
 </p>
 <p>
  CHP’nin Bihlun Tamaylıgil, Akif Hamzaçebi gibi öne çıkan ekonomi kurmayları arasına bir dönem Süleyman Demirel’in prensi olarak siyaset sahnesine sağ kapıdan giren eski DPT müsteşarlarından İlhan Kesici de katıldı. Kocaeli vekili Hurşit Güneş ve Ankara Ticaret Odası eski başkanlığından sonra bir dönem siyaset yapan Sinan Aygün’ün bu defa liste dışı kalması da not edilmeli.
 </p>
 <p>
  <strong>
   Milliyetçi ekonomi
  </strong>
 </p>
 <p>
  Bu yılki listelerin sürprizlerinden birini eski Merkez Bankası Başkanı Durmuş Yılmaz’la Milliyetçi Hareket Partisi gerçekleştirdi. Yılmaz, memleketi Uşak’ta listenin en başına yazıldı. Emekliliğinin ardından, önceki cumhurbaşkanı Abdullah Gül’ün danışmanlığını yürütmüştü Yılmaz ama bu dönemde bile siyasi bir profil göstermedi. Erdoğan ile faiz ve enflasyon ilişkisi üzerinden kısa süreli bir polemik yaşadığında, kitabın orta yerinden konuşarak getirdiği sağlam eleştirilerle, Erdoğan’ın az bilgisine rağmen çok fikir sahibi olduğunu göstermeyi başarmıştı. Erdoğan, “Herkes işine baksın!” dediğinde “Benim işim bu” diyerek cevap veren Yılmaz, durgun havası ve sakin üslubuyla siyasete bugün özlemini duyduğumuz bir hava getirecektir.
 </p>
 <p>
  <img alt="" src="http://web.archive.org/web/20150430053225im_/http://medya.aksiyon.com.tr//aksiyon/2015/04/14/567512.jpg "/>
 </p>
 <p>
  MHP’nin, ekonominin çetrefilli gündemi için sahaya süreceği diğer adayları arasında, Samsun’dan listeye giren Erhan Usta da dikkat çekiyor. Usta, Kalkınma Bakanlığı’nda müsteşar yardımcılığı döneminde Ali Babacan’ın güvendiği isimler arasında zikrediliyordu. Hatta Erhan Usta, İbrahim Çanakçı’nın ayrılmasından sonra Hazine Müsteşarlığı’na atanmak üzere Ali Babacan tarafından önerilmiş, ancak Ahmet Davutoğlu’nun onayına rağmen Cumhurbaşkanı Erdoğan’ın tasvibinden geçemediği için ataması gerçekleşmemişti.
 </p>
 <p>
  Eski Ulaştırma Bakanı Oktay Vural ve yine eski Bayındırlık ve İskân Bakanı Koray Aydın da bu yıl MHP’nin ekonomi politikalarında etkili isimler arasındaki yerlerini koruyacaklar. Emin Haluk Ayhan, Erkan Akçay, Mehmet Günel ve Ahmet Kenan Tanrıkulu, MHP’nin ekonomi üzerine muhalefet geliştirecek diğer adayları olarak yer alıyor. Eski Sayıştay Başkanı Mehmet Damar da bu isimler arasında anılmalı.
 </p>
 <p>
  <strong>
   Turhan’ın katılımı
  </strong>
 </p>
 <p>
  Ekonomideki kötü tablonun mimarı AK Parti, özellikle dış piyasaların ve yatırımcıların güvenini korumaya yönelik yeni isimlerle ekonomi kadrosunu takviye etmek istiyor. Aday listesinde yer alan isimlerin “emriniz olur efendim”cilerden seçilmesine rağmen, ekonomide iş bilenlerin öne çıktığını söylemek yerinde olur.
 </p>
 <p>
  Aday listesinde en dikkat çeken isimlerden biri, Merkez Bankası’nda bir dönem yöneticilik yapan, eski İstanbul Borsası Başkanı İbrahim Turhan oldu. Bank Asya’nın haksız biçimde gözaltı pazarına alınmasının sorumlusu Turhan, büyük ihtimalle mebusluk zırhına bürünecek. Bazı söylentilere göre, AK Parti yeniden hükümet kurabilirse, Turhan, Hazine’den sorumlu Devlet Bakanı makamını ihraz edecek. Genç yaşına rağmen parlak bir kariyere sahip Turhan, Babacan’ın ve Davutoğlu’nun adamı olarak anılıyor.
 </p>
 <p>
  Maliye Bakanlığı Müsteşarı iken AK Parti saflarına resmen katılabilmek için istifa eden Naci Ağbal da listede kendine yer bulanlardan. Adı muhtemel bir iktidarda Maliye Bakanı Mehmet Şimşek’in koltuğu için anılıyor. Şimşek de Gaziantep’ten listede bu arada.
 </p>
 <p>
  <strong>
   Damat Berat
  </strong>
 </p>
 <p>
  Erdoğan’ın damadı Berat Albayrak da unutulmamalı. Çok genç yaşta Çalık Holding’in genel müdürlük makamına oturan damat, Erdoğan’la ilişkisi ve inşaattaki tecrübesi sayesinde ihalelerle çokça meşgul olabileceği bir görev alabilir. Ona Babacan’ın koltuğunu yakıştıran bile var.
 </p>
 <p>
  Parti’nin ekonomi kurmaylarına katılacak adaylardan, Davutoğlu’nun ekonomi danışmanı Emine Nur Günay, Boğaziçi Üniversitesi’nde öğretim görevlisiydi. Yeni dönemde Meclis’i, bakanların locasından izleme ihtimali var Günay’ın. Bunun için de hâlen Ekonomi Bakanı olan Nihat Zeybekçi veya Kalkınma Bakanı Cevdet Yılmaz’ın kesik yiyebileceği konuşuluyor. Bu arada Reuters, bir partiliye dayandırdığı haberinde Gümrük ve Ticaret Bakanlığı ile Ekonomi Bakanlığı’nın, Sanayi ve Ticaret Bakanlığı ile de Kalkınma Bakanlığı’nın birleştirilebileceğini ileri sürdü. Böylesi bir hamle, AK Parti’ye ekonomi idaresinde esneklik ve etkinlik kazandırabilir ama bakanlık bekleyenlerin bu durumu sevinçle karşılamama ihtimalleri de söz konusu.
 </p>
 <p>
  Hükümete minnettar memurlar sendikası Memur-Sen’in eski Genel Başkanı Ahmet Gündoğdu da AK Parti’nin listesinde, üstelik Ankara 1. Bölge’den aday oldu. Halk Bankası Genel Müdür Yardımcısı Mustafa Savaş ise Aydın 4. sıradan aday gösterildi.
 </p>
 <p>
  Eski Gümrük ve Ticaret Bakanlığı Müsteşarı Ziya Altunyıldız bu yıl AK Parti çatısı altında ekonomi politikaları için terleyecek bir diğer isim. İktisatçı Başbakan Yardımcısı Numan Kurtulmuş’un ise Yurtdışı Türkler, Afet ve Acil Durum Yönetim Başkanlığı gibi mevcut görevlerinden sorumlu olarak kabinede devam edeceği beklenebilir.
 </p>
 <p>
  Ulaştırma Bakanı Lütfi Elvan, Antal-ya’dan aday gösterildi. Bu arada, Babacan’ın yanında Enerji ve Tabii Kaynaklar Bakanı Taner Yıldız, Gıda, Tarım ve Hayvancılık Bakanı Mehdi Eker ile Gümrük ve Ticaret Bakanı Nurettin Canikli, 3 dönem kuralı yüzünden Meclis’e ara vermek zorunda kaldı. Başkanlık sistemine geçilirse Erdoğan’ın Ekonomi Başdanışmanı Yiğit Bulut dümene oturabilir; buraya kadar saydığımız isimlerin bir anlamı olmaz.
 </p>
 <p>
  <img alt="" src="http://web.archive.org/web/20150430053225im_/http://medya.aksiyon.com.tr//aksiyon/2015/04/14/567513.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/dikkat-ekonomi_550548), [web.archive.org (arşiv bağlantısı)](http://web.archive.org/web/20150430053225/http://www.aksiyon.com.tr:80/dosyalar/dikkat-ekonomi_550548)
