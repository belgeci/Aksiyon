# Meteliğe kurşun!

*İbrahim Türkmen 2015.09.15*

<div class="pNewsDetailMainContent" itemprop="articleBody">
 <blockquote>
  <p>
   Şiddetini artıran terör, bölge ekonomisini de vurmuş durumda. Yatırımlar durdu, sınır kapıları kapandı, üretim yavaşladı, turizm gelirleri düştü, esnaf iş yapamaz hâle geldi.
  </p>
 </blockquote>
 <p>
  Ükenin ekonomik koşulları,  Irak ve Suriye’deki savaşlar yüzünden olumsuz etkilenmişti. Sanayi üretiminde yavaşlama söz konusuydu. Tekstil sektöründe işler durgun ve ciddi ölçüde işten çıkarmalar yaşanmaktaydı. Terör faaliyetlerinin artması ve takip eden çatışma hâli, ekonominin tabutuna çakılan son çivi oldu âdeta.
 </p>
 <p>
  Terör ve ekonomi arasında ters bir ilişki vardır ve bu ilişki bir fasit daire şeklinde hükmünü icra eder. Terör azdıkça ekonomi hasar görür ve bozulan sosyo-ekonomik şartlar terörün daha kolay zemin ve destek bulmasını sağlar. Bugün doğuda gerçekleşen bundan farklı değil. Bölgede ciddi anlamda bir umutsuzluk havası hâkim. İşadamları ve halk, geçmişin karanlık günlerine geri döndüklerini görüyor ve tam her şey rayına girdi dedikleri esnada bir anda işlerin tepetaklak olmasından dolayı büyük ölçüde kaygılılar.
 </p>
 <p>
  Bölgede esnaflar artık iş yapamaz hâlde. Nakit sıkıntısı had safhada. İşsizlik katlandı ve emek piyasasında en belirleyici unsurlardan biri, günlük 10 liraya bile çalışmaya razı Suriyeli mülteciler. Ülkelerinde nispeten daha nitelikli Suriyeliler bölgedeki üreticiler tarafından çok daha düşük maliyetlerle çalıştırılıyor. Devlet, mültecilerin kamuya maliyetini ve sebep olabilecekleri başka sosyal sorunları düşünerek bunların kayıt dışı çalıştırılmalarına müsamahakâr davranıyor.
 </p>
 <p>
  Sınır kapılarının çoğu kapandı. En son Van’ın Saray ilçesinde, İran’a açılan Kapıköy,  Hakkâri Yüksekova’daki Esendere ve Hakkâri Çukurca’daki Üzümlü kapıları çalışmıyor. Kuzey Irak dışında etkin biçimde işleyen sınır kapısı yoktu, şimdi orada da sorunlar var. Bu sorunların, zaten aksamakta olan bölge ihracatını daha da sorunlu hâle getirdiği açık. Tahminler, doğudaki illerden yapılan ihracatın yüzde 25 daraldığını gösteriyor.
 </p>
 <p>
  Bunlar yetmezmiş gibi, teröristler kamu yatırımlarını hedef alıyor. Nakliye kamyonlarını, TIR’ları tahrip ediyor, iş makinelerini ve hizmet araçlarını yok ediyor. Bölgeye mal sevkiyatı bazı yerlerde tamamen durma noktasına geldi. Turizm gelirleri düşüyor. Teşvik kapsamındaki ayrıcalıklar anlamını yitirmiş durumda. Doğuya yatırıma gelenler, tası tarağı toplayıp geri dönme telaşında.
 </p>
 <p>
  Diyarbakır Girişimci İşadamları Derneği (DİGİAD) Başkanı Alaattin Korkutata, “Diyarbakır bakir bir yerdi ve Çözüm Süreci’yle birlikte batıdan buraya akın eden binlerce müteşebbis ve yoğun yatırım dalgası sayesinde insanlarda bir umut oluşmuştu.” diyor. Süreç akamete uğratılırsa 90’lardan daha vahim ve daha acı hadiselerin yaşanacağına dair sivil toplum kuruluşlarının defalarca ikazlarda bulunduğunu ekliyor Korkutata. Nitekim bugün korkulan oldu ve aylardır yeni yatırım gelmek şöyle dursun, var olanlar da terk etmeye bakıyor. “6-7 Ekim olaylarında, 50 küsur firmanın yatırımı geri aldığını Ticaret ve Sanayi Odası yetkililerinden duyduk. Bu hadiseler başlayınca, ‘Biz yanılmışız, her an sürprizlerle karşılaşma ihtimali var’ deyip gittiler.”  sözleri de yine Korkutata’ya ait.
 </p>
 <p>
  Kalkınma Bakanlığı’nda görevli bir yetkili de, isminin yer almaması kaydını düşerek, bölgeye yönelik kalkınma ajansları eliyle yürütülmekte olan projelerin neredeyse durma noktasına geldiğini anlatıyor. Bu ajansların üyeleri arasında valiler, çoğunluğu HDP’li olan bölge belediyelerin başkanları ve illerin sanayi ve ticaret odaları bulunuyor. Yetkili, “Valiler ve belediye başkanları artık bir araya bile gelemiyorlar.” diye konuşuyor. “7 Haziran seçimlerinden sonra yönetim kurulu toplantıları bile yapılmıyor. Kararlar alınamıyor. Konuşabilseler bölge için olumlu şeylerde anlaşma sağlayacaklardır, ama bu fotoğrafın oluşmasına şu an için fırsat yok.”
 </p>
 <p>
  AB’NİN ‘YAVAŞLATIN’ TALİMATI
 </p>
 <p>
  Aynı yetkili çok ilginç bir bilgi de paylaşıyor bizimle. Buna göre, Türkiye’nin geri kalmış söz konusu bölgelerindeki dengesizliğin hafifletilmesi amacıyla Avrupa Birliği (AB) destekli yürütülen bazı projeler, Brüksel’den daha mart ayında gelen talimatlar uyarınca oldukça yavaşlatılmış. İnsanın aklına bugün yaşanacakları nasıl oldu da önceden kestirebildikleri sorusu geliyor. Yetkili, bu talepte bir komplo teorisi aramanın beyhude olacağını söylüyor. “AB, maddi destek sunduğu kırsal kalkınma ve istihdamı artırmaya yönelik projelerin koordinasyonu için Türkiye’de bulundurduğu delegasyonları aracılığıyla, artan gerilimi daha o zamanlardan sezmiş ve kendi logolarının terör eylemi haberleriyle birlikte görülmesini engellemek için erkenden tedbir alma yoluna gitmiş olabilir.” diyor.
 </p>
 <p>
  Gerçekten de şu anda bölgede devlet eliyle yürütülen saha çalışmalarının durduğu bir gerçek. Devletin memurları, kendi kimlikleri ile iki şehir arasında değil, şehir içinde bile gönüllerince seyahat etmekten bile çekinir hâldeler. Geçen haftalarda, terör örgütünün, bir devletin en dokunulmaz alanlarından olması gereken sınırdaki kapılarda görevli 20 gümrük memurunu kaçırması, özellikle sivil memurların gözünü korkuttu.
 </p>
 <p>
  Tedhiş eylemlerinin kamu otoritesini sarsmak yanında, kamu eliyle yürütülen ekonomik faaliyetleri sekteye uğratmasının bir başka boyutu, bütçeden ayrılan kaynakların da kullanılamamış olması. Geçen yılın bütçesinde, öngörülen altyapı ve yatırım projelerinin finansmanı için ayrılan paralar, ihale süreçleri tamamlanamadığı için büyük oranda iptal edilerek bütçeye dönüyor. Gelecek yılın bütçesinde yeniden tahsisat olacağı kuşkulu. Bu gerçekleşse bile, paranın kullanılabileceğinin de garantisi yok.
 </p>
 <p>
  AKP’nin 2014 seçim propaganda reklamlarının birinde, karanlık bir fonda makineli tüfek sesleri duyuluyordu. Bu fondaki karanlık dağılınca, seslerin aslında Hakkâri’deki havalimanı inşaatından geldiği görülüyordu. Bölgenin çözüm süreciyle artık bir savaş meydanı değil, bir şantiye sahasına evrildiği mesajı veriliyordu. Bu yılki seçimlerde, bu reklamın tam tersini çekerek oy isteyecekler gibi duruyor.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/metelige-kursun_552248), [web.archive.org (arşiv bağlantısı)](http://web.archive.org/web/20150928084704/http://www.aksiyon.com.tr/ust-manset/metelige-kursun_552248)
