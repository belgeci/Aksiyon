# Tanıklarının çürüttüğü dava: Böcek

*Ayşenur Parıldak 2015.02.10*

<div class="pNewsDetailMainContent" itemprop="articleBody">
 <p>
  Erdoğan’ın ofisi ve şahsi konutunda bulunduğu iddia edilen dinleme cihazıyla ilgili davanın ikinci duruşmasına Mustafa Varank ve Teyfik Demir’in ifadeleri damga vurdu.
 </p>
 <p>
  Dönemin başbakanı  Erdoğan’ın ofisinde ve şahsi konutunda bulunduğu iddia edilen dinleme cihazıyla ilgili davanın ikinci duruşması Ankara’da görüldü. İlk duruşmaya TÜBİTAK Başkan Yardımcısı Hasan Palaz’ın “Başbakanın ofisinde bulunan böcekle ilgili raporda tahrifat yapmam istendi. Kabul etmediğim için görevden alındım.” sözleri damga vururken; son duruşmada da ‘aleyhte’ tanık ifadeleri davanın hukuken bittiğini gözler önüne serdi. Şüphesiz ki ‘böcek’ olayının en canlı tanığı, Konut’ta ve Saray’da Erdoğan’ın danışmanlığını yapan Mustafa Varank’tı. Bir dizi itirafla davaya damgasını vuran Varank, böcek bulunduğu esnada tutanak tutulmadığını, kamera kaydı yapılmadığını ve adli birimlere haber verilmediğini açıkça söyledi. Rahatça ‘casusluk’ olarak nitelendirdiği olay hakkında savcılık ve emniyeti haberdar etmesinin ‘yetki alanı dışında’ olduğunu savundu. MİT mensupları ile birlikte yerine getirilen arama talimatının bizzat Efkan Ala’dan geldiğini belirten Varank, öncesi ve sonrasında MİT tarafından arama yapılmadığını ekledi. Savunma avukatı Hakan Yıldız’a göre, bu durum ilginç bir tesadüftü ve Başbakanlık gibi kritik bir makamda böcek bulunmasına rağmen aramalar tekrarlanma gereği dahi hissedilmiyordu. Varank’ın önemli bir ifşaatı da böceğin konulduğu iddia edilen ve korumaların yaptığı aramalara da nezaret etmiş olması. Normal hukuk düzeninde o da sanık sandalyesinde oturmalıydı.
 </p>
 <p>
  Davanın ana delili olarak TOBB Üniversitesi Mühendislik Fakültesi Öğretim Üyesi Doç. Dr. Teyfik Demir tarafından hazırlanan ve ‘ısmarlama’ iddialarına muhatap olan rapor gösteriliyor. İlk rapor, TÜBİTAK BİLGEM personeli Hamza Turhan ve Gökhan Vıcıl tarafından, prize yerleştirilen böceğin dolgu malzemesinin katılaşma süresi üzerinden yerleştirilme tarihine dair bilimsel bir analiz şeklinde hazırlanmıştı. Ancak olayı araştıran Başbakanlık Teftiş Kurulu Müfettişi Mehmet Emin Baysa’nın Palaz’ı tehdit edişi ve Hamza Turhan’ı arayarak “Esnek olamaz mı tarihler?” sorusu, ulaşılmak istenen sonucu açıkça ortaya koyuyordu. TÜBİTAK raporunda maddenin katılaşma tarihi sanık polislerin arama yapmak için Başbakanlık binasına geldiği tarihe denk gelmiyordu ve bir şekilde bu tarihe ulaşmak için yeni bir rapor hazırlanmalıydı. ‘Kimyasal analiz üzerinden mütalaa’ yazma görevi de yeni kurulan bir üniversitenin Makine Mühendisliği bölümü öğretim üyesine verildi. Uzmanlık alanı ‘Omurga cerrahisinde kullanılan protezlerin biyomekanik performansları’ olan Demir, kendisine gönderilen kırpma rapor üzerinden yeni bir rapor hazırladı. Demir, duruşmada “Bana raporun tamamı yollanmadı, sadece ilgili kısımlar gönderilip tahminî bir mütalaa yazmam istendi.” dedi. Analizi yapılan maddelerden numune gönderilmediğini de ekledi. Palaz, Demir’e “Raporu bilimsel literatürde olan verilerden faydalanarak mı yazdınız?” diye sordu ancak cevaptaki soğukkanlılık ilginçti: “Hayır, tamamen kendi tahminlerim üzerinden yazdım.”
 </p>
 <p>
  Duruşma boyunca mahkeme başkanının tavrı da gözlerden kaçmadı. Hâkimin, tanıkların çapraz sorgusu esnasındaki taraflı tutumu tepki uyandırdı. TÜBİTAK raporunu yazan ve bu alanda Türkiye’de tek olan araştırmacı Hamza Turhan’a sanık müdafileri teknik sorular yöneltti. Ancak hâkim sık sık müdahale ederek teknik meselelerin detayına girmemeleri konusunda uyardı. Aynı tavrının Erdoğan’ın avukatı Ali Özkaya, Teyfik Demir’e soru yönelttiğinde devam etmediği görüldü. Müfettiş Baysa tarafından bu araştırmayı yapacak tek kişinin Hamza Turhan olduğu tespit edilmesine rağmen ve İTÜ, Yıldız Teknik gibi köklü üniversitelerin bile ‘bizde bu teknoloji yok’ diyerek reddettiği analizi TOBB Üniversitesi hocası Demir’in ‘dosya üzerinden’ yapabilmiş olması dikkatlerden kaçmadı. Bunun üzerine suçlanan polislerin avukatları tepki göstererek “Dava hukuken bitmiştir. Tamamen bilimsel olan TÜBİTAK raporuna karşın bilimsel olmayan bir raporla dava açılmıştır.” diyerek tepkilerini dile getirdiler. Palaz’ın avukatı Gökhan Güni davanın sonunda söz alarak “Kalkınma Bakanlığı, Sağlık Bakanlığı ve Turkish Science Foundation’dan toplam bedeli 900 bin dolar olan bir proje aldınız mı?” sorusunu yöneltince salondan sesler yükselmeye başladı. Salondan birinin “Hiçbir başarı ödülsüz kalmayacaktır.” cümlesi duyuldu.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/taniklarinin-curuttugu-dava-bocek_548992), [web.archive.org (arşiv bağlantısı)](http://web.archive.org/web/20150218044438/http://www.aksiyon.com.tr:80/dosyalar/taniklarinin-curuttugu-dava-bocek_548992)
