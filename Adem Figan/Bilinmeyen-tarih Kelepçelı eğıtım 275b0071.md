# Kelepçelı eğıtım

*Adem Figan Bilinmeyen-tarih*

<div>
 <p>
  <font>
   Dönemin Milli Eğitim Bakanı Nevzat Ayaz’ın şu sözleri hâlâ hatırlardadır; “Biliyorsunuz bizim eğitim sistemimizde başı açık eğitim esastır. Ancak dini eğitim veren imam hatip liselerindeki kız öğrencilere bunu uygulamak doğru olmaz Bu sözün esas alındığı dönemden, İHL'lere karşı coplu, kelepçeli yıllara geldik şimdi. ”
   <br/>
   <br/>
   Yer, Ankara Tevfik İleri İmam Hatip Lisesi. Konferans salonunun açılışı için tüm hazırlık yapılmıştır. Açılışı yapacak olan Milli Eğitim Bakanı Nevzat Ayaz uzaktan göründüğünde, 4 bine yakın İHL’li öğrenci bakana alkış tutmaya başlar. Bu öğrencilerin yarısını başörtülü kız öğrenciler oluşturmaktadır. Bakan başörtülü kız öğrencilerin önünden geçerken yanında bulunan Teftiş Kurulu Başkanı’na şunları söyler; “Sayın Başkan, biliyorsunuz bizim eğitim sistemimizde başı açık eğitim esastır. Ancak dini eğitim veren imam hatip liselerindeki kız öğrencilere bunu uygulamak doğru olmaz..”
   <br>
    <br>
     Kelepçeli uygulama
     <br>
      <br>
       Türkiye’nin bazı illerinde ve son olarak da İstanbul’un çeşitli semtlerinde kız öğrenciler imam hatip liselerinde derslere giremiyor, bir süredir. İstanbul’daki imam hatip liselerinin yöneticileri, İstanbul Valisi Erol Çakır’ın 12 Şubat’ta bütün okullara gönderdiği yazılı talimata dayanarak başörtülü kız öğrencileri 26 Şubat sabahı içeri almadı. Okul yöneticileriyle içeri girmekte ısrar eden öğrenciler arasında gerginlik yaşandı. Güvenlik güçleri zaman zaman zora başvurdular. Ortaokul öğrencilerinin bazılarına kelepçe takılarak okul önünden uzaklaştırılmaları ise Avrupa Birliği kapısında bulunan Türkiye’de ilginç görüntülerin yaşanmasına neden oldu. Kadıköy, Beykoz, Maltepe, Eyüp imam hatip liseleri, ‘başörtüsü sorunu’ nedeniyle protesto gösterilerine sahne oldu. Okul idareleri, başörtüsünü çıkarmak istemeyen öğrencileri, kılık kıyafet konusunu düzenleyen yasa ve yönetmelikleri anlatarak ikna etmeye çalıştı. Ancak idarecilerin işi bununla da bitmedi; İstanbul Valisi Erol Çakır imzasıyla  gönderilen yazıda, imam hatip liseleri bünyesindeki dernek, vakıf ve benzeri büroların da derhal boşaltılması istendi. Yazıda ayrıca başını açmayan öğrencilerle, onlara göz yuman idareciler hakkında işlem yapılması emri de yer aldı. Tüm bu gelişmeler karşısında esasen zor durumda olan bu okulların yöneticileriydi. İmam hatip lisesi yöneticileri, başörtüsü meselesinin uzayıp gitmesinden ve okullarında gerginliğin artmasından endişe duyduklarını söylediler.
       <br>
        <br>
         İlginç bir dava sonucu...
         <br/>
         <br/>
         Eğitim hakkı ellerinden alınmaya çalışılan kız öğrenciler, bu öğrencilere eşlik eden veliler, kız öğrencileri okullara emir gereği sokmamaya çaba gösteren ve bazen de nahoş görüntüler sergileyen güvenlik güçleri, tüm bu gösteriler karşısında çok zor durumda kalan okul yöneticileri ve milenyumda böyle bir fotoğrafın görüntülendiği Türkiye Cumhuriyeti... Bir başka deyişle ‘Biz bu filmi görmemiş miydik’ sorusunun yeniden belleklerde uyanması. Ama bunun bir geçmişi bulunuyor. O da kız öğrencilerin imam hatip liselerine alınmasına karar verildiği 1976 yılına kadar uzanıyor. Kızı Nursel Uslu’yu Kayseri İmam Hatip Lisesi’ne kaydettirmek isteyen Bekir Uslu okuldan ‘yönetmelikler gereği kız öğrenci alamıyoruz ’ cevabını alınca soluğu Kayseri İl Milli Eğitim Müdürlüğü’nde alır. Oradan gelen cevap da aynı niteliktedir. İl Milli Eğitim Müdürlüğü, 2.10.1974 tarih ve 510-15106 sayılı yazısıyla kız öğrencilerin, yönetmelik gereği imam hatip liselerine alınmayacaklarını teyit eder. Ancak, Bekir Uslu burada da durmaz ve konuyu Danıştay’a götürür. Danıştay da bu dosyada yer alan geniş kararıyla ilgili yönetmeliği iptal eder ve kız öğrencilere imam hatip liselerinin kapısını açar. Böylelikle, Anadolu’da kız çocuklarını okula göndermek istemeyen ailelere de bir fırsat doğmuş oldu.
         <br/>
         <br/>
         Kız öğrencilere İHL yolu açılmıştır ama sorunlar bir türlü bitmez. Farklı dönemlerde farklı uygulamalar gerçekleştirilir. Ve bu konuda milat olarak da nitelendirilen 28 Şubat kararlarına kadar gelinir. Milli Güvenlik Kurulu’nun ünlü 28 Şubat kararlarından sonra bu okulların genelinde bir yaprak dökümü yaşanır. İmam hatip liselerine kayıtlar son derece azalır, bu okulların imkanları çeşitli gerekçeler gösterilerek ellerinden alınır. İmam hatip liselerindeki öğrenci sayısı bu süreçte 400 binlerden 66 bin’li rakamlara düştü. Bundan kız öğrenciler de nasibini alır. Ancak son olaylar bunların tümünün üzerine ‘tüy’ diker. Çünkü artık öğrenciler derslerine bile alınmamaktadır.
         <br/>
         <br/>
         Bakan’ın sözleri etkili oldu
         <br/>
         <br/>
         Bunda belirleyici faktörlerden birisi Milli Eğitim Bakanı Metin Bostancıoğlu oldu. 1942 yılında Samsun’un Bafra İlçesi’nde dünyaya gelen ve Ankara Üniversitesi Hukuk Fakültesi mezunu olan Bostancıoğlu,  DSP Grup Başkanvekilliği görevini bir süre yürüttü. DSP Genel Başkanı ve Başbakan Bülent Ecevit’in yakın çalışma arkadaşlarından biri olarak tanınıyor. Partinin etkili isimlerinden. Ancak Milli Eğitim Bakanlığı döneminde birçok DSP’li milletvekilinin tepkisini çekince dönüm noktasına geldi ve bu noktada başından beri destek verdiği müsteşarı Bener Cordan’ı feda etmek durumunda kaldı. Bu kan değişiminde DSP Genel Başkan Yardımcısı Rahşan Ecevit’in etkili olduğu da o dönem dile getirilmişti. Başörtüsü meselesinde başından beri DSP içindeki şahinler grubundan olan Bakan’ın 2 Mayıs 1999 tarihinde Meclis tutanaklarına geçen ifadeleri şöyleydi; ‘Birisi sarıkla gelirse, bırakacak mısınız? İçtüzükte yazılıdır...’, ‘Mayoyla gelebilir mi mayoyla?’, ‘Teamüle aykırı... Teamüle aykırı...’, ‘Sayın Başkan, teamüllere aykırı bu durum.
         <br/>
         <br/>
         Okulun huzurunu bozuyorlar...
         <br/>
         <br/>
         Bakan Bostancıoğlu, SP Ankara Milletvekili Zeki Çelik’in yazılı soru önergesine verdiği cevapta, şunların altını çizmişti; “Bu kurumlarda görev yapanların da yürürlükteki mevzuata uygun davranmaları zorunludur. Eğitim kurumlarında, öğrencilerin en temel hakkı olan eğitim hakkını, mevzuata uygun olarak sorunsuzca kullanmalarına engel hiçbir uygulama söz konusu değildir. Türbanlı olarak üniversiteye gelmek, üniversitenin huzur ve sükunetini bozan, siyasi ve ideolojik bir eylem ve yüksek öğretim kurumlarından çıkartılmayı gerektiren bir fiil olarak kabul edilmektedir”.
         <br/>
         <br/>
         Bostancıoğlu’nun yaptığı son değerlendirmeler de bu yönde oldu yine. Bakan, imam hatip liselerindeki kız öğrencilerle ilgili uygulamalar başgösterdikten sonra yaptığı açıklamada ‘Başörtüsünün en iyi evlerde örtülebileceğini’ ifade etmişti.
         <br/>
         <br/>
         Sekiz yıllık, satanizm, toplanan paralar...
         <br/>
         <br/>
         Bostancıoğlu’nun değerlendirmeleri böyleydi. İyi ama Milli Eğitim Bakanlığı’ndaki öteki sorunlar ne oluyordu. 28 Şubat sürecinden sonra başlayan ve biraz da imam hatip liselerinin  önemini kaybetmesini hedefleyen 8 yıllık zorunlu eğitim sistemi hangi aşamada? Ve bir başka soru; yıllardır bu proje kapsamında toplanan yüklü miktarda paralar nerelere harcandı? Bunların da ötesinde son yıllarda öğrenciler arasında başgösteren intiharlar dizisi ile ilgili olarak MEB ne yapıyor? Satanizm vb. Akımlar karşısında Bakanlığın aldığı herhangi bir önlem var mıydı? Bu sorunun somut bir uzantısı da yine İstanbul’da ortaya çıktı. İstanbul Milli Eğitim Müdürlüğü, Beyoğlu civarındaki okulların müdürleriyle bir toplantı yaptı ve toplantıda, son dönemlerde gündeme gelen gençlik intiharları ve satanizm konusu değerlendirildi. Alman, Avusturya, Saint Pulcherie, Saint Benoit, İtalyan Lisesi ve Galatasaray başta olmak üzere öteki bazı okullardaki idareciler, öğrencilerin özellikle cuma günleri saat 15.00’ten sonra soluğu Beyoğlu sokaklarında aldığına dikkat çektiler. Gece açılması gereken pek çok barın, kapılarını öğrencilere gündüz saatlerinde açtığını söyleyen okul yöneticileri, sivil emniyet görevlilerinin bu gibi yerleri denetlemesini istediler. Veliler çaresiz, öğrenciler kontrolden çıkmış durumda ve bunların da ötesinde Milli Eğitim Bakanlığı’nın tüm bu gelişmeler karşısında tavrı yeterince tatmin edici bulunmuyor...
         <br/>
         <br/>
         Bostancıoğlu’na soruşturma önergesi
         <br/>
         <br/>
         Siyasi partiler de konuyu farklı açılardan gündeme taşıdılar. Kız öğrencilerin, okul bahçelerinde ellerinde kelepçelerle görüntülenmesinden sonra bazı parti liderleri açıklama gereği duydular. Başbakan Yardımcısı ve ANAP lideri Mesut Yılmaz ‘Türkiye Avrupa Birliği’ne girerse okul bahçelerinde bu tür görüntüler yaşanmaz’ diye görüşlerini ifade etti. MHP lideri ve Başbakan Yardımcısı Devlet Bahçeli’nin de bu uygulamalardan rahatsız olduğu ve bu rahatsızlığı yakın çevresine ifade ettiği biliniyor. Nitekim partinin etkili isimlerinden Meclis İdare Amiri Ahmet Çakar ‘bu zülmün hemen bitmesi gerektiğini’ yüksek sesle dile getirdi. TBMM Meclis Başkanvekili MHP’li Murat Sökmenoğlu da, Meclis Genel Kurulu’nda oturum yönetirken açıklama gereği hissetti ve duyduğu rahatsızlığı bildirdi.  DYP’nin etkili isimlerinden İstanbul Milletvekili Celal Adan da, başörtülü kız öğrencilere bu uygulamanın sorumlusunun İçişleri Bakanı Rüştü Kazım Yücelen olduğunu iddia etti. Bu alanda belki en somut adım AK Parti’den geldi. AK Parti, Bakan Bostancıoğlu için soruşturma önergesi verdi. AK Parti, türban eyleminde öğrencilerin kelepçelenerek karakola götürülmeleriyle ilgili olarak Milli Eğitim Bakanı Metin Bostancıoğlu hakkında soruşturma önergesi verdiğini kamuoyuna bildirdi. Partinin Meclis Grup Başkanvekili Ali Şahin partisinin bu kararını açıklarken “Bakan’a eşyalarını toplamasını tavsiye ediyorum” ifadelerini kullandı.
         <br/>
         <br/>
         Son not...
         <br/>
         <br/>
         Ağırlıklı olarak İstanbul’daki imam hatip liselerinde öğrenim gören kız öğrencilerle ilgili başörtüsü sorunu devam ederken, bu okulların idarecileriyle ilgili ilginç bir durum yaşanıyor. Bu hükümet döneminde atanan İHL müdürlerine herhangi bir işlem yapılmazken, eskiden atanan, görevden alınan ve mahkeme kararıyla yeniden müdürlüğe getirilen idareciler şu anda bu olaylar vesile kılınarak açığa alındılar.
         <br/>
         <br/>
         Kız öğrencilere de imam hatip liselerinin kapısını açan Danıştay 11. Dairesi’nin 1976-4374 nolu kararı şöyle:
         <br/>
         <br/>
         Türk Milleti adına;
         <br/>
         <br/>
         Hüküm veren Danıştay Onbirinci Dairesi. Gereği düşünüldü; Dava ilkokulu bitirmiş olan kızının İmam Hatip Okuluna kaydolunması isteğinin, bu okullara kız öğrenci alınmayacağı gerekçesiyle reddine ilişkin işlemin dayanağı olan İmam Hatip Okulları İdare Yönetmeliğinin 117. Ve ilgili maddelerinin iptali isteğinden ibarettir.
         <br/>
         <br/>
         1739 Sayılı Milli Eğitim Temel Kanununun 32. Maddesinde İmam Hatip Liselerinin, İmamlık, Hatiplik, Kuran Kursu öğreticiliği gibi dini hizmetlerin yerine getirilmesiyle görevli olan elemanları yetiştirmek üzere açıldığı, 4. Maddesinde eğitim kurumlarının dil ırk cinsiyet ve din ayrımı gözetilmeksizin herkese açık bulunduğu, aynı kanunun sekizinci maddesinde ise eğitimde kadın erkek herkese fırsat ve imkan eşitliğinin sağlanacağı hükme bağlanmış bulunmaktadır.
         <br/>
         <br/>
         Nitekim sözü edilen maddelere paralel olarak çıkarılmış olan lise ve ortaokullar yönetmeliğinde kız erkek ayrımı yapılmaksızın öğrencilerin ortaokullara ve liselere kaydedilmeleri mümkün olduğu halde İmam Hatip Okulları İdare Yönetmeliğinin 117. Maddesindeki bu okullara kaydolunmak için ‘erkek olmak’ şartının hangi mevzuat hükmüne dayanılarak konulduğu yolundaki 1.4.1975 tarihli ara kararımıza dayalı idarenin verdiği 13.5.1975 tarih ve 1975-500.16/812 sayılı cevabi yazıda 9. Milli Eğitim Şurası kararı ve bu okullardaki öğretimin niteliği gözönünde bulundurularak Talim Terbiye Kurulunca alınan 26 Ağustos 1974 tarihli karar uyarınca bu öğrencilerin bu okullara alınmadıkları belirtilmiş ve yönetmeliğin sözü edilen 117. Maddesi hükmünün hangi mevzuat hükmüne dayanılarak düzenlendiği belirtilmemiş olması sebebiyle sözü edilen maddenin belirli bir mevzuat hükmüne dayanmadığı anlaşılmaktadır.
         <br/>
         <br/>
         Öte yandan bu okulların niteliği gözönünde bulundurulmak suretiyle mezun olan kız öğrencilerin ne gibi görevlerde çalışabilecekleri yolundaki 1.4.1975 tarihli ara kararınıza ise Diyanet İşleri Başkanlığının verdiği 8.5.1975 tarihli ve 5/730 sayılı cevabı yazı da, Din İşleri Yüksek Kurulu’nun 2.5.1975 tarih ve 1-3/75-896 sayılı kararında İslam Dinine göre kadınların, kendi aralarında kadın cemaatine imamlık yapabilecekleri, İmam Hatiplik görevine tayin edilemeyecekleri, İmam Hatip Lisesi mezunu kızların, İmam Hatiplik dışında, vaizlik, Kuran Kursu öğreticiliği gibi dini görevlere atanabilecekleri belirtilmiş olup, bu okullardan mezun olan kız öğrencilerin belirli de olsa bazı dini görevlere atanmasının mümkün olduğunun anlaşılması sebebiyle sözü edilen maddedeki bu okullara kaydolunmak için ‘erkek olmak şarttır’ hükmünün kanuni ve hukuki hiçbir dayanağı bulunmamaktadır...”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 15 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11908), [web.archive.org (arşiv bağlantısı)](http://web.archive.org/web/20050228022650/http://www.aksiyon.com.tr:80/yazdir.php?id=11908)
