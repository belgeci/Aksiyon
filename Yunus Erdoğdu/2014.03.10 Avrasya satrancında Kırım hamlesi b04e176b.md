# Avrasya satrancında Kırım hamlesi

*Yunus Erdoğdu 2014.03.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ukrayna’da yaklaşık yüz kişinin hayatını kaybettiği, Batı yanlılarının yönetimi ele geçirdiği olayların ardından Rusya, Kırım’da karşı bir hamle yaptı. AB ve ABD’nin sert tepki gösterdiği sürecin sonucu merakla bekleniyor.
  </font>
 </div>
 <div id="newsText">
  <font class="detail-text">
   <p>
    Ukrayna’nın başkenti Kiev’de üç ay önce Avrupa Birliği (AB) yanlılarının başlattığı eylemler şubat sonunda başarıya ulaşmış ve iktidar el değiştirmişti. Bu hadiseye Rusya ‘darbe’, Batı ise ‘devrim’ dedi. Neticede ülkedeki AB sevdalılarının 2015’teki cumhurbaşkanlığı seçimlerine kadar sabredemeyişi küresel bir krizi tetiklemiş oldu.
   </p>
   <p>
    Yaklaşık yüz kişinin hayatını kaybettiği gösterilerde muhalifler cumhurbaşkanlığı, meclis başkanlığı ve başbakanlık dâhil olmak üzere bütün kilit makamları hızlı bir şekilde ele geçirmişti. Eski Ukrayna Başbakanı Yuliya Timoşenko serbest bırakılmış, eski Ukrayna Cumhurbaşkanı Viktor Yanukoviç ise ülkesini terk etmek zorunda kalmıştı.
   </p>
   <p>
    <img alt="" height="291" src="http://web.archive.org/web/20140926140246im_/http://medya.aksiyon.com.tr/aksiyon/2014/03/10/kapak-selahattin---yunus-(4).jpg"/>
   </p>
   <p>
    Rusya Devlet Başkanı Vladimir Putin’in Soçi’deki 2014 Kış Olimpiyatları meşguliyetini fırsat bilen AB ve Amerika Birleşik Devletleri (ABD), Ukrayna’da istediğini almanın keyfini sürüyordu. Halk ise devrim ateşiyle bir günde 13 şehirde Lenin heykelini devirmişti. Sokaklarda Lenin heykeli devirme furyası devam ederken, zafer sarhoşluğundaki iktidar ise en son yapması gerekeni, Rusçanın resmiyetini kaldıran ‘dil reformunu’ onaylamıştı parlamentoda. Ülkede Rusça konuşan halkı endişeye sevk edecek fitil ateşlenmişti.
   </p>
   <p>
    Rusya’ya duyarlı insanlar, ‘İlk icraatları buysa…’ diyerek Lenin çevresinde yeninden kenetlenmeye başladı. Hükümet tam Kırım Özerk Cumhuriyeti’ne el atmıştı ki Rusya müdahil oldu. 28 Şubat sabahı Rus zırhlıları Simferopol’ün (Akmescit) girişine dayandı. Yerel halkın da desteğiyle Kırım’daki bütün stratejik noktalarda Rus bayrağı dalgalanıverdi. Ülkede roller bir anda değişti. Dün eli silahlı Batı yanlıları Kiev’de devlet kurumlarını basıp Rusya endişelerini dile getirirken, şimdi aynı hadiseler Kırım’da başlıyor, AB ve ABD endişe ediyordu. Rusya meseleyi kendince tereyağından kıl çeker gibi halletti. Böylece filmin bütün başrol oyuncuları sahneye tam manasıyla çıkmış oldu.
   </p>
   <p>
    <strong>
     Kim bu eli silahlılar?
    </strong>
   </p>
   <p>
    Başta AB ve ABD olmak üzere diplomatik görüşmeler başladı. Kırım’daki eli silahlı kişileri kimse sahiplenmiyordu. Moskova, Kırım’da askerî üslerin dışında Rus askerinin bulunmadığını, iddiaların provokasyon olduğunu söylüyordu. Fiiliyatta ise pasaportları, kimlikleri alınmış, rütbe ve nişanları sökülmüş yüzü maskeli gençler Kırım’ı işgal etmişti. Anne ve babasının bile orada olduğundan bihaber bu askerlere verilen talimat ise esir düşseler dahi kim olduklarını söylememeleriydi.
   </p>
   <p>
    Şu an ülkede devrimle birlikte bir meşruiyet tartışması devam ediyor. Ukrayna’nın yeni iktidarı, Kırım Parlamentosu’nun aldığı kararları geçerli saymıyor. Kırım ise yeni iktidarı yasal saymayarak cumhurbaşkanı olarak Yanukoviç’i tanıdığını belirtiyor. Putin ise Ukrayna’da yaşananların anayasaya aykırı olduğunu ifade etmiş, silah zoruyla yönetimi gasp etme niteliğindeki hadiseyi gayrimeşru bulmuştu. Yeni iktidarı tanımayan Putin, meşru başkanın Viktor Yanukoviç olduğunu öne sürüyor. Ülkedeki vaziyeti fırsat bilen Putin, Ukraynalıların güvenliğini korumak için gerekli adımları atacağını ifade ediyor.
   </p>
   <p>
    Benzer endişeleri farklı şekilde dile getiren AB ve ABD de Ukrayna’nın toprak bütünlüğünün korunması için gerekli tedbirleri alacaklarını ifade ediyor. Obama, Kırım’da alınan referandum kararının ülke anayasasına ve uluslararası hukuka aykırı olduğunu söylüyor. İstisnasız bütün taraflar, muhatabının haksız olduğunu iddia ediyor.
   </p>
   <p>
    1994’te Rusya, ABD ve İngiltere, toprak bütünlüğünü koruyacakları vaadiyle Ukrayna’nın elindeki bütün nükleer silahları almıştı. Ukrayna, 20 yıl sonra güvenliğinin kefillerinden Rusya tarafından silahlı bir tehditle karşı karşıya kaldı. Bu nedenle AB ve ABD doğrudan inisiyatif alma durumunda kalıyor. Kırım’da büyük devletlerin hesaplaşmasında arada kalan Tatarlar ise endişeli. Bu da Türkiye’nin hadiselere kayıtsız kalmasını engelliyor. Bütün bu gelişmeler, sadece Avrupa’yı değil, dünyayı saracak bir savaşın çıkması ihtimalini ortaya çıkartıyor.
   </p>
   <p>
    28 Şubat’ta Kırım’da yaşananlar, Rus-ya’nın, Ukrayna’nın toprak bütünlüğüne müdahalesi olarak yorumlanıyor. Pratikte olanlar ise Kırım’ın işgalinden başka bir şey değil. Rusya’nın Kırım’daki tutumu, blöf ve tahrikin ötesine geçti. Ukrayna ordusunu kışlaya sıkıştırdı. Silah depolarını ele geçirdi. Köprüler, yollar, limanlar, havalimanları bütün stratejik noktalar tutuldu. Ayrıca Rusya yanlıları ülkenin güneyi ve doğusunda bölünme algısını oluşturmak için Odesa, Harkiv, Donetsk, Lugansk ve diğer doğu şehirlerinde çeşitli protestolar düzenliyor.
   </p>
   <p>
    Rusya’nın öncelikli hedefi, Ukrayna’yı kendi jeopolitik etki alanında tutmak. Diğer bir hedefi ise ülkede kargaşa ortamı oluşturup tanımadığı Ukrayna hükümetini zor duruma düşürmek.
   </p>
   <p>
    En baştan beri NATO ile sınır olmaya karşı çıkan Rusya, aynı etnik kökten ve mezhepten olan Ukrayna’nın kontrolünden çıkmasını kabul edemiyor. Bu hadisenin Bağımsız Devletler Topluluğu’na üye Türk dilli halklar ve Müslüman grupları da cesaretlendirmesinden endişe ediyor. Bu ise büyük Rusya hayallerinin başlamadan bitmesi demek.
   </p>
   <p>
    ABD Başkanı Obama, Kırım’daki askerî hareketlilik sonrasında Kongre’den Ukray-na’ya yardımda bulunulmasını istedi. ABD Kongresi, bu talebi geri çevirmedi, 1 milyar dolarlık krediyi onayladı. Ukrayna bu parayı en başta 25 Mayıs’taki erken cumhurbaşkanlığı seçimlerinin güvenli bir şekilde gerçekleşmesi için harcayacak.
   </p>
   <p>
    Birbirlerini anlıyorlar mı?
   </p>
   <p>
    Rusya ile askerî ve ticarî görüşmelerin askıya alındığını daha önceden duyuran ABD, diğer taraftan Rusya’yı vize kısıtlaması ve ekonomik yaptırımlarla tehdit ediyor. Bazı Rus vatandaşlarının bireysel hesaplarını dondurup şirketlerine karşı yasal yaptırımlarda da bulunacak olan ABD, haziranda Rusya’nın ev sahipliği yapacağı G-8 zirvesini boykot etmeyi de planlıyor. Rusya ise Batı’nın bu söylemlerinin bir müddet sonra Suriye’deki gibi unutulmasını umuyor.
   </p>
   <p>
    Sorunun gitgide derinleşmesinde en önemli faktör, tarafların birbirleriyle görüşmesine rağmen çıkarları gereği anlaşamamaları. Bu çerçevede Alman Şansölyesi Angela Merkel ile Obama’nın uzlaştığı konulardan biri, Putin’i ikna etmenin zorluğu. Putin de aynı şekilde karşı tarafın kendilerini anlamadığını dile getiriyor. Ukrayna’daki son gelişmeleri içeren iki telefon görüşmesinde Obama ile Putin 2,5 saat konuştu. Bütün çabalara rağmen krizin kilit noktasındaki Putin’in endişelerinin giderilemediği görülüyor. Obama, Rusya’nın uluslararası hukuka aykırı davrandığını ve bu eyleminin cezasız kalmayacağını dile getiriyor.
   </p>
   <p>
    Bütün meşruiyet tartışmalarına rağmen Kırım’da 16 Mart’ta referanduma gidilecek. Referandumda Rusça, Ukraynaca ve Tatarca olarak halka “Kırım’ın Rusya Federasyonu’na katılmasını destekliyor musunuz?” sorusu yöneltilecek. Kırım sakinleri bundan sonra Ukrayna ile mi yoksa Rusya ile mi yola devam edeceklerini kararlaştıracak. Sandıktan Rusya çıkarsa Ukrayna ile Kırım arasında nasıl bir ilişki varsa, referandum sonrasında da Rusya Federasyonu ile de benzer bir ilişki kurulacak. Kırım, Rusya’nın bir parçası olacak.
   </p>
   <p>
    Kırım referandumda Rusya’ya bağlanırsa, Ruslar hayalini kurdukları Kırım’a, sabırsız muhaliflerin attığı yanlış adımlarla beklediklerinden daha önce ulaşmış olur. Ukrayna ise yüzünü Avrupa Birliği ve NATO’ya döner. Genişlemek isteyen Avrupa Birliği üye olarak görmek istediği Ukrayna’yı çok hızlı bir şekilde üyeliğe kabul eder.
   </p>
   <p>
    En kötü senaryo ise Kiev, referandum kararını yasal olmadığı gerekçesiyle kabul etmez, Batı’nın desteğiyle Rusya’ya savaş ilan edebilir. Ukrayna’da eğitim almış eli silah tutan bir milyona yakın gönüllü, Rusya’yı Batı cephesinde zor durumda bırakabilir ve Rusya doğusundaki askerleri de savaşa dâhil edebilir. Bu durumda ise Çin, Rusya sahasındaki doğalgaz ve petrol kaynakları için harekete geçebilir. Bu derece büyük bir savaş ihtimali oldukça düşük. Çünkü kimse Avrupa sınırında bir savaş istemiyor. Ayrıca savaş demek Rus doğalgazına ihtiyaç duyan başta Almanya olmak üzere Avrupa ekonomisinin çökmesi demek.
   </p>
   <p>
    Görülen o ki Ukrayna’daki kırılganlık ve gerginlik, 16 Mart’ta Kırım’ın statüsünü belirleyeceği referandum ve 25 Mayıs’ta cumhurbaşkanlığı seçimi bitimine kadar devam edecek. Sürecin kanlı mı yoksa kansız mı olacağını Rusya’nın tavrının yanı sıra faili meçhul provokasyonlar belirleyecek. Sadece Kırım’da silahların gölgesinde gezen halklar değil, bütün dünya endişeyle sürecin bitmesini bekleyecek.
   </p>
   <hr/>
   <p>
    <img alt="" height="291" src="http://web.archive.org/web/20140926140246im_/http://medya.aksiyon.com.tr/aksiyon/2014/03/10/kapak-selahattin---yunus-(3).jpg"/>
   </p>
   <h3>
    <span>
     Kibar işgal, postmodern emperyalizm
    </span>
   </h3>
   <p>
    <em>
     <strong>
      Rusya, Ukrayna’daki siyasi karışıklığı bahane ederek stratejik Kırım Özerk Cumhuriyeti’ni elini kolunu sallaya sallaya işgal etti Alelacele referandum kararının alındığı Kırım’daki Tatarlar ve Ukraynalılar endişeli.
     </strong>
    </em>
   </p>
   <p>
    <strong>
     SELAHATTİN SEVİ / Kırım
    </strong>
   </p>
   <p>
    Kırım Parlamentosu’nun Rusya’ya bağlanma kararı alması üzerine bir anda her yer üniformalı milislerle doldu başkent Akmescit’te. Ukrayna’ya bağlı Kırım Özerk Cumhuriyeti’nde Rus askerlerinin işgaline zemin hazırlayan sivil kıyafetli paramiliter gruplar parlamento ve Lenin Meydanı’nda ellerinde kamçılarla devriye gezmeye başladı. Rusya’ya bağlanma kararı alan ve alınmış kararı 16 Mart’ta referanduma sunan yeni yönetime destek için etrafa korku saldılar. Parlamento önünde uzun süre işgali kınadığını ve Rusya’ya bağlanmak istemediğini söyleyen Rus asıllı Denis Leodinaviç önce uyarıldı, “Ben de Rus kökenliyim. Benim yaptığım Kırım’ı savunmak. Yıllardır birlikte olduğumuz Ukrayna’nın parçası olmak istiyoruz.” demesi üzerine de güç kullanılarak meydandan uzaklaştırıldı ve bir daha geri dönmemesi konusunda tehdit edildi.
   </p>
   <p>
    <img alt="" height="386" src="http://web.archive.org/web/20140926140246im_/http://medya.aksiyon.com.tr/aksiyon/2014/03/10/kapak-selahattin---yunus-(1).jpg"/>
   </p>
   <p>
    Aslında 6 Şubat akşamı Kırım’ın başkenti Akmescit’te yaşanan olağanüstü olayların ayak sesleri, bir hafta önceden Bahçesaray’dan Sivastopol’e ülkenin her yerinden duyulmaya başlamıştı. “28 Şubat 2014 tarihi itibarıyla saat 11.00 civarlarında 2 no.lu askerî bölgenin kontrol girişine (Saki şehrinin askerî havaalanı girişi) doğru plakası olmayan ve Kamaz diye adlandırılan kamyonla 17 kişiden oluşan otomat ve füze fırlatıcılarıyla silahlanmış bir grup gelmiştir. Gelenler hiçbir ayırt edici özellik taşımamaktadır.” cümleleriyle başlıyor Rus askerlerinin Kırım’ı basmasıyla ilgili tutanak. Ukrayna’nın Kırım yarımadasındaki en büyük üslerinden olan, hava ve deniz kuvvetlerinin yoğunlukta olduğu Novofedorivka A1100 askerî bölgesinin komutanı Yarbay İgor Vadimiroviç Bedzay imzasıyla her seferinde kayıt altına alınıyor Rus askerlerinin yıldırma ve taciz turları. Emir subayıyla birlikte kışla kapısına gelen ve ağlamaklı bir ses tonuyla “Çok direndik, çok sabrettik. Silahlı Rus askerlerine silahla karşılık vermedik fakat birliklerimizi de teslim etmedik.” diyor gururla! “Bizden silahlarımızı teslim etmemizi, Rus komutanların emrine girmemizi talep ettiler.” diyerek kendilerine yedi defa gözdağı verildiğini anlatıyor. Onları silah kullanmaları hâlinde uçak ve helikopterleri kaldırıp bombalamakla tehdit ettiğini belirten Yarbay Bedzay, “Burada Ukrayna’nın ve Kırım’ın birliği için bulunuyoruz.” diyor. Sonunda birliğin cesur ve kararlı tutumu, şehir halkının etraflarında canlı kalkan oluşturmasıyla askerî üssü teslim etmemişler. Üstelik Rus askerleri bazen baskının dozunu artırıp askerî havaalanı pistini bile bloke etmişler. “3 Mart 2014 tarihinde saat 11.00 civarında yukarıda zikredilmiş kişilerce dolu yük arabası Mihaylovka köyü yönünden Saki Havaalanı’na girerek uçuş pistini bloke etmiştir.” cümlelerinin yer aldığı tutanakta da bu durum Ukrayna Anayasası’nın 341. maddesine göre kriminal suç ve ihlal olarak tanımlanıp kayda geçiriliyor.
   </p>
   <p>
    Kırım’ı Rusya’ya bağlayan ve bu amaçla referanduma götüren olaylar sürecinde Novofedorivka Askerî Üssü’ne yapılan bu baskınlar, şubatın son gününden itibaren bütün kışlalara yapıldı. Ağır silahlarla donanan, üzerlerinde hiçbir rütbe, bayrak ve işaret bulunmayan Rus özel timleri, Kırım’daki bütün kışlalara ‘Teslim olun!’ çağrısı yaptı. Teslim olanlar oldu. Olmayanların etrafında ise gece gündüz taciz devriyeleri gezdi. Sivastopol Limanı’na giriş ve çıkışlar Ukrayna donanmasına kapatıldı. Onlarla eş güdümlü olarak hareket eden paramiliter milisler, bütün kamu binalarından Ukrayna bayraklarını indirip yerlerine Rus bayrakları astı. Böylece daha önce örneği görülmeyen bir işgalin ilk adımları atıldı. Sovyetler Birliği’nin dağılmasından sonra özerk cumhuriyet olarak Ukrayna’ya bağlanan Kırım, Rusya’nın postmodern emperyal arzularının ve Rusya Devlet Başkanı Vladimir Putin’in güç gösterisi olarak kibar bir işgale sahne oldu.
   </p>
   <p>
    Kırım halkı ise şaşkındı. Yarımadada yaşayan üç büyük halktan Ukrayna kökenliler ne yapacaklarını bilemedi. Rus kökenlilerin bazıları ise işgali destekliyordu. Rus kökenlilerin çoğunlukta olduğu Karadeniz kıyısındaki Sivastopol şehrinden 8 yaşındaki oğluyla Prevalne Askerî Üssü’ne canlı canlı işgal görmek için gelen ve soyadını vermek istemeyen Clara, “Savaş olmaz. Ne Rus askerleri ne de Ukrayna askerlerinin savaşmak gibi bir niyeti yok. Ama Kırım Rusya’ya bağlansın.” diyordu mesela. Prevalne’de bulunan askerlerin komutanı Sergey Storozhenko ise “Bütün askerlerimle birlikte burayı ve ülkemi korumak için yemin ettik. Kiev’den emir gelmeden çekilmeyiz ve teslim olmayız. Gerekirse çatışmayı göze aldık.” diyerek yöre halkına direniş çağrısı yapıyordu kışla önünde aynı günün akşamında.
   </p>
   <p>
    Kırım Özerk Cumhuriyeti’nin başkenti Akmescit yakınlarındaki Prevalne Askerî Üssü’ndeki kuşatmada kiliseler de işgal edildi. Mahsur kalan askerlere destek için kışlada ayin yapmak isteyen Ukrayna Kiev Ortodoks Kilisesi Patrikhanesi’ne bağlı Piskopos Feodor ve beraberindeki papazlar milislerce içeri alınmadı. Paramiliter güçlerden bir kişi ise yanında bulunan İncil’den pasajlar okuyarak kışladaki kilisenin sadece Ukraynalıların kilisesi değil, herkesin kilisesi olduğunu bağıra çağıra deklare etti.
   </p>
   <p>
    Bu kadife işgal sürecinde Rusya’ya bağlanma kararına ve referanduma en büyük tepkiyi ise Kırım Tatarları veriyor kuşkusuz. 1944’te komünist diktatör Stalin’in emriyle yurtları Kırım’dan Orta Asya ve Sibirya’ya sürgün edilen Tatar Türkleri tercihlerini Ukrayna yönetiminden yana yapıyor. Yeni acılar yaşamamak için provokasyona karşı 24 saat nöbetteler. Kendi mahallelerini savunuyorlar. Gruplar hâlinde Yeşilada Mahallesi’nde olduğu gibi yaşadıkları semtlerde gece nöbeti tutuyorlar. 6 yaşında Stalin zulmünü sürgün olarak yaşayan 76 yaşındaki İzzet İzzettin, “Bu sefer gitmek, vatanı terk etmek yok.” diyor. İzzettin gibi 9 yaşında Orta Asya’ya anne, babası ve 6 kardeşiyle sürülen Muhtar Abdülvahid, göç yolunda ayakta kalan tek kardeş. “Rusların gelmesi eski kötü hatıralarımızı canlandırıyor.” diyerek korkusunun kaynağını açıklıyor.
   </p>
   <p>
    <img alt="" height="291" src="http://web.archive.org/web/20140926140246im_/http://medya.aksiyon.com.tr/aksiyon/2014/03/10/kapak-selahattin---yunus-(6).jpg"/>
   </p>
   <p>
    300 bin nüfusu ile yarımadanın yüzde 14’ünü oluşturan Kırım Tatarları, dünyadan yardım eli uzanmasını bekliyor.
    <strong>
     Kırım Tatar Millî Meclisi Başkanı Rıfat Çubarov
    </strong>
    , “Rusya sebepsiz yere burayı işgal etti. Şimdi dünyaya kendi yaptıklarını anlatmak için bir sebep bulmaya çalışıyorlar. Kırım Tatar halkı provokasyona gelmeyecek.” diyor. Ankara’nın da güçlü bir mesaj vermesi gerektiğini belirten Çubarov, en büyük temennilerinin ise sınırların değişmemesi olduğunu ifade ediyor. Aksi durumda bölgesel bir savaş çıkabileceği uyarısında bulunuyor.
   </p>
   <p>
    Kırım Tatar Millî Meclisi üyesi ve uluslararası ilişkiler uzmanı Abdururahman Egiz ise Kırım’da Rusya’nın müdahalesini gerektirecek bir sebep olmadığını söylüyor: “Havaalanından şehir merkezi ve köylere kadar her yerde Rusça var. Rusya bütün Kırım’ın eğitim ve kültür dili. Ukrayna dili ikinci dil olarak okutuluyor ve ders saatleri daha az. Ukrayna kökenliler bile Rusça konuşuyor. Parlamentodan gazetelere kadar Rusçanın hâkimiyeti her yerde. Kırım’da Ruslar dâhil herkes barış içinde yaşıyor. Rusya’ya bağlanma kararına anlam veremiyorum.”
   </p>
   <p>
    Kırımlıların çekincelerinden biri de Rus-ya’nın Kuzey Kafkasya’dan buraya ‘İslami’ görünümlü terör gruplarını bulaştırması. Sakin ve aşırılıklardan uzak bir İslami hayat yaşayan Kırım Tatarları, El Kaide benzeri radikal grupların yarımadaya gelmesinden endişe ediyor.
   </p>
   <p>
    <strong>
     Ankara neden sessiz?
    </strong>
   </p>
   <p>
    Kırım Haber Ajansı (QHA) kurucusu ve genel koordinatörü İsmet Yüksel ise Rusya’ya bağlanma kararının aceleyle verildiği görüşünde. “Gerçek anlamda bir referanduma ve sonuçlarına inansaydı böyle davranmazdı parlamento.” diyor. Kırım’da Tatarların çıkardığı üç önemli gazeteden biri olan Avdet Gazetesi başmuharriri Şevket Qaybulla, dünyadan tam bir destek görememekten şikâyetçi. Kırım Tatar Millî Meclisi üyesi Mustafa Mauş da aynı fikirde. Barış zamanında Türkiye’den çok fazla gelenin olduğunu söyleyen Mauş, “Şimdi Kırım Tatarları sıkıntıda. Ne geleni var ne gideni, ne arayanı var ne soranı. Türkiye’den bir el uzatanı görmüyoruz.” diyor. Kırım Millî Kurultayı üyesi Osman Topal da Ankara’nın sesinin gür çıkmamasını anlayamayanlardan.
   </p>
   <p>
    Kırım Özerk Cumhuriyeti Parlamen-tosu’nun Rusya’ya bağlanma kararının ardından Kırım Tatar Millî Meclisi Başkanı Refat Çubarov’un tepkisi ise daha da sert. Yapılan emrivakileri Kırım halklarına karşı hürmetsizlik olarak nitelendiriyor ve üç kelimeyle özetliyor: “Provokatif, kanunsuz ve akılsızca!” Çubarov ayrıca, Birleşmiş Milletler askerlerinin gelmesini bekliyor. Kırım Tatar Millî Meclis Başkan Yardımcısı Nariman Dzhelal (Neriman Celal) ise “Onlar normal bir referandumda kazanamayacaklarını anladıkları için baskın referandum kararı aldılar. Tatarlar ve Ukraynalıların çoğu boykot edeceği için referandumun sonuçları da meşru olmayacak. Ayrıca uluslararası gözlemciler bulunmayacağı gibi bir başka ülkenin ordusu ülkemizde. Silahların gölgesinde bir referandum olacak bu.” diyerek referandum sonuçlarının kabul edilemeyeceğini ifade ediyor.
   </p>
   <p>
    Kırım Parlamentosu’nun referandumun içeriğini değiştirerek erken bir tarihe alması, halk üzerinde de şok etkisi oluşturdu. Kırım Tatarlarından 23 yaşındaki Abdurrahman Mustafa’nın ailesi Stalin’in sürgün ettiği Türklerden. 11 yıl önce Özbekistan’dan geri dönmüşler. “Önceden vatanı yoktu Kırım Tatarlarının. Şimdi Kırım’ı vatan, Ukrayna’yı devletimiz olarak bildik. Büyük bir faydasını görmesek de Ukrayna bizim meşru devletimiz. Rusya’ya bağlanmak istemiyoruz.” diyor. Ukrayna kökenli Kristina Yana ise “Tercihimiz Ukrayna.” diyor. Referandumda oy kullanıp kullanmama konusunda karar vermediğini söylüyor. Rus kökenli Kırımlılardan Georgi ve İrina Primus ise Rusya’ya bağlanma düşüncesinde. Gerekçelerini açıklarken de anne ve babalarının Rusya topraklarında doğmasının birinci sebep, ekonomik iyileşme beklentisinin ise ikinci sebep olduğunu söylüyorlar. Endişeli olan Kırım Tatarları için ise “Korkmalarına gerek yok. Rusya onlara da çok iyi şekilde bakar, haklarını verir.” diyorlar.
   </p>
   <p>
    Ukrayna Türkiye Kırım İşadamları Derneği (UTKİD) Başkanı Ekrem Çağlayan ise Kırım için daha kara bir tablo çiziyor. “2013 yılında 80 milyon dolarlık bir ticaret hacmi vardı Ukrayna ile. Fakat Kiev’de olayların başlamasıyla azaldı. Kırım ekonomisi şu anda sıfırlanmış durumda.” diyor. Kırım ekonomisinin gurbetçi olarak yurtdışında olan kişilerin sıcak para getirmesiyle döndüğünü belirten Çağlayan, Kırım’ın yeteri kadar güvenli olmadığı için yeni paranın da gelmeyeceği endişesi taşıyor. Kırım’dan en fazla seferin Türkiye’ye olduğunu, Türk Hava Yolları’nın haftada karşılıklı 9, Atlas Jet’in ise 6 sefer yaptığını belirten Ekrem Çağlayan, Kırım’ın statü değişikliğiyle Rusya’ya bağlanması ihtimalinden endişe duyuyor: “Gelecekte ne olacağını bilmiyoruz. 40 dönüm arazi üzerine plastik ambalaj fabrikası kuruyorum. Devam edebilir miyim, bilmiyorum.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-38034-avrasya-satrancinda-kirim-hamlesi.html), [web.archive.org (arşiv bağlantısı)](http://web.archive.org/web/20140926140246/http://aksiyon.com.tr/aksiyon/haber-38034-avrasya-satrancinda-kirim-hamlesi.html)
