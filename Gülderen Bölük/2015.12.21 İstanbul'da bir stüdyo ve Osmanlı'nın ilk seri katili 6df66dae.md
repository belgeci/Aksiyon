# İstanbul'da bir stüdyo ve Osmanlı'nın ilk seri katili

*Gülderen Bölük 2015.12.21*

<div class="pNewsDetailMainContent ctx_content" itemprop="articleBody">
 <p>
  Galata Canavarı olarak bilinen Bıçakçı Petri’nin tek fotoğrafını o çekmişti. Theodore Vafiadis, geçen yüzyılda stüdyolar açıyor, fotoğraf dersleri veriyor, dış çekime gidiyordu. Hatta gazetelerde yazının yanında fotoğraf olması için çabalıyordu.
 </p>
 <p>
  Osmanlı döneminde, İstanbul zabıtasını yıllarca peşinden koşturan bebek yüzlü katil ‘Bıçakçı Petri’  kurbanlarını genellikle aynı yöntemle öldürürdü; bıçağı tek hamlede, hiç şaşmadan kalbe saplayarak.  Yaz kış asla çorap giymeyen Petri, devamlı sivri burunlu ve yüksek topuklu tulumbacı şıpıdığıyla gezer ve cinayeti işledikten sonra şıpıdığını olay yerinde bırakarak yalın ayak kaçardı. Olay yerinde bulunan şıpıdıklar âdeta onun imzası gibiydi. Galata Canavarı olarak da anılan Petri için zabıta kütüğüne, vücut yapısının ve yüz çizgilerinin kusursuz derecedeki güzelliği ayrıca not düşülmüştü. Sesinin de iyi olduğu ve köçekleri kıskandıracak kadar iyi dans ettiği aktarılan bilgiler arasındadır.
 </p>
 <p>
  Zabıta kayıtları, 15 kişinin canına kıymış olan Petri’nin, hayalî bir kişi olmadığını ispatlasa da onu asıl ete kemiğe büründüren bir fotoğraftır. Osmanlı dönemi fotoğrafçılarından Theodore Vafiadis, Petri’yi Kavas Nikola ile birlikte resmetmiştir. Fotoğraf ilk adli delillerden biri sayılır. Çünkü Petri, 9. cinayeti olan Kargılı Raif isimli zaptiyeyi öldürdükten hemen sonra çektirmiştir bu fotoğrafı. Şıpıdıklarını olay yerinde bıraktığı için ayakları çıplaktır ve zabıta önceki cinayetlerin Petri tarafından işlendiğine bu fotoğraf sayesinde emin olur. Zaten Petri de fotoğrafı önüne gelen herkese gösterdiği için iki yıl sonra Nikola’yı öldürür.
 </p>
 <p>
  Bu fotoğraf, sadece Petri için değil, Vafiadis’in tarihçesi için de önemlidir. Çünkü bu caniyle fotoğrafçıyı yan yana getiren tesadüf, fotoğraf tarihimiz için önemli bir figür olan Theodore Vafiadis ile ilgili sınırlı bilgilerimize de katkı yapmaktadır.
 </p>
 <p>
  Theodore Vafiadis’i ilk olarak 1893 yılına ait ticaret yıllığında görürüz ama daha eski tarihlerde faaliyet gösterdiği çeşitli gazete ve dergilerde çıkmış haber ve ilanlardan anlaşılır. Nitekim Bıçakçı Petri’yle ilgili bilgiler de bizi, Vafiadis’in faaliyet gösterdiği yıllar konusunda daha gerilere götürür.
 </p>
 <p>
  Vafiadis’in kendi adıyla işlettiği stüdyoya dair, Servet-i Fünun Dergisi’nin 1897 yılında yayımlanan bazı sayılarındaki ilanlarda; müşterilerinden gördüğü rağbet sayesinde bir kat daha hoş ve çekici hâle getirdiği stüdyosunu, Avrupa’dan getirttiği yeni icat ve son sistem alet ve edevatla donatarak tekrar düzenlediğini yazar. Ayrıca belde halkının arzularını yerine getirdiklerini, yedi seneden beri çektikleri on bin kişinin fotoğraflarında görülen nefaset, nezaket ve çekiciliğin, harcadıkları emekte ne kadar başarılı olduklarının bir delili olduğunu belirtir.
 </p>
 <p>
  Bu ilana dayanarak stüdyonun 1890 yılında açıldığını söylemek gerekir. Oysa Bıçakçı Petri’nin hikâyesini bize aktaran Reşat Ekrem Koçu, fotoğrafın 1879 yılında çekildiğini yazar. Bu konuda çok şüpheye düşemiyoruz çünkü Petri 1880 yılında öldürülür. Yani fotoğrafın çekildiği yıl konusunda yanılma payımız en fazla bir yıl olabilir. O hâlde Vafiadis ilanda neden daha geç bir tarihe işaret etti? Bunu şimdilik bilemesek de, Petri örneğinde olduğu gibi ortaya çıkacak yeni bilgi ve belgeler, bilgilerimizin zamanla biraz daha netleşmesini sağlayacaktır.
 </p>
 <p>
  Vafiadis’in stüdyosundan günümüze ulaşan fotoğraflarda ve ticaret yıllıklarında adres olarak Sirkeci Garı yakınında, 1 numaralı yer belirtilmektedir. Vafiadis, Miladi 22 Eylül 1902 yılına ait Hanımlara Mahsus Gazete’ye verdiği ilanda ise kendini herkesin tanıdığı fotoğraf hocası olarak takdim ettikten sonra, ilk adrese ilave olarak Bahçekapı’da şekerci Hacı Bekir Efendi’nin sırasında 8 numarada Kron adlı mağazayı da açtığını belirtir. Bu bilgiye devamla ilanda Amerika, İngiltere ve Fransa’dan getirdiği son sistem fotoğraf makineleri, her nevi makine, envaiçeşit kalem ve mektupluk kâğıt, gözlük ve saat, kordon ve bilezik ve daha pek çok şeyi sattığını belirterek, fiyatların uygunluğundan söz eder. Birçok fotoğrafçının ilanında olduğu gibi, o da isteyene ücretsiz olarak fotoğraf dersi vereceğini belirtir.
 </p>
 <p>
  Vafiadis’i fotoğraf tarihimizde değerli kılan bir diğer husus da asitli indirgeme yöntemiyle yapılan ototipik klişeleri basın hayatımıza kazandırmasıdır. Basınımızın erken dönemlerinde oldukça sorun teşkil eden bu konuda, Servet-i Fünun Dergisi’nin sahibi Ahmet İhsan’ın arzu ve çabaları, Vafiadis’in uygulamayı başardığı bu yöntem sayesinde gerçekleşir. Çünkü o vakte kadar dışarıda yaptırılan klişeler hem çok uzun zamanda gelmekteydi hem de pahalıya çıkmaktaydı. Bu yüzden sıcak haberlerin ve güncel konuların yayımlanması imkânı da yoktu. Dolayısıyla Vafiadis’in 1894 yılında başardığı bu yöntem, basın hayatında bir ivme oluşturur. Nitekim stüdyonun, Servet-i Fünun Dergisi’nde sıkça görülen ilanlarında ototipi, fototipi ve çinkografi gibi yöntemlerle hizmet verdiği bilgisi de yer alır.
 </p>
 <p>
  Theodore Vafiadis’in öngörülü ve yeniliklere açık bir kişiliğe sahip olduğunu söyleyebiliriz.  Çünkü o, ülkemize sinemayı getirmek için ilk başvuranlardan biridir aynı zamanda. Sinemanın büyük bir iş alanı olduğunu ve gelecek vadettiğini görerek 3 Ekim 1895 ve 17 Şubat 1896 tarihlerinde Auguste ve Louis Lumiére kardeşlere mektup yazarak, sinematograf adı verilen bu yeni icat makinelerden ister. Ancak Lumiére Kardeşler ellerinde sadece bir makine olmasından dolayı, bu isteği yerine getiremezler.
 </p>
 <p>
  Vafiadis sinematograf getiremese de yerinde duracak gibi değildir. Onun Resimli Gazete’de yayımlanan bir fotoğrafı, Kahire’nin genel bir görüntüsünü bize aktarmaktadır. 1896 yılına tarihlenen bu fotoğraf Vafiadis’in sadece stüdyo çalışmalarıyla sınırlı kalmadığını, dış çekimler de yaptığını gösterir.
 </p>
 <p>
  Günümüz müzayedelerinde, bu sanatçının stüdyosunda çekilmiş fotoğraflara rastlamak mümkün.  Bıçakçı Petri’yi Nikola ile yan yana gösteren portre ise, Sabiha Bozcalı tarafından birebir resmedilmiş ve İstanbul Ansiklopedisi’ne aktarılarak bize kadar ulaştırılmıştır.
 </p>
 <p>
  Vafiadis, fotoğrafını çekerken Petri’nin kim olduğunu biliyor muydu, elbette bunu öğrenme imkânımız yok. Ama Osmanlı’nın ilk seri cinayet işleyen katili ‘Galata Canavarı’ ile fotoğraf sanatının nadide bir şahsiyetini bir araya getiren bu kare, bize kendi tarihimiz hakkında çok şey anlatıyor; bu aşikâr.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/istanbulda-bir-studyo-ve-osmanlinin-ilk-seri-katili_553346), [web.archive.org (arşiv bağlantısı)](http://web.archive.org/web/20160120222330/http://www.aksiyon.com.tr/dosyalar/istanbulda-bir-studyo-ve-osmanlinin-ilk-seri-katili_553346)
