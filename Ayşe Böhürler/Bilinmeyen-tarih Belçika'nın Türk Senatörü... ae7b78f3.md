# Belçika'nın Türk Senatörü...

*Ayşe Böhürler Bilinmeyen-tarih*

<div>
 <font>
  <img border="0" height="1" src="/web/20041027032917im_/http://aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041027032917im_/http://www.aksiyon.com.tr/resim/442/54.jpg" vspace="5"/>
  </p>
 </font>
 <font class="content">
  İşçi bir babanın kızı olan Fatma Pehlivan, 43 bin tercihli oyla Belçika’da ikinci kez senatör seçildi. Pehlivan’la yaptığımız görüşme sırasında şahit olduklarımız bizi çok şaşırttı. Belçika; altı parlamentosu, iki resmi dili, kralı, senatosu, farklı dilleri konuşan halkları ve Avrupa Birliğinin merkezi olma özelliği ile küçük ama Avrupa’nın en çok dikkat çeken ülkelerinin başında geliyor.
 </font>
 <p>
  <font class="content">
   Avrupa’nın ve NATO’nun başkentine Türk göçünün 40. yıl kutlamaları devam ederken 18 Mayıs’ta yapılan seçimlerin Türk yıldızı Fatma Pehlivan oldu. Babalarının misafir işçi olarak geldiği bir ülkede parlamentoya 2. kez senatör olarak seçilen Fatma Pehlivan’ın hikayesi gerçek bir başarı öyküsü.
   <br/>
   <br/>
   Belçika Senatosunun ilk Türk senatörü Meryem Kaçar’dı. 1999 yılında Yeşiller Partisi’nden senatör seçilen Kaçar’ın ardından, 2001 yılında Sosyalist Parti’den Fatma Pehlivan senatoya girdi. İki Türk senatörün gösterdiği başarılar nedeniyle 18 Mayıs 2003’te yapılan seçimlerde farklı partiler 24 Türk’ü aday olarak gösterdi. Ancak bu adaylar arasında seçilmeyi başaran tek Türk Fatma Pehlivan oldu. 43 bin tercihli oy alarak ikinci kez seçilmeyi başaran Pehlivan’ın aldığı tercihli oyların çokluğu partisinin yanısıra kendi kişisel başarısını da ortaya koyuyor.
   <br/>
   <br/>
   Fatma Pehlivan, Belçika’da yaşayan diğer Türkler’den farklı olarak Makedonyalı. Babası İdris Pehlivan soyadındaki gibi gerçek bir pehlivan. 1957’de Makedonya’dan İstanbul’a, 1965’de de babasının öğüdüne uyarak Belçika’ya turist olarak gelmiş. Bir yıl sonra 5 çocuğu ile ailesini Belçika’ya getirttiğinde Genth’de sadece 10 Türk ailesi yaşıyormuş.
   <br/>
   <br/>
   Yüreği hâlâ pehlivanlık yaptığı günlerde kalan İdris Pehlivan, bir işçi olarak kızının senatör olmasından büyük memnuniyet duyuyor. Kızının başarısını anlatırken düzenli bir aile hayatının yanısıra, hırslı ve inatçı kişiliğinin de özellikle altını çiziyor. “Ben bir işçi emeklisiyim ve kızım senatör. Bu insanı çok gururlandırıyor” diyen İdris Pehlivan para vererek onu Belçika’ya gönderen babasını rahmetle anıyor. İdris Pehlivan’ın senatör seçildikten sonra kızından tek isteği Türkiye’ye gittiğinde dedesinin mezarını ziyaret etmesi olmuş.
   <br/>
   <br/>
   8 yaşında Belçika’ya gelen Fatma Pehlivan Flamanların gittiği okula, tek Türk öğrenci olarak başlamış. Şimdi ise aynı okuldaki bütün öğrencilerin Türk olduğunu söylüyor. Kısa zamanda Flamancayı öğrenen Fatma Pehlivan Belçikalı çocuklarla büyümüş. Sınıflarını hep dereceye girerek geçmiş. Üniversiteye gitmek istemiş ancak babasının abisini tercih etmesi üzerine, teknik liseyi ardından da öğretmen yüksek okulunu birincilikle bitirmiş. Okuldaki başarıları nedeniyle daha öğrenciyken Genth belediyesinde öğretmen olarak çalışmaya başlamış. Yumuşak kişliği ile aileyi hep dengede tutan kişi olan Zehra Pehlivan kızının hep çok çalıştığını söylüyor.
   <br/>
   <br/>
   Pehlivan, ilk siyasi eylemini de yine bu yıllarda gerçekleştirmiş. Irkçı saldırı nedeniyle intihar eden Türk genci için düzenlediği eylemde ilk siyasi konuşmasını da yapmış. Belçika’da ilk kadınlar derneğini yine orada kurmuş.
   <br/>
   <br/>
   Fatma Pehlivan eşi Kani Yavaş ile öğretmenlik yaptığı günlerde karşılaşmış. Türkiye’de yaşayan Kani Yavaş’ın Belçika’ya gelmesi de, evliliği de zor şartlarda gerçekleşmiş. Aile bireylerinin ifadesine göre burada gene Fatma Pehlivan’ın inatçı kişiliği rol oynuyor. Hem ailesine hem de Belçika’ya eşini kabul ettirmek için büyük mücadele veren Fatma’nın senatörlüğe giden hayat hikâyesi ve siyaset yapma kararı bugünlerde başlıyor. Kani Yavaş, evliliğinin ilk günlerinden itibaren eşinin çok başarılı olacağına inandığını söylüyor. Fatma Pehlivan, eşinin soyadının aksine yerinde duramayan birisi. Kani Yavaş eşini “Ben onun kadar enerjik değilim, o çok çalışkan ve hırslıdır” diye anlatıyor. Fatma Pehlivan buna mecbur olduklarını söyleyerek itiraz ediyor. “Belçika’da başarmak için iki katı daha fazla çalışmak zorundayız”.
   <br/>
   <br/>
   Fatma Pehlivan’ın kızı Meltem ekonomi okuyor, oğlu Mahir ise henüz lisede. O çalışırken çocuklarla hep eşi Kani Yavaş ilgilenmiş. Genth belediyesinde gençlerle ilgili merkezde görev yapan Kani Yavaş ev işleri ve çocukların işlerini yapmayı eşinin siyasi çalışmalarına verdiği en büyük destek olarak yorumluyor.
   <br/>
   <br/>
   Fatma Pehlivan’ın ailesi ile yakından tanışınca onun başarı hikayesinde eşi ve çocuklarının fedakarlıklarının büyük payı olduğunu fark ediyoruz. Kimi zaman gece 11’lere kadar süren mesaisine ailesi artık alışmış durumda.
   <br/>
   <br/>
   Senato’da ilk gün...
   <br/>
   <br/>
   Belçika Parlamentosunda milletvekilleri ve senatörler için kullanılan bölümler halılarının renginden ayrılıyor. Kırmızı halıların olduğu koridorlarda, Belçika tarihinin yaşatıldığı salonlarda sürdürüyoruz Fatma Pehlivan ile söyleşimizi. Batı Avrupa tarihinin görkemli tablolarını altında bir Türk senatörün varlığı gerçekten gurur veriyor. Fatma Pehlivan senatodaki ilk gününde, yemin ederken dizlerinin titrediğini, düşmemek için büyük gayret sarf ettiğini anlatıyor. “O anda aklımda olan tek şey vardı. O da annem—babam, çünkü onlar onlarca yıl önce Belçika’ya gelmişlerdi, şimdi ise ben burada senatör olmuştum” derken hâlâ o günlerin heyecanını taşıyor.
   <br/>
   <br/>
   Fatma Pehlivan, parlamento içindeki diğer parlamenterlerin kendilerine eşit seviyede davrandığını, bir problem yaşamadığını ancak koyu sağ parti mensuplarından zaman zaman negatif tavırlar gördüklerini söylüyor.
   <br/>
   <br/>
   Avrupalı Türk...
   <br/>
   <br/>
   Fatma Pehlivan ile sohbetimiz kimi zaman parlamentonun tarihi ile barışık dokusunda, kimi zaman da Brüksel’in sokaklarında, görkemli tarihi binaların arasında devam etti. Çok kültürlülüğün, çok renkliliğin demokrasi kuralları içinde harmanlandığı bir başkentte, Avrupa’nın başkentinde burada yaşayan Türkler’i konuştuk.
   <br/>
   <br/>
   Belçika’da Türklerin yaşadığı sorunların başında eğitim problemleri geliyor. Türkler’in çocuklarını yabancıların tercih ettiği belediye okullarına göndermesi, buradaki eğitimin yetersizliği ve gettolaşma burada yaşayan Türkler’in eğitim karnelerini zayıflatıyor. Türk kızlarının erkeklere göre eğitim ve diğer alanlarda daha başarılı olduğu Belçika’da pek çok Türk genci üniversite eğitimini düşünmezken buna fırsat bulanlar da dil yetersizliği nedeniyle okullarını yarım bırakmak durumunda kalıyor. Üniversite mezunu Türkler’in Belçika nüfusu içindeki oranı yüzde 2, eğitim sorunlarına bağlı olarak ortaya çıkan işsizlik oranı ise yüzde 35—40. Pehlivan’a göre bu tablodan şimdiye kadar burada yaşayan Türkler’e geçici düşüncesiyle yatırım yapmayan Belçika hükümeti de sorumlu. Özellikle işverenlerin ayırımcılık yaptığını söyleyen “görünüşü, saçının rengi, dini bile iş başvurularında ayırımcılık nedeni olabiliyor” diyen Pehlivan parlamentodaki mücadelesini “ırkçılık ve ayırımcılık ile ilgili maddeleri ortadan kaldırmak ve Türkler’in artık sadece işçi sınıfı olmadığını, eşit vatandaşlar olduğunu anlatmak” olarak özetliyor. Sosyalist Parti’den aday olurken de partisiyle bu konuda yapılacak çalışmalara destek verme sözü almış.
   <br/>
   <br/>
   Fatma Pehlivan’ın gündeme getirdiği ve partisinin desteklediği bir yasa önerisi ile işverenlerin yabancılara eşit davranmasını sağlamak amacıyla kota uygulaması düşünülüyor.
   <br/>
   <br/>
   Bir öğretmen olarak Fatma Pehlivan burada yaşayan Türk kadınları ile yaptığı bir toplantıda en çok eğitim sorununa değiniyor. Ve annelere çocukları sadece okulun eğitmediğini, çocuklarının eğitimleri ile yakından ilgilenmeleri gerektiğini sıkı sıkı tavsiye ediyor.
   <br/>
   <br/>
   “İki tarafın da birbirlerine karşı önyargıları var. Türkler onlara gavur diyor, onlar ise bir Türk suç işlediği zaman tüm topluma mal ediyorlar” diyen Pehlivan iki toplumun da zihinlerindeki imajın silinmesi gerektiğine inanıyor. “Birbirimize düşman olarak değil, yurttaş sorumluluğu içinde davranmalıyız”.
   <br/>
   <br/>
   Söyleşinin ilerleyen dakikalarında Türk senatöre kendisini daha çok nereye ait hissettiğini soruyoruz. “Biz iki kültürlü insanlarız, burada Avrupalı Türkler olarak bulunuyoruz, sokaklarda Belçikalı çocuklarla birlikte büyüdük,iki kültürün, iki dilin içinde yetiştik, Belçikalılar arasında da Türkler arasında da kendimi yabancı hissetmiyorum”.
   <br/>
   <br/>
   Toplumun sesini parlamentoya taşıma amacıyla politika yapan Pehlivan vaktinin bir bölümünü halkın arasında geçiriyor. Onların sorunlarını bire bir dinliyor, çözüm bulmaya çalışıyor. Sorunların kaynağını çoğu zaman bilgisizliğin oluşturduğu Türk toplumunda, bazen sırf bu nedenle çok basit meseleler bile yıllarca çözümlenmeden bekliyor. Bu tespiti Fatma Pehlivan ile birlikte Türk pazarında dolaşırken yakından gözlemliyoruz. Pazarda bir Türk senatörü gören Türkler hemen sorunlarını anlatmaya başlıyor. Bire bir kendisine ulaşmayanlar ise sürekli açık olan telefonlardan rahatça senatöre ulaşabiliyorlar.
   <br/>
   <br/>
   Belçika’da yaşayan Türkler’in sorunlarından Avrupa’nın sorunlarına geldiğimizde ise hiçbir şeyin göründüğü gibi olmadığını fark ediyoruz. Doğu Bloku ülkelerinin birliğe dahil olması, birlik içindeki ülkeler arasında varolan ekonomik eşitsizliği daha da artırmış. Üyeler arasındaki dengesizlik, Avrupa yasalarının üyelere eşit olarak uygulanmaması, ülkeler arasındaki fikir ayrılıkları, güçlü Avrupa ülkelerinde yaşayan halkın göçmenleri istememesi Pehlivan’a göre Avrupa Birliği’nin sorunlarının başında geliyor. Konu Türkiye—Avrupa Birliği ilişkilerine geldiğinde ise Pehlivan Kıbrıs meselesini Türkiye’nin mutlaka çözmesi gerektiğini söylüyor. Bir de Avrupa içinde yeterli lobi çalışmalarında bulunmadığının özelikle altını çiziyor.
   <br/>
   <br/>
   Partisinin politikalarında sadece ekonomik olarak güçlü Avrupa değil adaletli Avrupa’yı hedeflediklerini söyleyen Pehlivan, Irak savaşında da Avrupa Birliği’nin yara aldığına inanıyor.
   <br/>
   <br/>
   Belçika’da yanımızda bir senatörle dolaştık. Ancak hiçbir yerde özel imtiyazları olmadığını gördük. Ne etraflarına doluşan insanlar ne de özel bir koruma ve ilgi. Onlar da diğer senatörler hatta bakanlar gibi senatoya kimi zaman kendi arabaları, kimi zaman bisikletlerle gidiyorlar. Uzun mesafelerde ise treni tercih ediyorlar. Tek imtiyazları ise trenlerde birinci peronda oturma hakları. Sıradan insanlardan farksız yaşantıları, sadelikleri, mütevazı kişilikleri ile Belçika’da senatörler bizi çok şaşırtı. Yapılan siyasi dedikodular da... Kulislerde konuşulan yolsuzlukların miktarı ise gerçekten komikti. En çok konuşulan yolsuzluk kırtasiye ile ilgiliydi ve rakam bin 200 Euro civarındaydı. Olay ortaya çıkınca partisinin bir mensubu tarafından yapıldığı için bölgenin belediye başkanı istifa etmişti. Kulaklarımıza inanamadık.
   <br/>
   <br/>
   Fatma Pehlivan, Avrupalı Türk parlamenter olarak ikinci kez Belçika Senatosunda. Hedefleri çok büyük, çalışma azmi ve hırsı da... Onun senatörlüğü burada yaşayan yabancıların ezilmişliğini azaltan bir unsur. “Bizden biri bu seviyeye ulaşıyor” anlayışı ile siyasal güven getiren bir unsur. Fatma Pehlivan, parlamentonun tek Türk senatörü olarak orada yaşayan tüm Türkler adına bir kez daha “Biz artık buradayız, eşitiz ve söz sahibiyiz” diyor.
   <br/>
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=2613), [web.archive.org (arşiv bağlantısı)](http://web.archive.org/web/20041027032917/http://aksiyon.com.tr:80/detay.php?id=2613)
