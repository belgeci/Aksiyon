# GÖKYÜZÜNE DAVET

*Muhammet Öztürk 2001.07.14*

<div>
 <p class="spot">
  Geçen hafta 'gökyüzüne davetliydik'; bulutların, rüzgârın ve tabii havacıların ülkesine. Gökyüzüne giden yolun dağ yamaçlarından geçtiğini de ilk defa bu davette öğrendim. Yamaçlardan gökyüzüne açılan pencerelerle tanıştım ve o pencerelerden uçup gökyüzüne uzanan yolda ilerleyemesem de rüzgâra meydan okuyup bulutlarla arkadaşlık edenleri izledim heyecanla. Gözlerim vizörde, ağzım açık
 </p>
 <p class="metin">
 </p>
 <img border="0" src="/web/20020325032144im_/http://www.aksiyon.com.tr/2001/345/resimler/gok.jpg"/>
 <p class="metin">
  Rüzgar ne derse o!
 </p>
 <p class="metin">
  Boğaziçi Üniversitesi tarafından düzenlenen Havacılık Festivali'nin pazartesi günü başlayıp çarşamba gününe kadar süren ilk etabının ardından ikinci etabı olan 'Yamaç Paraşütü Yarışması'nı izlemek üzere Bolu Abant'tayız. Perşembe sabahı açılışın gerçekleştirileceği ve basın mensuplarına 'Tandem' çift kişilik uçuşların yaptırılacağı 700 metre yükseklikteki yamaca çıkıyoruz. Vali, belediye başkanı ve devlet erkanı yamaçta yerlerini almış, yarış görevlileri gerekli incelemeleri yapıyorlar. Giymiş olduğumuz polarların içine sızan ve bizi titreten, sert rüzgârlı havanın yarışmayı engellediğini öğreniyoruz ve ilk gün yarışmaları iptal ediliyor. Buralarda "Rüzgârın sözü geçer" diyor bir yarışmacı ve ardından devam ediyor; "Rüzgâr ne derse o!".
 </p>
 <p class="metin">
  Grup tepeden ovaya iniyor ve burada festival kampını kuruyor. Bir yandan kavurucu güneş, diğer yandan esen sert rüzgâr cildimizi yakıyor, dudaklarımız çatlıyor. Festivale katılanların görüntüsü karnaval havası veriyor ovaya. Almanya, Belçika, İspanya, Makedonya, Portekiz, Romanya, Rusya ve Yugoslavya'dan gelen çoğu öğrenci 27 yabancı yamaç paraşütü pilotu ve Türkiye' den başta Boğaziçi Üniversitesi olmak üzere Ortadoğu Teknik, İstanbul, Bilkent, Süleyman Demirel, Ege, Dokuz Eylül, İstanbul Teknik üniversitelerinden gelen toplam 77 pilotun kaynaşmaları ve kurdukları dostluklar dünya barışı adına sporun ne kadar önemli bir rolü olduğunu gösteriyor. Akşam yemeğini geçimini tavuk üretiminden sağlayan ve tavukçuluk denince akla gelen ilk yer olan Mudurnu İlçesi'nde Mudurnu Restaurant'ta yiyoruz. Kriz nedeniyle tavukçuluğun bitme noktasına geldiği ve birçok tavuk fabrikasının kapandığı Mudurnu'ya gelen yarışmacılar ilçeye hareket getiriyor. Bolu Valisi Mehmet Ali Türker ve Bolu Belediye Başkanı Yüksel Ceylan bu festivalin bölgelerinin tanıtımına ve bölge ekonomisinin canlanmasına katkı sağlayacağını düşündüklerinden olsa gerek festivale en büyük desteği verenlerin başında geliyorlar.
 </p>
 <p class="metin">
  'Windows close/Pencere kapalı"
 </p>
 <p class="metin">
  Cuma sabahı yarışmaların yapılacağı 700 m'lik tepedeyiz. Tepenin hakimi ve gökyüzüne açılan pencerenin kilidini elinde tutan rüzgâr yarışmacıların hırslarını kamçılarcasına, uçmaya yine izin vermiyor. "Windows close" yani pencere kapalı diyor görevliler yarışma tekrar erteleniyor.
 </p>
 <p class="metin">
  'Windows open/Pencere açık'
 </p>
 <p class="metin">
  Artık herkesin sabrı azalmış ve herhalde bu gidişle hiç yarışamayacağız havası egemen olmaya başlamışken cumartesi sabahı 700 m'lik tepede esen güney rüzgârı festivalin imdadına yetişiyor ve yarışmacılar buldukları bu ganimeti kaybetmemek için derhal hazırlıklara başlıyorlar. O kadar hızlılar ki yarım saat içinde tepeden 54 yarışmacı açılan pencereden, gökyüzüne doğru 'take of' çıkış yapıyor ve uçuşa geçiyorlar. Pilotların kuşlara inat gökyüzünde süzülerek uçmalarını sağlayan bu sporun temelleri, 1940'larda Wright kardeşler tarafından atılırken, ilk olarak Fransa ve İsviçre Alplerindeki bir grup pilotun yelken kanat pilotlarına özenerek dik yamaçlardan koşarak kalkış yapmaya başlamasıyla yamaç paraşütçülüğü giderek yaygınlaşmaya başlar. Gökyüzünde süzülmenin sporu olan yamaç paraşütü, sporcuların 'termik' dedikleri havanın ısınmasıyla yerde oluşan hava akımlarıyla gökyüzünde yükselmenin ve bulutlarda yüzmenin adı. Yarışmacılar kendilerini rüzgârın kollarına bırakıp gökyüzünde bulutlarla dans ederlerken, yarışma iki kriterden oluşuyor; havada kalış süresi ve hedefe iniş. Yamaç paraşütü sporu zevkli ve heyecanlı olduğu kadar güvenlik önlemlerini almadığınızda bir o kadar tehlikeli bir spor. 700 m'lik yamaçtan açılan pencereden havalanan pilotlar gökyüzüne doğru hızla yükselirken bulutlara ulaşıyorlar. Portekizli pilot Paulo Reis 3200 m'ye kadar yükseliyor ve saniyede eksi 20 ile (yaklaşık 70 km hızla) bir süre aşağı süzülerek damarlarındaki kanı zorluyor.
 </p>
 <p class="metin">
  Dönüş hazırlıkları yaparken yarışmaları izlemeye gelen ve yamaç paraşütü sporu yapan bir grup 60 metrelik tepeden tandem uçuşu yapıyorlar. Ancak pilot bacak kolonlarını bağlamadan uçuş yaptığından dolayı havalandıktan kısa bir süre sonra yaklaşık 10 metre yükseklikten yere düşüyor. Bu da bu sporda güvenliğin niye had safhada olması gerektiğini gösteriyor bizlere. Neyse ki bu kazayı pilot hafif yaralı olarak atlatırken birlikte uçtuğu bayan arkadaşı yara almadan kurtuluyor.
 </p>
 <p class="metin">
  Akşam dönüş için yapılan hazırlıklardan sonra Abant Turban Oteli'nde yapılacak ödül ve kapanış törenine gidiyoruz. Aslında festivale katılan pilotlar ve diğer katılımcılar için en büyük ödül, kurulan yeni dostluklar ve arkadaşlıklar olsa da yarışmada başarı gösterenlere ve emeği geçenlere, festivale katkıda bulunanlara ödülleri veriliyor. Bayanlar üst kategoride Sibel Yıldız, erkekler üst kategoride Paulo Reis ve Türk üniversiteleri arasındaki Takımlar kategorisinde Boğaziçi Ünüversitesi birincilikleri paylaşıyorlar.
 </p>
 <p class="metin">
  Ödül töreninin ardından 'tak paraşütü sırtına haydi herkes yurduna' sloganıyla çoğunluğu öğrenci olan yarışmacılar ve katılımcılar birbirleriyle vedalaşarak ve bir dahaki festivalde buluşma sözleri vererek ayrılıyorlar. Uykuya gömülen otobüsün sessizliğinde ay ışığının aydınlattığı yamaçlara bakarken artık daha farklı görünüyorlar gözüme. Çünkü biliyorum ki onlar sadece bir yamaç değil aynı zamanda gökyüzüne açılan pencereler. Ve içimde uçamamanın ukdesiyle dönüyorum İstanbul'a en kısa sürede uçabilmek umuduyla.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/345/gezi/1.htm), [web.archive.org (arşiv bağlantısı)](http://web.archive.org/web/20020325032144/http://www.aksiyon.com.tr:80/2001/345/gezi/1.htm)
