# Meclis’te kelimelerle VALS...

*Cevdet Gengörü - Sezai Kalaycı 2001.03.10*

<div>
 <img border="0" src="/web/20020111225839im_/http://www.aksiyon.com.tr/2001/327/resimler/Vals.jpg"/>
 <p class="spot">
  Bin küsûr maddelik Medeni Kanun Tasarısı Meclis Adalet  Komisyonu'nda görüşülüyor. Görüşmeler sırasında yaşananlar tam  bir tiyatroyu andırıyor... Özellikle kelimeler üzerindeki tartışmalar,  tam bir kelimeler valsi niteliğindeydi...
 </p>
 <p class="metin">
 </p>
 <p class="metin">
  Medeni kanun tasarısının 10. maddesinde yer alan 'ergin' kelimesi tartışma yaratan kavramlardan biriydi. Bu kavram yürürlükteki yasada 'reşit olma' ile ifade ediliyordu. Buna itiraz eden Ilıcak'ın bir itirazı da 'şart' kelimesi yerine 'koşul' kelimesinin kullanılmasıydı. Ilıcak bunu, 'ideolojik tavır' olarak niteliyordu. Bu kadarla kalmıyordu elbet. Anayasada 'şart' kelimesi varken, neden 'koşul' kelimesi kullanılmıştı. Üstelik adalet bakanı sık sık, 'Anayasa dili' kullanmaktan bahsediyordu.
 </p>
 <p class="metin">
  Bakan Türk, Ilıcak'a verdiği cevapta iki gerekçe öne sürüyordu: Birincisi, Türkçe'de bir sadeleşme sözkonusu idi ve buna kendileri de uymuşlardı. İkincisi, 1926 yılında İsviçre'den kopya çekilen yasa tasarısında yer alan kavramları yeni nesil artık anlamıyordu.
 </p>
 <p class="metin">
  Aynı maddede 'fiil ehliyeti' yerine 'medeni hakları kullanma' ibaresinin kullanılmasına itiraz Erzurum Milletvekili Fahrettin Kukaracı'dan geldi. Kukaracı, aynı ibarenin başka yerlerde kullanıldığını söylüyor ve bu değişikliğin nedenini anlamadığını vurguluyordu.
 </p>
 <p class="metin">
  Tasarının 13. maddesi hem hararetli, hem esprili, hem de bol 'itham'lar arasında geçti. Maddede, 'temyiz kudreti yerine', 'ayırt etme gücü'nün kullanılmasına FP milletvekilleri itiraz ettiler. Aksaray Milletvekili Ramazan Toprak, sözkonusu düzenleme ile terim anlamının ortadan kaldırıldığını, sözlük anlamının konduğunu söyleyerek, "Tıpta pek çok Latince kavram var; oldu olacak Türkçeleştirme adı altında onlar için de bir şeyler uyduralım, kendi dilimize kazandırdığımızı iddia edelim" diyordu. Benzeri bir itiraz da Ilıcak'tan geldi. Kelimelerde ırkçılık yapıldığını savunan Nazlı hanım, bu ironiyi esprili bir örnekle anlattı: "Biliyorsunuz, hakime yargıç dediler; yargıç kelimesi yerleşti, hakim kelimesini de yargıç kelimesi öldürmedi; fakat bir kelime çeşitli deyimlerle zenginleşir. Mesela denize nazır, denize hakim bir evde oturuyorum. Dolayısıyla, hakim kelimesi birtakım deyimlerle zenginleşmiştir. Biz o zaman espri olarak şunu söylüyorduk; siz yargıcı buldunuz, ama hadi bakalım, denize yargıç bir evde oturun.' Bakana göre ise bu, üzerinde elli yıl çalışılmış bir tasarı idi. Tasarının bir eksiği yoktu çünkü İsviçreliler uzun yıllar bu tasarı üzerinde çalışmışlardı ve biz de bunu aynen kopya ediyorduk.
 </p>
 <p class="metin">
  Tasarruf mu ehliyet mi?
 </p>
 <p class="metin">
  'Medeni hakları kullanmak' tabiri, yeni tasarının 14. maddesinde 'fiil ehliyeti' olarak değiştirilmiş. İtiraz yine Ilıcak'tan geldi. Yeni tabirin halk arasında bilinmediğini savundu. Ilıcak'a Türk ve Prof. Turgut Akıntürk cevap verdiler. Türk, cevabında, 'Hak ehliyeti, fiil ehliyeti, bu hukuk literatüründe öğretide yapılan bir ayrımdır, burada da buna paralel olarak bir ayrım yapılmıştır. Haklardan yararlanma, hakları kullanma, o da söylenebilir; ama bu ayrım, benimsenmiş bir ayrımdır" derken, Akıntürk, "Fiil ehliyeti, medeni hakları kullanma ehliyeti demek değildir. Haksız fiil işlemek, hakkı kullanmak mıdır? Bir kimseyi öldürmek, bir kimseye hakaret etmek medeni hakları kullanmak mıdır; değildir, ama fiil ehliyetinin içindedir. Fiil ehliyetinde; hukuki işlem ehliyeti, haksız fiil ehliyeti, tasarruf ehliyeti vs vardır. Onun için fiil ehliyeti hepsini kapsıyor" diyordu.
 </p>
 <p class="metin">
  15. madde de 'arı Türkçe' gazabına uğrayan maddelerden. 'Tasarruf' yerine 'fiil ehliyeti' kullanılmış. Eylem, hareket, iş, edim manalarına gelen 'fiil'in, tasarruf kelimesini karşılamayacağı gerekçesiyle Fahrettin Kukaracı itiraz etti. Kukaracı'nın bir itirazı da aynı kelimenin farklı yerlerde farklı anlamlarda kullanılmasıydı. 'Tasarruf, 50. maddede, işlem anlamında kullanılmış. Şimdi değiştirirken bir yerde işlem, bir yerde fiil, bir başka yerde bir başka anlam yüklüyoruz.'
 </p>
 <p class="metin">
  Madde 18: 'sıhri hısımlık' yerine 'kayın hısımlık' kullanılmış. Ramazan Toprak, itiraz ediyor: "Hukuktaki sıhri hısımlık dediğimiz tabirle kimlerin kastedildiği, belli iki taraf yani eşlerden ikisinin dışındaki taraflar baldız olur, görümce olur, kayınpeder olur, kayınvalide olur vs. Bu kan hısımları, iki tarafın kan hısımları birbirleri arasında hısım oluşturuyor. Şimdi kayın hısımlığı ile zannediyorum burada kast edilen kayınbiraderdir. Kayın, ilk okuyan kayınbirader kelimesini hatırlıyor." Nazlı Ilıcak ise hadiseyi, "Görümcenize kayın diyemezsiniz Türkçe'de, çok tuhaf olur" sözleriyle değerlendirdi.
 </p>
 <p class="metin">
  En çok Ilıcak...
 </p>
 <p class="metin">
  Bir başka itiraz noktası da 165. maddedeydi. 'Olanak' kelimesine Erdoğan Sezgin, Nazlı Ilıcak itiraz ettiler. Sezgin'in, olanak ile imkan arasındaki farkın ne olduğu sorusuna Adalet Bakanı Hikmet Sami Türk şu cevabı verdi: "İmkan bulunmadığı' denebilirdi. Olanak, imkan sözcüğü yerine kullanılmıştır. Nazlı Ilıcak ise, 'imkan' kelimesinin kasıtlı olarak saf dışı bırakıldığını söyledi ve iki kelimenin de birlikte kullanılmasını istedi. Adalet Bakanı'na göre bu iki kelimenin bir arada kullanılması söz konusu olamazdı, zira böyle bir şey tutarsızlık anlamına gelirdi. Ilıcak, bakana katılmıyordu, ikisinin de kullanılmasında ısrarlıydı. Çünkü Ilacak'a göre bu, lisanın zenginliğini gösteriyordu ve kelimeler budanmamalıydı.
 </p>
 <p class="metin">
  Kısacası, Medeni Kanun Tasarısı'nda kelimelerle oynandı, kelimeler arasında vals yapıldı. Devamı ise haftaya efendim...
 </p>
 <p class="metin">
 </p>
 <p class="arabaslik">
  Yenileştirilen kavram, deyim ve terimler
 </p>
 <p class="metin">
  Eski	Yeni
 </p>
 <p class="metin">
  Şart	Koşul
 </p>
 <p class="metin">
  Tahsis	Özgülenme
 </p>
 <p class="metin">
  Hata	Yanılgı
 </p>
 <p class="metin">
  Tehdit	Korkutma
 </p>
 <p class="metin">
  Hile	Yanıltma
 </p>
 <p class="metin">
  İkametgâh	Yerleşim
 </p>
 <p class="metin">
  Vaka	Olgu
 </p>
 <p class="metin">
  Hüsnüniyet	Dürüst davranma
 </p>
 <p class="metin">
  Medeni hakları kullanma	Fiil ehliyeti
 </p>
 <p class="metin">
  Temyiz kudreti	Ayırt etme gücü
 </p>
 <p class="metin">
  Rüşt	Erginlik
 </p>
 <p class="metin">
  Reşit	Ergin
 </p>
 <p class="metin">
  Kazai rüşt	Ergin kılınma
 </p>
 <p class="metin">
  Mahcur	Kısıtlı
 </p>
 <p class="metin">
  Hacir 	Kızıtlama
 </p>
 <p class="metin">
  İvazsız iktisap	Karşılıksız kazanma
 </p>
 <p class="metin">
  Şahsa merbut haklar	Kişiye sıkı sıkıya bağlı haklar
 </p>
 <p class="metin">
  Usul	Üstsoy
 </p>
 <p class="metin">
  Füru	Altsoy
 </p>
 <p class="metin">
  Usul—füru hısımlığı	Üstsoy—altsoy hısımlığı
 </p>
 <p class="metin">
  Civar hısımlığı	Yansoy hısımlığı
 </p>
 <p class="metin">
  Sıhri hısımlık	Kayın hısımlığı
 </p>
 <p class="metin">
  Ahvali şahsiye sicilleri	Kişisel durum sicili
 </p>
 <p class="metin">
  Hükmi şahıs	Tüzel kişi
 </p>
 <p class="metin">
  Cemiyet 	Dernek
 </p>
 <p class="metin">
  Nizamname	Tüzük
 </p>
 <p class="metin">
  Müşterek ev	Aile konutu
 </p>
 <p class="metin">
  Evlenme mukavelesi	Mal rejim sözleşmesi
 </p>
 <p class="metin">
 </p>
 <p class="arabaslik">
  Meclis Adalet Komisyonu tutanaklarından...
 </p>
 <p class="metin">
  Ramazan Toprak: Karı lafı biraz...
 </p>
 <p class="metin">
  Adalet Bakanı Hikmet Sami Türk: Efendim bu zorunlu olarak, başka çare yok.
 </p>
 <p class="metin">
  Komisyon Başkanı: Bu tasarının, neredeyse tabii, şimdiye kadar karı sözünü görmemiştik.
 </p>
 <p class="metin">
  Bakan: Başka çaresi yok yani. Gebe kalacak olan karıdır, başka çaresi yok. Ayrıca karı, evli kadını ifade ediyor.
 </p>
 <p class="metin">
  Başkan: Kadın şeklinde...
 </p>
 <p class="metin">
  Bakan: Yok, hayır... Karı, evli kadın demektir.
 </p>
 <p class="metin">
  Ayşe Nazlı Ilıcak: Ne var... Karı—koca çok güzel bir laf...
 </p>
 <p class="metin">
  Başkan: O bütünlük içinde çok güzel de...
 </p>
 <p class="metin">
  Bakan: Hayır, bu teknik terim. Kanun tasarısında bu sözcüğün geçtiği tek yer.
 </p>
 <p class="metin">
  Toprak: Biraz kaba olmuş efendim.
 </p>
 <p class="metin">
  Başkan: Sayın Bakan, bunu kadın gebe kalırsa yapamaz mıyız?
 </p>
 <p class="metin">
  Bakan: Hayır... Burada evli kadını ifade ediyor.
 </p>
 <p class="metin">
  Ilıcak: O zaman, karısı denilebilir mi Sayın Bakan? Yani karısıyla yaşamış oluyor da, o bakımdan, düşünün, eğer bozmazsa... Karısı gebe kalmışsa...
 </p>
 <p class="metin">
  Başkan: Efendim, tek tek konuşalım da anlayalım birbirimizi. Buyurun Sayın Toprak.
 </p>
 <p class="metin">
  Toprak: Sayın Bakanım, biz erkekler olarak, bunu biraz kaba bulduk. Komisyonumuz üyesi hanımlar, onlar okey verirse, olur verirse bizce bir sakıncası yok.
 </p>
 <p class="metin">
  Ilıcak: Erkeklere de herif dersek...
 </p>
 <p class="metin">
  Bakan: Yani, bugün yürürlükte olan kanun, baştan aşağıya bu sözcükle doludur. Biz, kadın—erkek eşitliğini sağlamak bakımından, hep maddeleri eşlerden biri şeklinde sevk ettik. Ama, burada, gebe kalabilecek tek insan var bu ilişkide, o da karıdır; başka çaresi yok.
 </p>
 <p class="metin">
  Başkan: Efendim, burada kastedilmek istenen, kocanın eşinden söz edildiği için o anlamda karı deniyor.
 </p>
 <p class="metin">
  Bakan: Elbette.
 </p>
 <p class="metin">
  Başkan: Yani, kadın, o yüzden, herhangi bir kadın oluyor.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/327/politika/2.htm), [web.archive.org (arşiv bağlantısı)](http://web.archive.org/web/20020111225839/http://www.aksiyon.com.tr:80/2001/327/politika/2.htm)
