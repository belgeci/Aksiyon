# "Dişi Hint bülbülü arıyorum"

*Mehmet Demirci 1999.10.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Mehmet Ali Erbil'e benzer birisini mi arıyorsunuz? Ben buradayım (0216 34...... )"
  </font>
 </div>
 <div id="newsText">
  <font class="detail-text">
   Bu ilanı görene kadar gazetelerin seri ilan sayfalarını, çoğu insan gibi okumuyordum. İlanın ilginçliği, biraz da gazeteci merakıyla verilen numarayı arayarak ilanın şaka maksatlı olup olmadığını öğrenmek istedim. İlanı veren kişinin gayet ciddi olduğunu ve bu konuda gelen teklifleri değerlendireceğini öğrenince, seri ilanları daha dikkatli okumaya başladım. Ve hergün yayınlanan ilginç ve komik ilanları daha önce farketmediğim için de hayıflandım!..
   <br/>
   <br/>
   İçimizdeki garipliklerin, küçük satır aralarına yansımasıyla oluşan seri ilanlar gazete sayfalarında farklı üsluplarıyla dikkat çekiyor. Hayvan bakımından, evlenmeyi, otomobil satışından, dar gelen pantolonları, hatta şaka maksatlı komiklikleri konu alan bir çok ilana seri ilan sayfalarında rastlamak mümkün.
   <br/>
   <br/>
   İşte bir garip seri ilan: "Gerçek anlamda bakamadığınız Jako papağanınızı, ücretsiz olarak sahiplenmek istiyoruz. Papağanınızın bakımı konusunda yüzde 100 garanti verebiliriz. Ayrıca istediğiniz zaman papağanınızı ziyaret edebilirsiniz." İlanın sahibi Faruk Başbay, iki yıl birlikte yaşadığı ve can dostu olan kuşunun hastalıktan ölmesine dayanamayarak ilan verdiğini, kendisi için bu seri ilanın bir ümit kapısı olduğunu ifade ediyor. Bu ilanı fark eden birinin kendisine yardımcı olabileceğini ümit ediyor. Diğer garip bir ilan ise "Dişi Hint bülbülü arıyorum" şeklinde.
   <br/>
   <br/>
   Evinde erkek bir Hint bülbülü bulunan Osman Bilgiç, kuşuna eş bulmak için bu şekilde ilan verdiğini, ilanın karşılık bulduğunu söylüyor. Bilgiç, farklı bir yöntem de olsa, ücretsiz ve büyük bir kitleye seslenme şansı olduğu için seri ilan sayfalarının faydalı olduğuna inanıyor.
   <br/>
   <br/>
   Bunun gibi birçok ilanı gazete sayfalarında görebilirsiniz. Günlük gazetelerin bir kaç sayfa ayırdığı seri ilan sayfaları daha çok oto ve gayrimenkul satanların başvurduğu yerler ve ihtiyacımız olmadan bakmadığımız sayfalar. İlginç ilanlar ise daha çok 'Tüketici' ismiyle İstanbul'da çıkan ve sadece seri ilan yayınlayan Tüketici gazetesinde bulunuyor. Bu konu üzerinde konuştuğumuz Tüketici Gazetesi ilan servisinden Songül Burnaz kendilerine verilen ilginç ilanlara karşı artık şaşırmadıklarını fakat verilen ilginç ilanları tekrar arayarak böyle bir ilan verip vermediklerini tasdik ettirdiklerini söylüyor. Burnaz, ilan alımının ücretsiz olduğunu, bundan dolayı da gazeteye ilginin çok fazla ve suiistimale açık olduğunu belirtiyor. Verilen ilanlardan bir kısmının şaka maksatlı olduğuna da dikkat çekiyor. Burnaz, şaka maksatlı ilan verenlerin genellikle kızdıkları insanlar hakkında ilan verdiklerini söylüyor. Kiracıların kira konusunda anlaşamadıkları ev sahipleri için evlerini satışa çıkardıklarına dair ilan verdiklerini, böyle ilan verenleri engellemek için de genellikle ikna yöntemine başvurduklarını ve bu tarz ilanları kesin suretle kabul etmediklerini ifade ediyor. Şaka maksatlı ilan verenlerden biri de CenajansGrey'in sahibi Nail Keçili'ydi. Keçili yakın bir dostu için "Köpekleriniz gezdirilir" şeklinde ilan vermişti. İlanı verilen kişinin telefonu günlerce susmamıştı.
   <br/>
   <br/>
   İlanla eş aranır mı?
   <br/>
   <br/>
   Gazeteye ilan verenlerin büyük bir çoğunluğunu bay ve bayan arkadaş arayan insanlar oluşturuyor. "Bayan arkadaş arıyorum" diye ilan veren Mimar Cemil, arkadaşları vasıtasıyla bu yola başvurduğunu ve birçok insanın kendisini aradığını, çoğuyla telefonla konuştuğunu, ilginç bir arkadaş bulma yöntemi olduğunu ifade ediyor. İlanlar içinde "evlenmek istiyorum" ibaresinin çokluğu da dikkat çekiyor. Evlenmek isteyip de 'beyaz atlı' prenslerini bir türlü bulamayan 'prensesler'in de sıklıkla başvurduğu bir yöntem tüketici gazetelerine ilan vermek. İlanla eş aranır mı demeyin, aranıyormuş ve son derece de yaygınmış. "20 yaşında, 1,80 boyunda ve 75 kilo ağırlığında olduğunu, hiç bir kötü alışkanlığı olmadığını ve ciddi olarak evlenmek istediğini" söyleyerek ilan veren müzmin bekarımız bu yolla ideal eşini bulacağına inananlardan. Israrla ismini vermekten kaçınan ilan sahibimiz seri ilanlar sayfasına verdiği ilanlarla tanışıp evlenen insanlar olduğunu ve bu yöntemle kendisinin de ideal eşi bulacağını söylüyor.
   <br/>
   <br/>
   Evlenme ilanlarının dışında farklı satış ilanlarıyla da seri ilan köşeleri dikkat çekiyor. Geniş bir satış yelpazesinin bulunduğu seri ilan sayfalarında nelerin ilanı yok ki; model araba, şarkı sözü, ayakkabı, buz pateni, pompalı tüfek ve bir kere dinlenilmiş Cengiz Kurtoğlu Cd'si....
   <br/>
   <br/>
   Satış ilanları arasında 1/10 ebadında, hiç kullanılmamış, benzinle çalışan, 100 km hız yapabilen Opel Vectra araba ilanı dikkat çekici ilanlardan biri. İlanı veren Cüneyt Erışık arabanın model bir araba olduğunu fakat arayanların genellikle arabayı gerçek araba zannederek aradıklarını belirterek bir hafta içinde 1520 kişinin aradığını söylüyor. "İş fırsatlarını koklayacak bir buruna, farklılığı görecek bir göze, iyi fırsatı duyabilecek bir kulağa sahip misiniz? Cevabınız evet ise bizi arayabilirsiniz" şeklindeki ilanın ilgi çektiğini söylüyor ilanı veren firma yetkilisi. İlan farklı bir dille ele alındığı için dikkat çekiyormuş. Bu ilginçliğin kendileri açısından iyi bir fırsat olduğunu, birçok seri ilan içinden kendi ilanlarının çok çabuk fark edildiğini ifade ediyor yetkili.
   <br/>
   <br/>
   Seri ilanlar sadece bir şeyler satmak için verilmiyor, iş arayanlar da seri ilan sayfalarında ilanlarını yayınlatıyor. "E sınıfı ehliyetli şoförüm. Temiz giyinmeyi, kravat takmayı severim, vasıflarıma uygun veya özel şoför olarak iş arıyorum" şeklinde ilan veren Zekeriya Şahin, verdiği ilana karşın kendisini arayanlar olduğunu, bu şekilde iş bulabileceğine inandığını, ilginç bir ilan olduğu için de ilgi çektiğini ifade ediyor. Farklı bir ilan vererek diğer ilanlar içinden çabucak fark edilmeyi istediği için böyle bir ilan kaleme aldığını belirtiyor.
   <br/>
   <br/>
   Seri ilan sayfalarını çevirdikçe farklı ilanlarla karşılaşıyor ve ilanların ilginçliğinin, fark edilme isteğiyle doğru orantılı olduğunu görüyoruz. İşin bir diğer tarafı da seri ilanların bir şeyler satan veya alan için en kolay pazar ortamı olması. İlan sayfalarındaki dar pantolonunu satmak istediğini belirten garip ilancı, bizi tebessümden öteye götürmüyor ama ticaret yapanlar bir çok faaliyetlerini satır aralarında kolaylıkla yürütüyorlar. Yakın döneme kadar ilgisi olmayan insanlar için seri ilan sayfaları nüfus cüzdanımı kaybettim, ehliyetimi kaybettim hükümsüzdür ifadesinden öteye gitmiyordu. Ancak değişen herşeyle birlikte ilan mantığı da değişiyor artık; iletişim ve reklam çağında ilan sayfaları bunu gerçekleştirmenin en kolay ve ucuz yolu olarak yerini almış durumda.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5446-disi-hint-bulbulu-ariyorum.html), [web.archive.org (arşiv bağlantısı)](http://web.archive.org/web/20131213172643/http://www.aksiyon.com.tr:80/aksiyon/haber-5446-disi-hint-bulbulu-ariyorum.html)
