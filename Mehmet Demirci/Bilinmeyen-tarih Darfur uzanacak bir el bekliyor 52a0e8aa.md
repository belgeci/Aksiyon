# Darfur uzanacak bir el bekliyor

*Mehmet Demirci Bilinmeyen-tarih*

<div>
 <p>
  <font>
   Sudan’ın batısında yer alan Darfur bölgesi, geçen yılın şubat ayından beri bir drama ev sahipliği yapıyor. Ülkede 21 yıl devam eden iç savaşı sona erdiren barış anlaşmasından sonra bölgede patlak veren çatışmalar sonucu on binlerce insan öldü, milyonlarcası mülteci durumuna düştü. Aksiyon, açlık ve sefalet içindeki mülteci kamplarına girdi ve yaşanan dramı görüntüledi. 8 aylık Fatma Ömer, Yakup İbrahim ailesinin en küçük çocuğu. Şu anda evinden 60 kilometre uzaktaki derme çatma bir çadırda yüksek ateş ve ishale karşı hayat mücadelesi veriyor. Darfur bölgesindeki onlarca kamptan birinde annesi Müseyra ve üç kardeşi ile birlikte kalıyor.
   <br/>
   <br/>
   İlacın ne zaman; hatta gelip gelmeyeceğinin bile belli olmadığı Musie kampı, Fatma Ömer gibi binlerce küçük bedenin hayatta kalmaya çalıştığı yerlerden biri.
   <br>
    <br>
     Küçük Fatma ve diğer binlerce çocuğun dramatik yaşam öyküleri yoğun Irak gündemi altında ezilen Türk ve dünya kamuoyunda belki çok geç fark edildi. Sudan'ın batısındaki Darfur, geçen yılın şubat ayından itibaren, güvenlik kuvvetleri, onlara destek veren Arap Cancavid milisleri ve isyancı hareketler arasındaki şiddetli çatışmalara sahne oluyor.
     <br>
      <br>
       İnsanlık dramı yaşanıyor
       <br>
        <br>
         Son 18 aydır büyük bir istikrarsızlığın yaşandığı Darfur bölgesi, kimilerine göre yeni bir oyunun sahnelendiği, kimilerine göre de büyük bir insanlık trajedisinin yaşandığı yer olarak adlandırılsa da, aslında ortada tek bir gerçek var. Yüzbinlerce Darfurlu, olayların nasıl başladığının farkında bile değil. Geleceğe dair büyük bir karamsarlık içindeler.
         <br/>
         <br/>
         Aksiyon dergisi olarak son yılların en büyük dramlarından birinin yaşandığı Darfur'a giderek bölgenin nabzını tuttuk. 10 ile 30 bin arasında kişinin hayatını kaybettiği, iki milyona yakın insanın evlerinden edildiği ve bir o kadarının açlık ve zor hayat şartlarına karşı mücadele ettiği bölgede yaşananları görüntüleyip, insanları dinledik.
         <br/>
         <br/>
         Bölge ile ilgili izlenimlerimizi ve görüşmelerimizi anlatmadan önce olayın nasıl patlak verdiğine ve perde arkasında nelerin olabileceğine ışık tutmaya çalışalım.
         <br/>
         <br/>
         Türkiye'den daha büyük bir bölge olan Darfur'da, hemen hemen tamamı Müslüman olan 30'dan fazla kabile yaşıyor. Sudan'daki devrimin fikir babası olarak bilinen Hasan el Turabi de Darfurlu. Darfur'un diğer önemli bir özelliği ise Sudan ordusunun belkemiğini oluşturması. Son dönemlerde bölgenin güneyinde petrolün de çıkmasıyla Darfur, daha da stratejik bir önem kazandı.
         <br/>
         <br/>
         Ne oldu da olaylar patlak verdi?
         <br/>
         <br/>
         Arap, yerli bütün etnik unsurların uzun yıllardır birlikte yaşadığı bölgede aniden olayların patlak vermesi pek çok Sudanlıya göre oldukça anlamlı. Özellikle, 21 yıldır devam eden kuzey-güney savaşından sonra merkezî hükümetin John Garang liderliğindeki güneyli kabilelerle anlaşmaya varmasının hemen ardından olayların başlaması, bölgede faaliyet gösteren Batılı insanî yardım örgütlerinin "soykırımı" ve "insanlık suçu" gibi ağır ifadelerle Sudan hükümetini suçlamaları, bu ülkenin geleceğiyle ilgili olarak yeni senaryoların sergilendiği şeklinde yorumlanıyor.
         <br/>
         <br/>
         Ayrıca, Amerikan yönetimi üzerindeki en etkin güç olarak bilinen evanjelik Hıristiyan grupların Bush yönetimine sürekli olarak Sudan'a karşı harekete geçmesi için baskı yapması ve bu baskılarını Amerikan medyası üzerinde de hissettirmeleri başta Müslüman ülkeler olmak üzere pek çok ülkede derin bir endişe meydana getiriyor.
         <br/>
         <br/>
         ABD'nin yanı sıra Avrupa ülkelerinin de sık sık Sudan hükümetini uyarmaları; son olarak da Birleşmiş Milletler'in 30 Ağustos'a kadar olayları durdurması için Sudan yönetimine süre vermesi kaygıları artırıyor.
         <br/>
         <br/>
         Darfur, koparılmak mı isteniyor?
         <br/>
         <br/>
         Dünyanın en büyük soykırımı olarak bilinen 1994'teki Ruanda katliamı olaylarında bir milyona yakın insan hayatını kaybederken hiçbir Batılı lider bölgeye gitmezken, Darfur'a başta BM Genel Sekreteri Kofi Annan olmak üzere ABD, İngiltere, Fransa ve Almanya dışişleri bakanlarının ziyarette bulunması, Sudan yönetimi tarafından çok da insanî bir hareket olarak değerlendirilmiyor.
         <br/>
         <br/>
         Orta ve Kuzey Afrika'ya açılan bir kapı niteliğindeki Darfur'un Sudan'dan koparılması, hem bu ülkeyi çok zayıflatması hem de güneydeki Hıristiyan ve Animist kabilelerin bağımsızlık yolunda daha emin adımlar atması anlamı taşıyor.
         <br/>
         <br/>
         Her ne kadar Darfur'un perde arkasında birtakım siyasî olaylar sahnelense de bölgede yaşananlara dünyanın seyirci kalmaması gerekiyor. Darfur'daki krizi Hartum Havaalanı'ndan itibaren hissetmemek mümkün değil. Bölgeye gitmek isteyen gazeteci ve yardım örgütlerini denetim altına almak isteyen hükümet, bölgeye gidecekler için basın ofislerinde kayıtlar alıyor.
         <br/>
         <br/>
         Hartum'daki halkın haberi yok
         <br/>
         <br/>
         Hartum'da halk, gelişmelerden pek haberdar değil. Çünkü Hartum'da Darfur'daki krizi anlatan ne bir gazete ne de televizyon kanalı var. Sokak kahvelerinde olayların sorumlusu olarak gösterilen ve Sudan hükümetinin desteklediği öne sürülen Arap Cancavid gerillalarının ismini duyan insan bile çok az. Fakat, halka göre Amerika bu tür olaylarla Sudan'ın petrolünü kontrol altına almak istiyor.
         <br/>
         <br/>
         Sudan istihbarat örgütü, savunma bakanlığı gibi kurumların incelemeleri ve kurumlardan gelecek raporların sonucuna göre bölgeye gitmemize izin verilebileceği belirtiliyor. Bu işlemlerin bitmesi eğer sabırlıysanız 15 gün sürüyor. Bölgeye giden uçaklarda yer ayırtmanıza ise kesinlikle izin verilmiyor. Hükümetin izlediği bir diğer yol ise bölgeye gidecek gazetecileri toplu şekilde kamplara götürüp aynı grupla geri getirmek. Böylece bölgenin denetim altında olduğu mesajı verilmek isteniyor.
         <br/>
         <br/>
         Ne olduğunu anlayamadık
         <br/>
         <br/>
         Niyala, El Faşir ve Ceniyne eyaletlerinden oluşan Darfur'da halk tarım ve hayvancılıkla geçiniyor. Niyala şehrine 20 kilometre uzaklıkta kurulan Kalma, Musie, Kas kampları bölgedeki onlarca kamptan sadece birkaçı. Kalma, bölgenin en büyük kampı. Sudan askeri tarafından denetlenen kampta 70 bin mülteci yaşıyor. Kas ve Musie kamplarında ise 20 binin üzerinde mülteci barınıyor. Kalma kampına uzun bir süredir yardım örgütleri ve gazetecilerin girişine izin verilmiyor.
         <br/>
         <br/>
         10 bin kişinin yaşadığı Musie kampı ise Taliba kabilesine mensup. Mayıs ayından bu yana bölgeye göç eden Taliba kabilesine mensup mültecilerin köylerinde, 25 kişi öldürülüp bütün hayvanlarına el konulmuş ve evleri yakılmış. Kabile lideri Adem Duma "3 aydır buradayız. Olup biteni anlayamadık. Bir gece köye atlı insanlar geldi, ortalığı yakıp yıktılar. Direnenleri öldürdüler. Hiçbir şey yapamadık; çünkü silahımız yoktu. Buralarda asker olmadığı için kimseye şikayet edemedik. En iyi çözümün kaçmak olduğunu düşündük ve buraya geldik. Şimdi yardımlarla yaşamaya çalışıyoruz" diyor.
         <br/>
         <br/>
         Çocuk ölümleri her geçen gün artıyor
         <br/>
         <br/>
         60 kilometre uzaklıktaki köylerinden 14 saatte yürüyerek bölgeye gelen Taliba kabilesi üyeleri için şimdilik bir güvenlik sorunu bulunmuyor. Ancak salgın hastalıklar önemli tehlike. Yerleştikleri bölgede ağaç dalları ve naylondan yapılan çadırlarda kalan mülteciler için en büyük sorun su. Kampta yardım örgütleri tarafından kurulan 2 tonluk su deposu günde 3 defa dolduruluyor. Kamptaki insan sayısı düşünülünce bu oranın yetersiz olduğu görülüyor.
         <br/>
         <br/>
         Temizlik ihtiyacının yeterince karşılanamadığı kampta çocuklar için tifo, sıtma, ishal, humma gibi sağlık problemleri baş gösterirken, büyüklerde ise deri hastalıkları gözleniyor. Üç ay içinde 20'den fazla çocuk ölümünün yaşandığı kampta beslenme de ayrı bir problem.
         <br/>
         <br/>
         Dünya Sağlık Örgütü'ne göre, Darfur'daki kamplarda bin civarında Hepatit E vakasına rastlandı, bu hastalık sebebiyle 27 kişi hayatını kaybetti. Virüs, kirlenmiş su ve yiyeceklerle bulaşıyor hastalık çocuklar veya hamile kadınlarda etkili oluyor.
         <br/>
         <br/>
         Sonbaharla birlikte dram büyüyebilir
         <br/>
         <br/>
         Mahiy Adem Aşil, 34 günlük bir bebek. Annesi Nihet Adem Aşil, çocuğunu emziremiyor. Çünkü sütü yok. Hayvanlardan elde ettiği sütle çocuğunu beslemeye çalışan anne Aşil, Mahiy'in ishalden kurtulamadığını ifade ettikten sonra, "Oğlum dünyaya geleli 34 gün oldu. Vücudundaki kabarıklar ve ishali için bir çözüm bulamadık. Kampa arada bir doktor geliyor; ama o da pek bir şey yapmıyor. Benim sütüm olsa belki iyi olur. Fakat, biz bile bir tabak yemeği zor buluyoruz" diye konuşuyor.
         <br/>
         <br/>
         Kampta en çok tüketilen yemek "marek" adlı bir çeşit mısır. Yardım kuruluşları tarafından dağıtılan bu mısırdan yapılan bulamaç, çocuklardan yaşlılara herkesin ana besin kaynağı. Ortaya konulan bir tas yemek, yaklaşık 10 kişi tarafından tüketiliyor. Kamptaki çocukların en büyük görevi su tankından kaldıkları çadıra su taşımak. Sonbaharın gelmesinden dolayı bölgede artan yağmurlar ve insanların sığınacak yerlerinin olmaması, yaşanan dramın boyutunu büyütüyor. Kampta bulunan az sayıdaki keçi ise bebeklerin tek süt kaynağı.
         <br/>
         <br/>
         Kampa haftada iki defa gelen doktor Adem Ahmet Fadily, yaşanan sağlık sorunları için "insanlar yetersiz besleniyor. Özellikle de çocuklar. Temizlik için yeterli su yok. Tuvaletler çadırların hemen yanında. Havanın sıcak, suyun yetersiz olması hastalıklara davetiye çıkarıyor. Benim doktor olarak yapacaklarım sınırlı. Burada insanlara sadece ağrı kesiciler ve vitaminler verebiliyorum. Birçok insan var; ama ben tek başınayım. Farklı uzmanlık alanlarındaki doktorların gelip buradakileri ciddi şekilde muayene etmesi gerekiyor" diye yakınıyor.
         <br/>
         <br/>
         Geri dönünce ne olacak ki!
         <br/>
         <br/>
         Birleşmiş Milletler Çocuk Fonu (UNICEF) kamplarda okuma yazma bilmeyen insanlara resimlerle çevre temizliğinin nasıl yapılacağını ve mikroplardan uzak kalma yöntemlerini anlatıyor. Kampın önde gelenlerinden İbrahim Feracallah, geleceğe dair şunları söylüyor: "Şu an ne yapmamız gerektiğini bilmiyoruz. Kampa arada bir yetkililer gelip, 'artık geri dönebilirsiniz' diyor. Ama, geri dönünce aynı sıkıntıları yaşamaktan korkuyoruz. Hükümetin burada askeri yoktu, yeni yeni asker çoğaldı. Belki biraz daha beklemk iyi olur. Zaten köyde de birşey kalmadı. Haydutlar evleri yaktılar. Geriye döndüğümüzde her şeye yeniden başlamamız gerekecek."
         <br/>
         <br/>
         DARFUR’DAKİ DRAMIN KRONOLOJİSİ
         <br/>
         <br/>
         2003
         <br/>
         <br/>
         26 Şubat: Hartum, Kuzey Darfur'da kontrolün, 'Darfur Özgürlük Cephesi' isimli bir isyancı gruba geçtiğini açıkladı.
         <br/>
         <br/>
         14 Mart: “Sudan'ın Özgürlük Hareketi” adı altındaki isyancılar, bölgenin ekonomik durumunun ve gelir dağılımının iyileştirilmesi talebinde bulundu.
         <br/>
         <br/>
         12 Nisan: Sudan Devlet Başkanı Ömer El Beşir ve Çad Devlet Başkanı İdris Debi, iki ülke sınırı boyunca istikrarsızlığa karşı mücadele etmek üzere anlaştıklarını bildirdi.
         <br/>
         <br/>
         11 Ağustos: İsyancılar, Kuzey Darfur'da 300 kişiyi katleden hükümet yanlısı Cancavid milislerini suçladı.
         <br/>
         <br/>
         16 Aralık: Çad'da yapılan müzakerelerin ardından, çatışmalar yeniden şiddetlendi.  2004
         <br/>
         <br/>
         5 Ocak: Sudan, Eritre'yi BM'ye şikayet etti. Şikayetin gerekçesi, Eritre'nin isyanı desteklediğine dayanıyordu. Eritre hükümeti, bu suçlamayı reddetti.
         <br/>
         <br/>
         2 Nisan: BM'nin bir üst düzey temsilcisi, Darfur'daki şiddeti 'etnik temizlik' olarak nitelendirdi. BM, martta da durumu, 'zamanın en büyük felaketi' olarak nitelemişti.  8 Nisan: Hartum ve iki isyancı grup, Çad'da 45 günlük ateşkes, insani yardım ve silahlı milislerin silahsızlandırılması konularında anlaşma imzaladı.
         <br/>
         <br/>
         7 Mayıs: BM, Sudan'ı kınadı.
         <br/>
         <br/>
         29-30 Haziran: Sudan'a ziyarette bulunan ABD Dışişleri Bakanı Colin Powell, Hartum'dan milislere karşı harekete geçeceği sözünü aldı.
         <br/>
         <br/>
         3 Temmuz: BM Genel Sekreteri Kofi Annan'ın Sudan'ı ziyareti ve BM ile ABD'nin isteği üzerine Sudan, Cancavid milislerini silahsızlandırmaya, insani yardımı kolaylaştırmaya ve siyasi bir düzenleme yapmaya söz verdi.  30 Temmuz: BM Güvenlik Konseyi, Sudan'ın Darfur'daki milisleri silahsızlandırmasını ve kovuşturmasını, 30 gün içinde bu talepleri yerine getirmemesi halinde yaptırıma denk tedbirler alınacağını içeren bir kararı, 15 üyesinden 13'ünün oyuyla kabul etti.
         <br/>
         <br/>
         2 Ağustos: Sudan ordusu, BM Güvenlik Konseyi'nin Darfur krizi üzerine aldığı kararı ''savaş ilanı'' olarak nitelendirdi.
         <br/>
         <br/>
         15 Ağustos: Ruanda, Afrika Birliği barış gücü bünyesinde Sudan'a 154 askerden oluşan bir askeri birlik gönderdi.
         <br/>
         <br/>
         23 Ağustos: Darfur krizine siyasi çözüm bulunması amacıyla Nijerya'da Sudan hükümetiyle isyancılar arasında görüşmelere başlandı.
         <br/>
         <br/>
         25 Ağustos: Sudan hükümetiyle barış görüşmeleri için masaya oturma konusunda anlaşan isyancıların temsilcileri, Afrika Birliği'nin hazırladığı gündemi kabul etti
         <br/>
         <br/>
         26 Ağustos: Sudan hükümeti, BM Güvenlik Konseyi'nin, Darfur krizinin çözülmesi için verilen karara uyması yolundaki ültimatomunu reddetti.
         <br/>
         <br/>
         <br/>
         PROF. DR. HASAN EL MEKKİ:
         <br/>
         BÖLGEYE ASKER GELECEKSE BU TÜRK ASKERİ OLMALI
         <br/>
         <br/>
         -Darfur'da yaşanan tam anlamıyla nedir?
         <br/>
         <br/>
         Amerika, Darfur'u gerekçe göstererek Sudan'a girmek ve iktidardaki hükümeti ortadan kaldırmak istiyor. Bu mesele sadece Darfur'la sınırlı bir sorun değil. Darfur'daki sorunun altında güneyde 21 yıl devam eden iç savaş var. Amerika, iktidarı kendisine yakın olan ve 21 yıldır hükümetle savaşan John Garang'a devretmek için uğraşıyor. John Garang taraftarları halkın yüzde 32'sini oluşturuyor.
         <br/>
         <br/>
         Gösterilen bir diğer sebep ise Amerika'nın bölgeye petrol için geldiğinin söylenmesi. Bu da sebeplerden biri; ama asla asıl faktör değil. Sudan'da petrolü Amerika buldu; fakat onu çıkartmak istemedi. Şimdi Çinliler ve Malezya ortak çıkarıyor. Hükümet aslına bakılırsa ABD'nin burada yatırım yapmasını istiyor. ABD ise bunu reddediyor. Çünkü, hükümeti kendi mantalitesinden uzak buluyor. Darfur, Orta Afrika ve Kuzey Afrika'ya ulaşmak için en ideal nokta. Burada elde edilecek bir üs tüm bölgeyi denetim altına alabilir. Aynı zamanda bölgede etkin güç olan Fransa'ya karşı da bir önlem alınmış olur.
         <br/>
         <br/>
         -Afrika Birliği'nin bölgeye asker göndermesini nasıl değerlendiriyorsunuz?
         <br/>
         <br/>
         Bu kavganın sonu nereye varır, şimdiden kestirmek çok zor. Afrika Birliği, Ruanda askerlerini bölgeye göndermiş durumda. 154 kişilik Ruanda birliği şu anda Darfur'da görev yapıyor. Biliyorsunuz, şu günlerde Ruanda'da Hutu ve Tutsi kabileleri yeniden çatışmaya başladı. Ruanda, Sudan'a göre daha küçük ve zayıf bir devlet. Üstüne üstlük Ruanda başbakanı ile isyancı Jong Garang, 1998'den beri yakın dostlar. Şimdi, Afrika Birliği adı altında Ruanda askerleri bölgeye giriyor. Halbuki bu konudaki tarafsız birlikler bölgeye gönderilebilecek iken, Ruanda askerinin Darfur'a gelmesi sizce de enteresan görünmüyor mu? Sudan, buna ses çıkarmadı; çünkü Afrika Birliği'nin kararına itiraz etmesi Avrupa'dan asker gelmesi anlamına geliyordu.
         <br/>
         <br/>
         Bence bölgeye eğer asker gelecekse bu Türk askeri olmalı. Çünkü, Türkiye şu an İslam Konferansı Teşkilatı'nın Genel Sekreterliği görevini üstlenmiş durumda. Avrupa Birliği ve Amerika ile ilişkileri çok iyi. Bizim sorunumuzu ancak Türkiye dünya kamuoyuna anlatabilir. Üstüne üstlük Türkiye, Müslüman ve güçlü bir ülke.
         <br/>
         <br/>
         -Darfur sorunu nasıl birdenbire bu kadar büyüdü?
         <br/>
         <br/>
         Konu abartıldı. Özellikle Amerika ve İsrail basını, konuya inanılmaz bir anlam yükledi ve bütün dikkatleri buraya çevirdi. Bu mesele birkaç ay içinde BM Güvenlik Konseyi'nden çıkacak bir mesele değildi. Biliyorsunuz, Irak için karar alınırken yıllarca konu tartışılmıştı. Ama, Darfur problemi aylar bile geçmeden karar olarak hükümetin önüne kondu.
         <br/>
         <br/>
         -Sudan hükümetinin hiç hatası olmadı mı?
         <br/>
         <br/>
         Sudan'ın en büyük hatası olaya geç müdahale etmiş olmasıdır. Bunun da gerekçesi ordunun zayıflığıdır. Çünkü, kendisi kadar güçlü ve bazı devletler tarafından sürekli desteklenen Jonh Garang liderliğindeki isyancı bir orduyla savaşıp güçsüz duruma düştü. Bu da hükümetin elini zayıflattı.
         <br/>
         <br/>
         -Bölgede ırk ayrımından dolayı bir savaş olduğu iddiaları için ne diyorsunuz?
         <br/>
         <br/>
         Bu doğru değil. Darfur bölgesinde Araplar bulunmuyor. Bedevi Afrika kabilelerinin yoğun olarak yaşadığı bir bölge burası. Araplar bulunsa da bir şey değişmez. Darfur'a gittiniz. Ten rengi ve dil olarak birbirinden farklı insanlar olmadığını görmüşsünüzdür. O bölgeye gidip birilerine "sen Arapsın, sen Afrikalısın" demeniz mümkün değil. Çünkü herkes birbirinin aynı. Bölge, Sudan'ın en dindar insanlarının yaşadığı yer olarak biliniyor. Hatta halk arasında hafız olmayana kız vermezler gibi rivayetler bile dolaşır.
         <br/>
         *Afrika Araştırmaları Merkezi Müdürü
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2078 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=15073), [web.archive.org (arşiv bağlantısı)](http://web.archive.org/web/20050221061546/http://www.aksiyon.com.tr:80/yazdir.php?id=15073)
