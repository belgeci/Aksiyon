# Susarak konuşan Göl: HAZAR

*Mehmet Demirci 2000.12.30*

<div>
 <p class="spot">
  Hazar' ın sessiz öyküsünü kim yazmıştı ve neden yazmıştı hiç öğrenemedim. Mor dağlar arasında sessiz sedasız durur ve hiç konuşmazdı. Arada bir rüzgâr bir şarkı söyler; Hazar ona hüzünlü dalgalarıyla eşlik ederdi. Ne zaman birileri konuşsa o hep susardı. Susmak hiç kimseye bu kadar yakışmazdı Hazar' a yakıştığı kadar. Birileri hep başını bekler; ha bugün ha yarın konuşacak diye fakat ondan hiç ses çıkmazdı.
 </p>
 <p class="metin">
 </p>
 <img border="0" src="/web/20020415171324im_/http://www.aksiyon.com.tr/2000/317/resimler/Hazar.jpg"/>
 <p class="metin">
  Yanına gelen her yabancı gibi ben de Hazar'ın sessizliğini dinledim. Daha önceleri dinleyenlerin kendilerini bulduğu gibi onda ben de kendimi buldum. İçimdeki ses bazen göle atılan hızlıca bir taşa dönüştü, bazen de kocaman bir çığlığa. Günler benim için çok sesli, onun için ise her zamanki gibi sessiz sedasız geçiyordu. Gittikçe alışıyordum bu durgunluğuna ve konuşmama inadına. Hergün daha da bağlıyordu beni kendine. Herhalde bugüne kadar fark etmediğim içe yolculuğu bu koca su birikintisi bana fark ettirdi desem yalan olmayacak. Ama hayır o sadece basit bir su birikintisi değildi. O Hazar'dı; suskunluğu kendine en çok yakıştıran göl. Beni kendine benzettiği gibi dağları, rüzgarı ve hatta taşları da kendine benzetmişti. Rüzgâr arada bir eser ve bilgece bir türkü söylerdi; taşlar arada bir küçük dalgalarla yer değiştirir, rüzgâra eşlik ederdi.
 </p>
 <p class="metin">
  Fark edemediğim
 </p>
 <p class="metin">
  Hazar'ın bana ilham ettikleri öylesine başımı döndürmüştü ki bu haz alemini neden daha önce farkedemedim diye hayıflanmaya bile başlamıştım. Neden bu yolculuğu bu kadar geciktirmiştim ve neden kendimi kalabalıklar arasında değil de bu ıssız göl kenarında bulmuştum. Aslında aradığını bulduktan sonra ne hacet vardı yeni sorgulamalara. Ya da ne gereği vardı yeni karmaşaları ortaya çıkarmaya. Tek düşünülmesi gereken şey vardı; ben aradığımı buldum demek ve onunla mutlu olmasını bilmek. Eller ıssız bir dağ başı ve küçük bir su birikintisi dese de aradığını bulmak için yola çıkanların kendini bulduğu yer Hazar. Ve sessizliği ile yeryüzünü resmeden kudretin Doğudaki en güzel resmi.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/317/gezi/1.htm), [web.archive.org (arşiv bağlantısı)](http://web.archive.org/web/20020415171324/http://www.aksiyon.com.tr:80/2000/317/gezi/1.htm)
