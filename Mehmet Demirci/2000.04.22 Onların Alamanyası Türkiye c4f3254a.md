# Onların Alamanya,sı Türkiye

*Mehmet Demirci 2000.04.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Garda kara trenin kalkmasını bekleyen insanların heyecanları yüzlerinden okunuyordu. Hayatlarında daha önce hiç görmedikleri, ismine sadece radyodan aşina oldukları bir ülkeye "Alamanya'ya" işçi olarak giderken yanlarında götürdükleri tek şey hayata dair umutlardı.
  </font>
 </div>
 <div id="newsText">
  <font class="detail-text">
   1960'ların siyah beyaz fotoğraflarına yansıyan yolcu manzaraları kaç insanı ekmek ve aş umuduyla Avrupa'ya taşıdı bilinmez ama insanların anadan yardan ayrılarak gurbet ellere niçin gittikleri çok net biliniyor: Biraz daha insanî hayat standartlarına sahip olmak.
   <br/>
   <br/>
   1960'lardan itibaren Anadolu'dan Avrupa'ya düzenlenen seferlerin nedeni geçmişteki gibi fetih değil sadece ekmek kaygısıydı! "Alamanya'yla" başlayan bu seferden kısa sürede bütün Avrupa nasibini aldı. Bugün sayıları üç buçuk milyona yaklaşan bir insan topluluğu ümitlerini ve gelecek kaygılarını Avrupa'nın içleriyle Amerika' ya taşımış oldu.
   <br/>
   <br/>
   Doğulan yerin, doyulan yerle yer değiştirmesinin ardından insanlar önce köylerden şehirlere, ardından şehirlerden ülkelere akmaya başladı. Sınırların kalkması ve küreselleşme insanların bu yöndeki çabalarını kolaylaştırırken göç yolları gün geçtikçe değişti.
   <br/>
   <br/>
   Siyasi sığınmacı, insan hakları muzdaribi, beyin göçü, kalifiye işçi, ucuz işgücü gibi tabirlerle tanımlanan bir çok faktör insanların başka ülkelerde çalışmalarına olanak sağladı. Farklı milletlerden, değişik ırklardan insanlar hayat kavgasını ve gelecekle ilgili ümitlerini gittikleri ülkelere de beraberlerinde götürdüler. Bugüne kadar göç vermesiyle tanınan ve yaklaşık 3.5 milyon vatandaşı ülke sınırları dışında yaşayan Türkiye son dönemde göç alan bir ülke konumuna geldi. Özellikle gelişmekte olan ülkelerden ve eski demirperde ülkelerinden büyük bir göçe maruz kalan Türkiye'de halihazırda 700 bin yabancı uyruklu işçinin bulunuyor olması durumu gözler önüne seriyor. Romanya, Bulgaristan, Sudan, Etiyopya, Azerbaycan, Bangladeş, İran, Irak, Afganistan ile Afrika' nın diğer ülkelerinden gelen insanların Almanya'sı olan Türkiye sorunların ve ümitlerin birarada korkunç bir ironiyle yaşandığı bir ülke.
   <br/>
   <br/>
   Moldovalı dadılar emrinizde...
   <br/>
   <br/>
   Son dönemde ucuz iş gücünün en revaçta olduğu ülkeyiz. Ucuz iş gücünün en popüler şehri ise İstanbul. Kaçak işçileri farkedebilmek için sadece etrafınızı iyi gözlemlemeniz yeterli. İstanbullular bir nevi ucuz iş gücünün nimetlerinden yararlananlar grubundalar.
   <br/>
   <br/>
   İstanbul'a gelen kaçak işçilerin en gözde mesleği çocuk bakıcılığı. Bu iş kolunda ağırlığı olan millet ise Moldovalılar.
   <br/>
   <br/>
   Çalışan insanların en büyük sorunlarından birisi de çocuk bakımıdır. Çocukların kime emanet edileceğini düşünenlerin İstanbul'da uğradığı yerlerin başında Laleli'deki "Moldovalı dadı" pazarı geliyor. Pazara gelenler önce uzaktan bakıcı bayanları süzüyorlar ve biri üzerinde karar kılıyorlar. Gerisi çok kolay, bakıcı kadının yanına gidip şartları ve ücreti konuşuyorsunuz ve zorlanmadan anlaşıyorsunuz çünkü piyasadaki profesyonel bakıcıların neredeyse beşte biri fiyatına çalışıyorlar. Büyük çoğunluğu üniversite mezunu olan dadılar kendi ülkelerinde öğretmenlik, hemşirelik, doktorluk, mühendislik gibi değişik meslek gruplarında çalışıyorlar. Hepsinin gelme sebebi ise aynı; "Ülkemizde az kazanıyoruz". Sorularımıza yanıt vermek istememelerinin nedenini sorduğumuzda ise "Bize burada kötü gözle bakılıyor. Biz sadece dürüst bir şekilde para kazanmak istiyoruz. Kimseye zarar verme, dolandırma gibi bir çabamız yok" diyorlar. Moldovalı bakıcıların bir özelliği Türkiye'nin üst gelir grubuna dahil olanlara hizmet vermeleri. Bu da onların aldığı ücreti diğer gurbetdaşlarına göre daha yüksek tutuyor. Ülkesinde ancak 10 ya da 15 dolar kazanabilen yatılı Moldovalı bakıcının haftalık ücretinin Türkiye'de 200250 dolar arasında olması bir çok insanın Moldova'dan Türkiye'ye gelmesine neden oluyor.
   <br/>
   <br/>
   Moldovalı bakıcılardan en çok şikayetçi olanlar profesyonel Türk bakıcılar. Türk bakıcılar, bu insanların piyasayı düşürdüklerinden dert yanıyorlar: "Bizim çalıştığımız miktarlardan 34 kat ucuza çalışıyorlar. Biz bu işi profesyonelce yapmaya çalışıyoruz ama onlar iş olsun diye yapıyorlar."
   <br/>
   <br/>
   Amele pazarında yabancı rüzgarı!
   <br/>
   <br/>
   Ülkemizdeki renkliliği ve kaliteyi artırsınlar diye spor kulüplerimiz her yıl milyonlarca dolar ödeyerek yabancı sporcuları bünyelerine dahil ederler. Kimi zaman sert eleştiriler ileri sürülse de genel olarak yabancıların kaliteyi artırdıkları konusunda herkes hemfikirdir. Bunun en güzel örneğini Laleli Balkan Pazarı'nda bulunan amele pazarında görmek mümkün. Farklı ülkelerden gelen bir çok insan inşaatlarda çalışarak biraz para biriktirmenin gayreti içinde. Gazeteci olduğumuzu söylediğimizde bu sefer sorunlarını anlatmaya başlıyorlar. Başka bir ülkede yabancı olmanın ne demek olduğunu en iyi anlayan millet olmamız gerekirken yabancıların Türkler hakkındaki şikayetlerini duyunca durumun hiç de öyle olmadığını anlamaya başlıyoruz. Büyük çoğunluğu kaçak işçi durumundaki yabancılar çok düşük ücretlerle ve sağlıksız koşullarda çalışmalarına karşın çoğu zaman emeklerinin karşılığını alamadıklarından şikayetçiler. Dil sorunu yüzünden problemlerini çoğu zaman doğru olarak aktaramadıklarını söyleyen yabancı işçilerin karşılaştıkları sorunlarda başvurabilecekleri herhangi bir kurumun olmaması durumu iyice zorlaştırıyor. İş yaptıkları insanların bazen çok vicdansız olduklarını, emeklerinin karşılığı olan parayı bile vermediklerini ifade ediyorlar.
   <br/>
   <br/>
   Aslında büyük bir kısmı Türkiye'de kısa bir süre kalıp oradan başka memleketlere geçme planı ile yola çıkmış. Çoğu bu planı gerçekleştirmek için cesaretli adımlar bile atmış. İsmini söylemeyen ve fotoğrafının çekimesini istemeyen İranlı genç bunlardan sadece biri. "Ben İran'da sanat okulu mezunuydum. Buralara geldim çünkü Yunanistan'a gitmek istiyorum. Bunun için yasadışı yollara bile başvurdum ve yakalandım. Eğer fırsatını bulursam tekrar deneyeceğim. Türkiye'de para kazanmak için uğraşıyorum ama sadece karnımı doyurabiliyorum" diyor. İranlı başka bir işçi ise Ali Ali. İlerlemiş yaşına rağmen "Türkiye'ye para kazanma umudu ile geldim" diyor ve ekliyor: "Burada polisler sadece bana bir şey demiyorlar çünkü ben 65 yaşındayım. Pek para kazandığım söylenemez. Bir gün çalışıyorum, üç gün boyunca yiyorum." Ne iş yaparsın diye sorduğumuzda "Bütün inşaat işlerini yaparım. İyi sıvacıyımdır. Bir tek ben burada kalmak istiyorum. Diğerleri hep başka memleketlere gitmek istiyorlar" diyor.
   <br/>
   <br/>
   Müslüm Gürses hastası Romen!
   <br/>
   <br/>
   Çalışma izni olmadan çalıştıkları için işverenler açısından büyük bir risk olmasına karşın düşük ücretle ve limitsiz çalışmaları yabancı işçileri işverenler için vazgeçilmez hale getiriyor. Piyasada yaşanan durgunluk ve işçi ücretlerinin getirdiği yüksek maliyetleri yabancı işçi çalıştırarak düşürmeye çalışan işverenler kısa sürede bir çok sektörde yabancı işçilere iş imkanı oluşturdular. Özellikle inşaat ve konfeksiyon sektöründe çok sayıda yabancı işçi mevcut.
   <br/>
   <br/>
   Süleymaniye, Laleli ve Vefa civarındaki bir çok konfeksiyon atölyesinde azımsanmayacak sayıda yabancı işçi çalışıyor. Kuzey Irak, Romanya ve Bangladeş asıllıların yoğunlaştığı konfeksiyon sektöründe çalışanların dillerinde dolaşan isim ise Müslüm Gürses. Çalışan insanların duygularını yansıttığı savunulan Müslüm Gürses kısa sürede yabancıların da dillerinde dolaşmaya başlıyor. "İlk önceleri acı dolu bir ses diye seviyordum ancak Türkçe öğrenmeye başladıkça onun bana da yakın olduğunu düşünmeye başladım. Bence çok güzel söylüyor" diyen Angela Adrianu bir konfeksiyon atölyesinde çalışıyor. Romanya'da kocasıyla birlikte öğretmenlik yaparken ayda toplam 50 dolar kazanan Angela ve kocası şimdilerde ayda 300 dolar kazanıyor. Buna rağmen Türkiye'nin pahalı bir ülke olduğunu söyleyen Angela bir süre daha çalışıp zengin biri olarak ülkesine dönmek istiyor.
   <br/>
   <br/>
   Farklı ülkelerden gelen bu insanların sorunlarının başında yerleşme problemi geliyor. Bu sorun karşısında kimileri otellerde yaşarken, kimileri de bekar evlerinde arkadaşlarıyla bir göz odayı paylaşıyor. Aynı milletten olanların bir araya gelmesiyle oluşan Çin mahallesi, Türk mahallesi gibi tabirler şimdilerde ülkemizde de kullanılıyor. Vefa semtinde bulunan bir mahalle şimdilerde Bangladeş mahallesi olarak anılırken, Cibali'de bir sokak da Iraklıların mahallesi olarak biliniyor. Kiraların yüksek olması ve sürekli işlerinin olmaması yüzünden bir daireyi 5 ila 8 kişi paylaşıyor.
   <br/>
   <br/>
   Uzun yıllar memleket hasretini anlatan filmler çektik, şarkılar söyledik. Almanya ya da Avrupa'nın herhangi bir ülkesi bizim için hep gurbet olarak anıldı. Ekmek davası diye yola düştüğümüzde "Ne iş olsa yaparım abi" diyerek yabancı memleketlerde akla hayale gelmedik işler yaptık. Aradan çok uzun zaman geçti. Artık Türk insanı gittiği yerde işçiliği bırakıp patron olma yolunda sağlam adımlar atmaya başladı. Gurbet çekme sıramızı savmıştık, artık bu sıra başkalarına gelmişti. Biz ev sahibiydik; Afganistan, İran, Azerbaycan, Bangladeş... ve diğerleri misafirdi. Ev sahibi rolünü o kadar çok benimsedik ki çektiğimiz yerli dizilerde bile bu insanların durumunu anlatan roller ortaya koyduk. Evet Alamanya'ya gidenlerin dediği gibi "gurbeti çeken bilir."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6101-onlarin-alamanyasi-turkiye.html), [web.archive.org (arşiv bağlantısı)](http://web.archive.org/web/20140429125330/http://www.aksiyon.com.tr:80/aksiyon/haber-6101-onlarin-alamanyasi-turkiye.html)
