# Bir zamanlar stardı

*Mehmet Demirci 2000.05.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bir boksörün hayatını anlatan "Rocky" filmi 1971 yılından bu yana defalarca sinemalarda ve televizyon kanallarında gösterildi. Her gösterimde milyonlarca insan bu filmi seyrederek "Rocky" gibi bir sporcu olmanın hayalini kurdu.
  </font>
 </div>
 <div id="newsText">
  <font class="detail-text">
   Bu film, bir dönem bizi o kadar çok etkilemişti ki filmi her seyredişimizde boksör olmaya karar verip kendi kendimize antrenman yapmaya başlardık. Bu dönemin tek kahramanı Rocky değildi tabii; Cüneyt Arkın' ın da hakkını yememek lazım. Yaşımız biraz ilerleyince filmleri olmamasına rağmen bizim de kanlı canlı sporcularımız olduğunu farkettik. Aslında hayal âlemine dalmaya hiç gerek yoktu; bize başarılarıyla örnek olacak sporcularımız az da olsa vardı. Hüseyin Aktaş, böyle bir isim. Evet çoğumuz bu ismi tanımıyoruz; çünkü onu anlatan ne bir film ne de bir spor kompleksi var. Orta yaşın üzerindeki insanlar onun ismini duydukları zaman "Koştuğu zaman kuş gibi uçardı" diyorlar. Hüseyin Aktaş, şu an kuş gibi uçmuyor ama İzmir' de bir kuşçu dükkanının sahibi. O da her esnaf gibi ekmek parasının peşinde. Geçmişe dair ise çocuklara anlattığı hatıralar, evini süsleyen kupalar, madalyalar ve gazete kupürleri var. Hüseyin Aktaş' ın filmi çekilmemiş ama film gibi bir hayatı var. Biraz kendinden bahset dediğimizde film gibi hayatının başlangıcını anlatıyor: "Anne ve babamı hiç tanımadım. Beni Erzincan' ın zengin ağalarından biri büyüttü. Doğru dürüst okul yüzü görmedik. İnşaatlarda, fırınlarda çalıştım. Koşmak benim en zevk aldığım işti" diyor.
   <br/>
   <br/>
   "Fenerbahçeli atleti geçtim"
   <br/>
   <br/>
   Hüseyin Aktaş, atletizme 1961'de başlıyor. İlk olarak Atatürk koşusunda o dönemin Fenerbahçeli meşhur bir atletini geçmiş. Hiç kimse onun birinci olacağını düşünmemiş. Aslında bu koşuya kader koşusu denilebilir; çünkü Aktaş'ın tüm hayatını bu koşu şekillendirmiş. Aktaş, "Ben Fenerbahçeli atleti geçtim. Tabii bu benim için çok önemli birşey çünkü o antrenmanlı ben ise doğru dürüst antrenman bile yapmıyorum. O atletin ismini hatırlamıyorum ama bana "Eğer bu kadar iyi koşarsan ve idman yaparsan ileride çok büyük bir sporcu olursun" dedi. Aktaş bu laflar üzerine tüm vaktini bu spora ayırıyor ve gerçekten de bir döneme imza atan nadir Türk sporcuları arasına giriyor. Aslında bu spora başlamasını sağlayan ilk yer asker ocağı olmuş. "Askerliğimi jandarma olarak yaptım. Koşacağım dedim Ankara'ya yolladılar. Ankara'da bir hocanın karşısına çıkardılar. Hoca bana yukarıdan bakarak sen mi koşacaksın dedi. Ben de evet ben koşacağım dedim ve o günden sonra 18 yıl sürekli koştum." Ankara'da bir ay idman yapmış Hüseyin Aktaş. O sıralar Hüseyin Aktaş'a eğer derece yapamazsa birliğine geri yollanacağı söyleniyor; "Biz koştuk, derece yaptık ve Ankara'da kaldık." 19621963 yıllarında Akdeniz Olimpiyatlarına gidiyor. Hocası korku taktiğini orada da uygulayarak derece yapamazsa birliğine geri yollayacağını söylüyor. Taktik tutuyor ve Hüseyin Aktaş yine dereceye koşuyor. Takımdan tek üçüncülük ona ait. Aslında Hüseyin Aktaş, başından geçen bu olaylarla uzun soluklu bir maratonun ilk adımlarını atıyor. Bu başarıların ardından şampiyonluklar birbirini izliyor. Birçok Türkiye şampiyonlukları, Balkan şampiyonluğu var. Evi bir sergi salonu gibi, her yerde kupalar ve madalyalar bulunmakta. 18 yıl boyunca sürekli koşmuş. Aslında birkaç yıl daha koşabileceğini söylüyor ama son koşusunda o kadar zor anlar yaşıyor ki bir daha koşmamak için yemin ederek atletizmi bırakıyor.
   <br/>
   <br/>
   Tövbeler olsun
   <br/>
   <br/>
   Sporu ne zaman nasıl bıraktığını, son koşusunu sorduğumuzda ise oldukça trajik bir hikaye ile karşılaşıyoruz: "38 yaşındaydım. Ya Yugoslavya ya da Romanya'da Balkan Şampiyonası vardı. Yarışa iyi başladım ama 18 km sonra olduğum yere yığılıp kaldım. Bir anda başımdan kaynar sular dökülmüş gibi oldu. Başımdan kovalarla su döküldü, biraz kendime geldim ama koşacak dermanım yoktu. O sırada Veli Ballı arkamdan geliyordu, bana daha çok yolumuzun olduğunu hatırlattı ama bende adım atacak hal yoktu. Ayağa kalktım ve yürümeye başladım. Biraz ileride karşıma bir çocuk çıktı elinde limon vardı. Limonu çocuğun elinden aldım ve yedim. Bu beni kendime getirdi ve tekrardan koşmaya başladım. Parkurun bir yerinde 20 metre yüksekliğinde bir köprü vardı, kendimi oradan atacaktım ama polis engel oldu. O kadar zor durumda koştum ve derece yaptım. Kendime beddua ediyordum. O gün yemin ettim bir daha koşmayacağım diye ve o günden bu yana koşmuyorum. Bu koşuya başlamadan önce 65 kiloydum fakat yarış beni öylesine sarstı ki sürekli kilo kaybetmeme sebep oldu. Son yarışımın etkisi ile yarışın ardından gelen günlerde tam 12 kilo birden verdim."
   <br/>
   <br/>
   Aslında kırgın olduğu her halinden belli. Bir dönem cumhurbaşkanlarının ve başbakanların alkışını alan bir sporcu iken şimdi unutulmak gerçekten zor olmalıydı. Bu spordan maddi anlamda hiçbir şey kazanmamış ünlü atlet. "Biz koştuğumuz dönemde Yunanlı atletler bize yalvarırdı. Ülkeniz size derece yapınca birşey vermiyor. Bırakın da biz derece yapalım, biz büyük paralar alıyoruz derlerdi." diyor ve ekliyor Hüseyin Aktaş: "Eğer maddi anlamda birşeyler kazanmış olsaydım çocuklarımı bu sporu yapmaları için teşvik ederdim. Ama bunu bile yapamıyorum. Çünkü maddi anlamda hiçbirşey kazanmadım."
   <br/>
   <br/>
   Demirel beni örnek gösterdi
   <br/>
   <br/>
   Geçtiğimiz günlerde görev süresi dolan Süleyman Demirel bir dönem Hüseyin Aktaş'ı ayakta alkışlamış ve onu örnek sporcu olarak göstermiş. Aktaş, Kanada Olimpiyatları öncesi diğer sporcularla birlikte Süleyman Demirel'i ziyaret ediyor. Demirel, sporculara neler yapacaklarını soruyor. Sporculardan gelen tüm cevaplar herkesin şampiyon olacağı yönünde. Sadece Hüseyin Aktaş "Eğer ilk ona girersem büyük başarıdır" diyerek farklı bir cevap veriyor. Süleyman Demirel de "Bakın arkadaşlar makul ve mantıklı cevap budur. Hüseyin Aktaş' ı kendinize örnek alın" diye nasihatte bulunuyor.
   <br/>
   <br/>
   Sporu bıraktıktan sonra birçok işte çalışmış Hüseyin Aktaş. Büfecilikten emlakçılığa kadar birçok iş yaparak geçimini sağlıyor. 1992'de yaşanan Erzincan depreminden sonra Erzincan'daki herşeyini kaybederek İzmir'e yerleşiyor. "Bugüne kadar devletten tek şey bekledim. O da hasta kızımın kurtulması için yardım, ama kimse bu yardımı yapmadı. Birçok devlet büyüğüne bu konuda mektup yazdım ama hiçbiri cevap bile vermedi ve kızımı genç yaşında kaybettik."
   <br/>
   <br/>
   Çoğumuzun hatırlamadığı Hüseyin Aktaş'ın bugün bile çoğu derecesi egale edilememiş durumda. Genç neslin yüzde doksanı bu efsane ismi tanımamakta. Hüseyin Aktaş ise kuşları ve hatıralarıyla teselli olmakta.
   <br/>
   <br/>
   Email: mehmet.demirci@usa.net
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6202-bir-zamanlar-stardi.html), [web.archive.org (arşiv bağlantısı)](http://web.archive.org/web/20140714202808/http://www.aksiyon.com.tr:80/aksiyon/haber-6202-bir-zamanlar-stardi.html)
