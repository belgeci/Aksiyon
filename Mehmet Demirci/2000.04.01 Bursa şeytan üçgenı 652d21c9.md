# Bursa şeytan üçgenı

*Mehmet Demirci 2000.04.01*

<div class="pNewsDetailMainContent" itemprop="articleBody">
 Avrupa'da yayınlanan ve büyük tirajı ile sinema sektöründe hatırı sayılır bir yere sahip olan ünlü Sinema dergisi bugünlerde ülkemizi doğrudan ilgilendiren ilginç bir haber yayınladı. Haberin içeriği Avrupalı yönetmenlerin gelecek yıl ne tarz filmler çekmek istediklerine dairdi. Haber ayrıca gelecek yıl için en popüler senaryoların metafizik olayların anlatıldığı senaryolar olduğunu belirtiyor ve yönetmenlerin çalışmalarına yer veriyordu. Yayınlanan yazının bir bölümünde ünlü Fransız yönetmenlerden birisinin çekmek istediği filme karar verdiği ve çalışmalara başladığı anlatılıyordu. Fransız yönetmen film setini Türkiye'nin en güzel şehirlerinden birisi olan Bursa'da kurduğunu ve 1991 yılından bu yana gerçekleşen esrarengiz uçak kazalarını araştırdığını, mekanlar konusunda çalışmaya başladığını söylüyordu.
 <br/>
 <br/>
 Ayrıca elinde bulunan senaryonun yaşanmış olaylara da dayanmasının kendisi adına iyi bir fırsat olduğunu belirterek "Önümüzdeki yıl eğer yapmak istediğimi gerçekleştirebilirsem Oscar benimdir" diyerek sözlerini noktalıyordu.
 <br/>
 <br/>
 Aslında yukarıda yayınlanan tüm metin basit bir kurmacadan ibaret. Ama gerçeğe dönüşmemesi için hiç bir engel yok. Çünkü yaşanan bir gerçek var ve biz bu gerçeği en son 16 Mart günü acı bir şekilde tekrardan yaşadık.
 <br/>
 <br/>
 Aynı yerde 8. kaza
 <br/>
 <br/>
 16 Mart günü Ankara'dan Bursa'ya giderken yoğun sis ve tipide Uludağ'a düşen Tepe Havacılık'a ait Beachcraft C90 tipi uçak bu bölgede yaşanan en son kazaydı. 5 kişilik uçak mucize denilebilecek bir iniş yapmıştı ancak yine de bir ölü vardı. Tepe Market Planlama Müdürü 35 yaşındaki Nuray Birol yaşamını yitirmişti. Kazanın bir uçak kazası olması ölü sayısının nisbeten az olduğunu söyletiyordu ama kurtarma konusundaki beceriksizliğimiz az daha ölü sayısının artmasına sebep olacaktı. Uçağın düştüğü nokta kentin burnunun dibinde olmasına rağmen kaza noktası bir türlü tesbit edilemeyince, kazadan mucize eseri sağ olarak kurtulan 4 kişi az kalsın, o gecenin dondurucu soğunda can vereceklerdi. Neyse ki dondurucu soğuğa 9 saat dayanmışlardı ve ardından Tepe İnşaat Koordinatörü Tümay Kalaycıoğlu, hayatımın en uzun yolu dediği yola çıkıp yardım getirmiş, kendisini ve arkadaşlarını kurtarma başarısını göstermişti.
 <br/>
 <br/>
 Kazadan sonra birçok yorum yapıldı. Her zamanki gibi suçlular aranmaya çalışıldı. Aslında bu kaza ile ortaya çok farklı bir tablo çıkıyordu. Herkes yaşanan son kaza hakkında yorum yapıyordu fakat kimsenin aklına bu bölgede daha önce yaşanan sayısız kaza gelmiyordu. Evet son kaza, 1991 yılından bu yana bölgede gerçekleşen sekizinci uçak kazasıydı. Acaba Bursa semalarında bilmediğimiz bir Bermuda Şeytan Üçgeni mi vardı?
 <br/>
 <br/>
 Kazalar serisi
 <br/>
 <br/>
 Bursa'daki ilk büyük uçak kazası 1957 yılında meydana geldi. Kaza bu güne kadar yaşananlar içerisinde en fazla kaybın yaşandığı kaza. Askeri bir uçağın Gazcılar Mahallesi yakınlarındaki bir yerleşim bölgesine düşmesi sonucunda 22 kişi öldü.
 <br/>
 <br/>
 O yıldan sonra uzun süre bu bölgede herhangi bir uçak kazası yaşanmıyor. Ne olduysa 1991 yılından sonra birdenbire uçak kazaları artmaya başlıyor. 1991'de Kararlılık91 tatbikatından dönen askeri bir uçak Tufal Dağı'na çakıldı ve kazada iki pilot şehit oldu. Aradan bir yıl gibi bir zaman dilimi geçmişti ki kazaların ikincisi gerçekleşti. İnegöl semalarında tek motorlu bir uçak ormanlık alana düşerek yandı ve bu kazada 5 kişi yaşamını yitirdi. Seri uçak kazaları bu kadarla kalmıyordu. 25 Eylül 1993'te meydana gelen kazada yine bir savaş uçağı düşüyordu. F4 tipi savaş uçağı Mustafakemalpaşa yakınlarında düştü ama bu kaza kayıpsız atlatıldı çünkü pilotlar paraşütle atlayarak kurtuldular. Yaklaşık iki yıl sonra Bursa'nın Orhangazi ilçesi civarında iki Fransız pilotun yaşamını yitirdiği yeni bir kaza meydana geldi. Bursa'daki seri uçak kazalarının en ünlü kurbanı besteci ve amatör pilot olan Onno Tunç'tu. Kazada Onno Tunç ve arkadaşı Hasan Kanık öldü. Seri uçak kazaları bir türlü duracağa benzemiyordu. Çünkü aynı yılın 5 Temmuz'unda Bursa civarında yeni bir kaza daha oldu. T41 tipi eğitim uçağı Yeniköy yakınlarında bir dağa çakılmıştı. Kaza ucuz atlatılıyor ve uçakta bulunan iki pilot kurtarılıyordu. Bursa'daki bu kazadan önce yaşanmış son kaza 1998'in 16 Şubat'ında gerçekleşti. Nilüfer yakınlarında düşen Cesna421 tipi uçakta bulunan 4 kişiden kurtulan olmadı. Belki de herşey unutulacaktı ama 16 Mart'ta gerçekleşen son kaza ile seri uçak kazaları listesine yeni bir kaza istatistiği daha eklenmiş oldu.
 <br/>
 <br/>
 Pas geçme yanlış
 <br/>
 <br/>
 Hava emekli Binbaşı Ali Kadir Süngü ile Bursa'daki uçak kazasını ve daha önce Bursa civarında gerçekleşen kazaları konuştuk:
 <br/>
 <br/>
 "Bu kazada değişik cihazlar hakkında yorumlar yapıldı. Ben bu yorumlara katılmıyorum. Çünkü bu aletler çok hassas aletlerdir. Sabit aralıklarla çok detaylı bir şekilde kontrol edilir. Bir aletin belli bir kullanım süresi vardır. Bu sürenin üzerine çıktığı zaman o parça istediği kadar yeni olsun atılır. Bir saat bile fazladan kullanamazsınız."
 <br/>
 <br/>
 Binbaşı Süngü, Bursa'daki son uçak kazası ile ilgili olarak da şunları söylüyor: "Bu kazanın olmasındaki sebep pas geçme talimatının yanlış uygulanması. Ama burada suçlu aramaya gerek yok. Bursa'daki hava alanı için pas geçme talimatına göre pilot 1500 fite inmiş ise ve pisti göremiyorsa sola dönmelidir. Bu değişmez bir kuraldır. Hiçbir kuvvet bunu değiştiremez. Hiçbir pilot ben bugün bu kurala uymayacağım, sağdan döneceğim cesaretini gösteremez. Çünkü hayatını riske etmiş olur. Bu kazada böyle bir yanlışlık yapılmış ama pilot arkadaşları dinlemek gereklidir. Çünkü onların sola dönmesini engelleyen bir durum olmuş olabilir." Bu yanılgının neler olabileceğini sorduğumuzda ise "Pilotlardan birisi his yanılgısı dediğimiz bir durum ile karşı karşıya kalmış olabilir, diğer pilot da ona uyarak pas geçme talimatını yanlış şekilde uygulamış olabilir." Süngü, iki yıl önce gerçekleşen Onno Tunç'un ölümü ile sonuçlanan uçak kazası için ise tamamen pilotaj hatası olduğunu söylüyor ve ekliyor: "Onno Tunç cesur bir acemiymiş." Bölgedeki sayısız uçak kazası için ise Pilot Ali Kadir Süngü' nün yorumu şöyle: "Bu bölge hava trafiğinin çok yoğun olduğu bir bölge ama gerekli kurallara uyulduğu sürece kaza riski azalır".
 <br/>
 <br/>
 Emniyetli değil
 <br/>
 <br/>
 Konu ile ilgili olarak görüştüğümüz asker kökenli eski bir pilot ise bölge hakkında daha değişik yorumlar yapıyor: "Sinyalizasyon sistemi adına yanlış bir durumun sözkonusu olacağını düşünmüyorum. Çünkü bu aletler çok hassastır ve kontroller çok detaylı yapılır. Marmara bölgesi için denilecek tek şey var. Bu bölge emniyetli bir bölge değil. Bir tarafı açık bir çanak. Bu bölgede gerçekleşen meteorolojik olaylar pilotları zorlayıcı nitelikte, o yüzden bu bölgede uçan bir pilotun aldığı kararları daha dikkatli alması gerekiyor. Ayrıca bu hava meydanının yeni bir denetimden geçirilmesinin iyi olacağını düşünüyorum" dedi.
 <br/>
 <br/>
 Beechraftlar güvenli mi?
 <br/>
 <br/>
 Amerikan yapımı olan Beechraft tipi uçakların ülkemizde yapmış olduğu ilk kaza bu değil. Daha önce bu uçağın ismini üç defa daha duyduk. Türkiye Cumhuriyeti için Beechcraft isimli uçağı unutmak mümkün değil. Çünkü 17 Şubat 1993'te Beechraft B200 modeli ile yolculuk yapan Jandarma Genel Komutanı Eşref Bitlis bu uçağın düşmesi sonucunda hayatını kaybetmişti. Kaza Ankara Güvercinlik Askeri Havaalanı'ndan kalkıştan kısa bir süre sonra meydana gelmişti. Diyarbakır'a gitmek üzere havalanan uçak kısa bir süre sonra PTT İşletme Binası önünde yere çakılarak infilak etmişti. Kazada Eşref Bitlis dışında dört askeri personel, bir de sivil vatandaş yaşamını yitirmişti. Sabotaj iddiaları ortaya atıldı. Fakat askeri savcılık takipsizlik kararı vererek davaya son verdi.
 <br/>
 <br/>
 Beechraft'la yapılan ikinci kaza 6 Aralık 1998'de meydana geldi. Kazada iki pilot da yaşamını yitirdi. Bu uçak ile yapılan üçüncü kaza ise çok yakın bir zamanda gerçekleşti. Top Air'e ait olan Beechraft C90A tipi uçak düştü ve Top Air'in yönetim kademesindeki üç kişi yaşamını yitirdi. Bu konu hakkında görüştüğümüz yetkili kazanın tarihinden başka bir şey söylemeyeceğini, bu modelden başka uçakları bulunmadığını belirtti.
 <br/>
 <br/>
 Hava emekli Binbaşı Ali Kadir Süngü Beecraftlarla ilgili olarak da şunları söylüyor: "Bir kaç kaza yaptığı için bu uçaklar kötülenemez . Bu uçaklar Amerikan yapımı ve çok dikkatli testlerden geçirilmekte ve gayet iyi uçaklardır. Zaten her uçak sabit aralıklar ile sürekli bir denetimden geçirilmektedir. Düşen uçakta eğer teknik anlamda bir arıza bulunursa bu çok yakın bir zamanda ortaya çıkacaktır. Bir uçak düştüğü zaman onu yapan firma da olayı inceler, kendinden kaynaklanan bir hata olup olmadığını araştırır. Ben uçakta herhangi bir problem olduğuna pek ihtimal vermiyorum" dedi.
 <br/>
 <br/>
 Bursa'da yaşanan uçak kazası gerçek manada herkesi üzdü. Çünkü bu kazada hayatını kaybeden bir insan, bunun dışında bir anne vardı. Fakat kaza başka bir gerçeğide ortaya çıkardı. Bu gerçek on yıla yakın zamandır Bursa civarındaki seri uçak kazalarıydı. Acaba doğruluğu tartışılan fakat filmlere, kitaplara konu olan Bermuda Şeytan Üçgeni' nin havaya yansımış versiyonu Bursa'ya mı taşındı!?
 <br/>
 <br/>
 mehmet.demirci@usa.net
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/bursa-seytan-ucgeni_506032), [web.archive.org (arşiv bağlantısı)](http://web.archive.org/web/20150711050105/http://www.aksiyon.com.tr:80/dosyalar/bursa-seytan-ucgeni_506032)
