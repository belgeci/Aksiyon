# Amerikan deniz piyadelerinin ‘imaj düzeltme’ tatbikatı

*Mehmet Demirci 2010.03.29*

<div class="pNewsDetailMainContent" itemprop="articleBody">
 Yaklaşık 10 yıldır Afganistan’da operasyonlar düzenleyen, çok sayıda sivilin ölümüne sebep olan ve tepki çeken Amerikan ordusu, Virginia’daki eğitim kampında farklı bir metod uyguluyor.
 <p class="MsoNormal">
  ABD önderliğindeki NATO askerlerinin Afganistan’da düzenlediği operasyonlar bilhassa sivil kayıplarıyla eleştiri konusu yapılıyor. Amerikan deniz piyadeleri, Afgan kültürünü anlamak, coğrafyaya intibak ve sivil ölümleriyle gelen tepkileri en aza indirmek için sıra dışı bir yol tercih ediyor. Deniz piyadelerinin tatbikatı için Virginia’da
  <span>
  </span>
  Afganların yaşadığı bir köy inşa edildi. Tatbikatların hâlen devam ettiği bu kampa Türkiye’den Aksiyon Dergisi girdi. Kampta Irak ve Afganistan’daki hayat birebir sergileniyor. Askerî yetkililer, gerçek Afganlarla yapılan tatbikatların askerlere çok şey öğrettiğini ifade ediyor. Önceden aynı eğitim programı için erler ya da İspanyolca konuşan sıradan vatandaşlar kullanılıyordu.
 </p>
 <p class="MsoNormal">
  Amerikan deniz piyadeleri eğitim merkezine yapılan gezi, ABD Savunma Bakanlığı ile Washington Yabancı Basın Merkezi’nin ortaklaşa düzenlediği bir programdı. Programa, Aksiyon’un yanı sıra Endonezya, Moğolistan, Almanya, Fransa gibi ülkelerden yaklaşık 10 gazeteci katıldı. Afganistan’da devam eden ‘Müşterek’ operasyonu ve zaman zaman yaşanan sivil kayıpların ardından gelen ağır eleştiriler, deniz piyadelerinde kendilerini anlatma isteğini doğurmuş.
 </p>
 <p class="MsoNormal">
  Bu programa e-posta ile davet ediliyoruz. Davetiyede, öğle yemeği için sadece 5 dolar ile herhangi bir kimlik kartının yeterli olduğu yazıyor. Kışla kapısında ne aranıyoruz ne de bir kimlik sorgusu yaşıyoruz. Soru sorma ve fotoğraf çekme konusunda hiçbir sınırlamanın olmadığı, askerler tarafından birkaç kez tekrarlanıyor. Gezi sırasında askerlerin gazetecilerden tek bir isteği oluyor. O da askerî tatbikatın bir parçası olan sivil Afganlılara ait fotoğraflarda yüzlerin tanınmayacak şekilde bulanıklaştırılması...
 </p>
 <p class="MsoNormal">
  Deniz piyade eğitim merkezi halkla ilişkiler biriminde görevli rütbeli bir asker program boyunca sürekli yanımızda. Cevaplanamayan sorular için telefon numaramızı almaları ve sonradan arayıp sorunuzun cevabı buymuş demeleri şaşırtıcı. Yemek konusunda hassasiyet ise üst düzeyde. Müslümana helal, Yahudiye koşer servisi kimseyi şaşırtmıyor. Virginia’daki deniz piyadeleri eğitim merkezinde bol fotoğraflı, heyecanlı bir 12 saat geçiriyoruz. Türk kökenli olduğumu bilen ABD’li askerî yetkililer, ilgimi çeker umuduyla kendileriyle birlikte eğitim alan Türk subayıyla beni tanıştırmak için büyük bir emek sarf ediyor. Programın öğleden sonraki kısmında ülkemizden binlerce kilometre uzakta, ABD’de eğitim gören bir Türk subayla tanışıyoruz, daha doğrusu önce ben kendimi tanıtıyorum, çalıştığım kurumu söylüyorum. Fakat o ismini söylememek konusunda o kadar ısrar ediyor ki hayretler içinde kalıyorum.
 </p>
 <p class="MsoNormal">
  Deniz piyadelerinin 6 aylık temel eğitime tabi tutulduğu uçsuz bucaksız arazi, Virginia’da. Sabahın erken saatlerinde başlayan ilk tatbikata yüzlerce asker katılıyor. Her asker üzerinde elektronik bir yelek taşıyor, eğitim çalışmasına askerler tam teçhizatlı katılıyor. Gerçek silah taşıyan fakat eğitim mermisi kullanan askerler, düşman kuvvetlerden birini vurduğu zaman elektronik sensör devreye giriyor, vurulan asker için ‘öldü’ uyarısı gönderiyor. Üç saat boyunca 2 ve 3 katlı binalara saldırı düzenleyen askerlerin
  <span>
  </span>
  savaş ortamına alışması için sık aralıklarla yüksek sesli bombalar patlatılıyor. Operasyonda görev alan ve daha önce Irak’ta görevli Binbaşı Elvino Mendonca, “Afganistan’ı bilmiyorum; fakat bugün burada yaşananların Irak’ta yaşadıklarımdan hiçbir farkı yok.” diyerek mizansenin ne kadar gerçekçi olduğuna dikkat çekiyor.
  <span>
  </span>
 </p>
 <p class="MsoNormal">
  AFGANLAR İLANLA BULUNDU
 </p>
 <p class="MsoNormal">
  Eğitim çalışmasının ikinci kısmını, Afgan köyünde arama yapmak isteyen deniz piyadelerinin yaşadıkları oluşturuyor. Afgan ya da Iraklı rolüne, erlerin ya da İspanyolca konuşan kiralık oyuncuların soyunduğu eğitim faaliyetlerinde istenen başarı elde edilmediği için bu tatbikatlarda gerçek Afganlar kullanılmaya başlanmış. Bu da tatbikatların daha gerçekçi, eğitimlerin daha faydalı hâle gelmesini sağlıyormuş.
  <span>
  </span>
 </p>
 <p class="MsoNormal">
  Bu Afganlar Afganistan’dan getirilmedi. Özel bir şirketin gazete ilanıyla bulduğu gerçek Afganların çoğu Georgia, Florida, Virginia gibi eyaletlerden getirildi. Çoğunluğu İngilizce bilmeyen Afganlar arasında, uzun süredir bu ülkede bulunan ve tercüman olarak çalışanlar da var, Amerika’da doğanlar da… ABD’de yayın yapan Afgan gazetelerine verilen ilanla bulunan Afganlar, birebir görüşme ve güvenlik soruşturması ile programa dâhil olmuş. Günde 200 dolara çalışıyorlar.
 </p>
 <p class="MsoNormal">
  İki katlı evlerden oluşan temsilî köyün meydanında çay içen Afganlar arasında Özbek, Peştun gibi diğer etnik grupların temsilcileri de bulunuyor. Güvenlik nedeniyle sadece isimlerinin baş harfini yazabildiğimiz köylülerden R.M, Kabil’de doğmuş bir Afgan vatandaşı. On yıldır ABD’de olduğunu, işinin olmadığını anlatıyor: “Bu işi gazeteden buldum. İlk başta biraz garip geldi fakat askerî yetkililerin ölümleri aza indirmek, masum insanların zarar görmesini engellemek istediklerini söylemesi benim için önemliydi. Georgia’dan geldim, üç gündür buradayız, otelde kalıyoruz. Ara ara bu tarz programlara katılıyorum.’’
 </p>
 <p class="MsoNormal">
  Kullanılacak fotoğraflarda Afgan oyuncuların yüzünün gözükmemesi ricasında bulunan askerî yetkililer, köyde görev alan birçok Afgan’ın yakın akrabalarının hâlâ Afganistan’da yaşadığını vurguluyor. Benzer tatbikatın Irak kökenli vatandaşlarla da tekrarlandığını kaydediyorlar.
 </p>
 <p class="MsoNormal">
  20 yıldır Amerika’da olduğunu anlatan bir diğer Afgan oyuncu M.S. ise Amerika ordusu için tercümanlık yapıyor. Kısa bir süre sonra tekrar Afganistan’a gideceğini anlatan M.S, şunları söylüyor: “Sadece kendimiz oluyoruz. Bu eğitime birçok kez katıldım. Amerikalılar Afganistan’da neyi yanlış yaptıklarını bu sayede öğrendi. Eskiden evinde erkeği olmayan evlere bile erkek askerler giriyordu, şimdi sadece kadın askerler giriyor. Arama yapmak için kapıları çalmaya başladılar.”
  <span>
  </span>
 </p>
 <p class="MsoNormal">
  Temsilî Afgan köyündeki tatbikata yaklaşık 40 asker katılıyor. Askerlerin geldiğini haber veren bir ıslıkla toplanan köylüler, askerlerin önce köye girmesine izin vermiyor. Tim lideri ‘Selamünaleyküm’ diyerek
  <span>
  </span>
  tercüman vasıtasıyla niyetlerini köylülere anlatıyor. Askerler, silah olduğu düşünülen bir evde arama yapmak istiyor. Uzun süre askerlerle tartışan Afganlar, evde kadınların olduğunu gerekçe göstererek askerlerin girişine izin vermiyor. Ortam, köyün en yaşlısının olay yerine gelmesiyle rahatlıyor. Eve sadece kadın askerlerin girmesine izin veriliyor.
 </p>
 <p class="MsoNormal">
  İkinci arama noktası, bir başka ev oluyor. Patlayıcı madde olduğu istihbaratı ile eve operasyon yapan askerler, kapıyı tekme ile açıp iki kişiyi kelepçeleyerek gözaltına alıyor. Üçüncü operasyon ise camiye yapılıyor. İleri gelenlerden izin alarak camiyi aramak isteyen askerler, uzun süre kötü niyetli olmadıklarını anlatmak için köylüleri ikna etmeye çalışıyor.
 </p>
 <p class="MsoNormal">
  Bu tarz operasyonlarda tercümanı tam kapasite kullanmanın çok önemli olduğunu anlatan Binbaşı Elvino Mendonca, gerçek Afganlarla çalışmanın çok faydalı olduğunu belirtiyor: “Piyadeler, bu sayede tercüman kullanmaya alışıyor. Hafta içlerinde 10, hafta sonlarında ise 40 Afgan, eğitim programlarında köylü rolünü oynuyor. Daha önceleri ya askerleri ya da İspanyolca konuşan insanları kullanıyorduk; fakat Afganlar ya da Iraklılar gibi olmuyordu. Burada köylü rolü ile bulunan Afganlar bize aslında kendi kültürlerini de öğretiyorlar. Irak’ta yaşadığım tecrübelerden örnek vermek gerekirse, asker muhatap alacağı vatandaşla değil de sanki tercümanla konuşuyormuş gibi davranıyordu. Bu, aradaki ilişkiyi koparan kötü bir alışkanlıktı. Bize benzemeyen farklı birini aramızda görmek, aramızda sivil birinin olduğunu bilmek eğitimlere çok farklı bir dinamizm katıyor. Çok uzun bir süre, savaştığımız insanların bizim gibi davrandıklarını düşünüyorduk ama bireysel duruşlarının, şeref duygularının bizimkinden çok farklı olduğunu öğrendik.”
 </p>
 <p class="MsoNormal">
  15 yılı aşkın bir süredir orduda olduğunu anlatan Binbaşı Mendonca, eğitim faaliyetlerinin şu an eskiye oranla çok daha iyi olduğunu ifade ediyor. Mendonca, “İşini en iyi şekilde yapmak çok önemli. Yoksa bunun bedelini hayatınızla ödersiniz.” diyerek tatbikatların önemine dikkat çekiyor. Askerlere verilen kültürel eğitimlerden sonra piyadelerin bir köyde hangi eve kapıyı kırarak, hangi eve kapıyı vurarak gireceğini öğrendiğini ifade ediyor.
 </p>
 <p class="MsoNormal">
 </p>
 <p class="MsoNormal">
  Türklerin tecrübesinden yararlanılıyor
 </p>
 <p class="MsoNormal">
 </p>
 <p class="MsoNormal">
  NATO’nun ikinci büyük ordusu olan Türk ordusunun da bir subayı, ABD’deki deniz piyadelerinin 6 aylık temel eğitimine katılanlar arasındaydı. Amerikalı bir askerin Türk olduğumu öğrenince Türkçe olarak ‘Nasılsınız?’ demesiyle haberdar olduğum Türk subayı Üsteğmen 6 aydır ABD’de deniz piyadeleri ile birlikte eğitim alıyor. Rütbesi ve birikimi nedeniyle daha çok tecrübesinden yararlanılıyor. Soy ismiyle çağırdıkları üsteğmeni anlatan Amerikalılar, onun için “Çok kibar ve cesur. Tecrübesinden çok yararlandığımız gerçek bir asker.” diyorlar.
 </p>
 <p class="MsoNormal">
 </p>
 <p class="MsoNormal">
  Sivillerin güvenini kazanmak önemli
 </p>
 <p class="MsoNormal">
 </p>
 <p class="MsoNormal">
  Kampın komutanı Albay George W. Smith, her dönem 5 yabancı subayı eğitim programında ağırladıklarını belirterek, “Onlardan çok şey öğreniyoruz. Öğrendiklerimizden biri de farklı kültürlere farklı perspektiften nasıl bakıldığı. Yabancı subayları burada ağırlamak gerçekten harika. Dünyanın pek çok yerinde birlikte çalışıyoruz ve bu gerçekten bizim için çok önemli.” diyor.
  <span>
  </span>
 </p>
 <p class="MsoNormal">
  Albay Smith, deniz piyadelerini dünyanın herhangi bir yerinde savaşacak bir şekilde eğittiklerini anlatıyor: “Tabii Afganistan’ın kendine ait zorlukları var. Bunlardan biri ülkenin kültürünü anlamak. Son zamanlarda yeni subaylar üzerinde en yoğun çalıştığımız konu, dünyanın neresinde olursa olsun bulundukları ülkenin kültürüne saygı göstermeyi öğrenmeleri. Tıpkı bugün eğitim sahasında gördükleriniz gibi. Sivillere karşı nasıl davranılması gerektiğine ciddi zaman harcıyoruz. Nerede olursak olalım sivillerin güvenini kazanmanın çok önemli olduğunu biliyoruz. Irak ve Afganistan gibi ülkelerin kültüründe çok spesifik şeyler var. Mesela, kadınlarla nasıl konuşulacağı gibi…” Eğitim çalışmasındaki
  <span>
  </span>
  Afgan köylülerin bir senaryo üzerine hareket ettiklerini anlatan Albay Smith, bu senaryoya ‘örnek olaylar listesi’ denildiğini kaydediyor. Rol yapan Afganlara, askerlerin hareketlerine göre karşılık vermelerini istediklerini kaydeden Albay Smith, “Bu özgür davranış, bizim onları daha iyi anlamamızı ve amacımıza kolay ulaşmamızı sağlıyor.” diyor. Irak savaşı ile bulundukları ülkenin kültürünü anlamanın çok önemli olduğuna karar verdiklerini kaydediyor.
 </p>
</div>


Kaynak: [www.aksiyon.com.tr](http://www.aksiyon.com.tr/aktualite/amerikan-deniz-piyadelerinin-imaj-duzeltme-tatbikati_526400), [web.archive.org (arşiv bağlantısı)](http://web.archive.org/web/20150401193851/http://www.aksiyon.com.tr/aktualite/amerikan-deniz-piyadelerinin-imaj-duzeltme-tatbikati_526400)
