# Kadrolu eylemciler

*Mehmet Demirci 2000.01.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Aslında herşey 1989 yazında başladı. Uluslararası Eurogold firmasının Bergama'da altın çıkarmak için çalışmalara başlayacağı haberi tüm yöre halkını sevindirmişti.
  </font>
 </div>
 <div id="newsText">
  <font class="detail-text">
   Çünkü uzun zamandır işsizlik çeken bölge halkı için bir umut kaynağıydı altın madeni ve madeni çalıştırmak için gelen firma. Sıcak bir yaz gününde firma yetkililerini karşılamak için bir davul zurna ekibi bir de halay grubu tutulmuştu. Herkes hayatından memnundu; araziler satılıyordu, küçük çaplı işler içinde işçi alımlarına başlanmıştı bile. Aradan geçen beş yıl içinde kimsenin bir şikayeti olmadan herşey yolunda gitmişti. 1994 yılı yaz ayında Bergamalı köylülerin ağzında bu sefer ismini bile zor telaffuz ettikleri siyanür lafı dolaşmaya başladı. Herkes siyanür diyordu da kimse ne olduğunu bilmiyordu.
   <br/>
   <br/>
   Dönemin Belediye Başkanı Sefa Taşkın meseleye el koyarak, köylüye siyanürü anlatmasıyla birlikte hadisenin gelişme seyri de değişti. Artık Bergamalıların bir kısmı iflah olmaz siyanürlü altın düşmanıydı. Siyanür kelimesini öğrenen köylü için altın madeninin tüm gizemi ortadan kalkmış oluyordu. Hiç bir şey köylüyü yolundan çeviremiyordu; hatta 107 yıldır bu altın arama yöntemi kullanılmasına ve kimsenin bu arama yönteminden dolayı ölmediği raporlarla tesbit edilmesine rağmen.
   <br/>
   <br/>
   Bergamalı köylüler siyanürü ne kadar öğrendi bilinmez ama siyanürün öğrenilmesiyle birlikte tüm dengelerin değiştiği de bir gerçek. Aslında bu, uzun soluklu bir eylem maratonunun başlangıcı olarak da tarihe geçti. 1994'ten 1999'a kadar yüzlerce eylemleri ile dikkatleri üzerlerine çekmeyi başardı Bergamalılar. Onlar artık kronik bir eylem grubuydular. Çünkü çoğu zaman kendi dertlerini unutup farklı konular içinde eylem yaptılar. Eylem alanları da çok genişti. Bir gün üçüncü bir köprüye hayır diye yürüdüler, bir gün onların diliyle tahküme (tahkim) hayır diye yürüdüler ya da soyundular. Medya için gün doğmuştu, soyunan bir grup vardı yani iyi bir malzeme yakalanmıştı. Siyanür ise kısa bir süre sonra unutulmuştu.
   <br/>
   <br/>
   'Tahkime hayır'
   <br/>
   <br/>
   Bergamalı köylüler önceki hafta yine gündemdeydiler. Yorulmadan İzmir'den Ankara'ya koşturmuşlardı. Yorulmadan diyoruz çünkü; güvenlik güçlerinin engeliyle karşılaşmamak için dağları tırmanarak farklı bir yerden kiraladıkları otobüsle kendilerini Ankara'ya zor atmışlardı. Ankara'ya varır varmaz hemen TEAŞ' ın önünde eylem hazırlıkları başladı; önce gömlekler, sonra kazaklar ve paltolar çıkarıldı ve köylülerin tabiriyle "cıblak" eylem başladı. Tabii eylem dediğiniz slogansız olmaz. Hep bilimadamlarının ağzından duymaya alıştığımız kelimeleri bu sefer Bergamalı köylülerin ağzından duyuyorduk ve olayın ilgi çekiciliği bir kat daha artıyordu. "Atoma hayır", "Siyanürlü şirket, Türkiye'yi terket", "Nükleer enerji istemiyoruz" gibi sloganları Bergamalı köylülerin ağzından bolca duyduk.
   <br/>
   <br/>
   Her eylemin ortaya çıkardığı belirli kahramanlar vardı. Bergama'nın da ortaya çıkardığı sürekli eylemcileri oldu. Her eylemde gazeteciler de, polisler de hep aynı yüzleri gördü. Sanki bu köylü bu iş için dünyaya gelmişti ve o eylem senin bu eylem benim deyip sürekli bir eylem programı takip ediyordu. Kırk kişinin oluşturduğu bu eylem timi bir İstanbul bir Ankara hattında sürekli dolaştılar. Narlıca bu işi sahiplenen köylerden birisi, kahvedeki tatlı muhabbet hiç değişmiyor; yeni eylem planları ve mücadelenin nasıl yapılacağı ya da eylem hatıraları konuşuluyor. Dini ritüeller ise heryerde aynı; duvarları Hz Ali ve Hacı Bektaşı Veli resimleri süslüyor. Narlıca köy kahvesinin sahibi Hüseyin Andaş bu iş için hapis yatanlardan. "Viyana'da tek başıma siyanürlü altına karşı eylem yaptım ve bunun için Viyana'da cezaevine girdim" diyor. En son Ankara'daki eylemde de bulunmuş Hüseyin Andaş. O konuşurken "Bu sefer biraz farklıydı. Biraz itiş kakış oldu ama olsun, böyle büyük bir dava için bu kadar olur" diye ekliyor kahvedeki diğer arakadaşları. Gözaltına alınmak Bergamalı köylüler için artık çok normal. Çıplak eylemin fikir babası ise CHP Bergama İlçe eski Başkanı Av. Oktay Konyar. Köylüler için Oktay Konyar bütün eylemlerin mimarı ve lideri. Ama kendisi lider lafını kabul etmiyor "Herşeyi beraber yapıyoruz" diyor. İsmail Kurhan da sürekli eylemcilerden bir diğeri. 55 yaşında. 'Bu zamana kadar olan eylemlerin yüzde doksanına katıldığını söyleyip ekliyor: "Bu haklı bir davadır. Buraya gelen bilim heyetleri bize hep şunu söyledi. Eğer fabrika çalışırsa burayı terkedin dedi. Biz içimize yabancı kişileri almıyoruz. Eğer alırsak bu işin ucunu kaybederdik. Bizim devlete karşı bir savaşımız yok. Biz altını istiyoruz ama siyanürü istemiyoruz".
   <br/>
   <br/>
   'Tunceli bizi destekliyor'
   <br/>
   <br/>
   Narlıca köyünün bir diğer sürekli eylemcisi ise Hüseyin Doğan. En son Ankara eyleminde o da Narlıcalı diğer yirmi iki eylemci gibi gözaltına alınanlardan. Doğan, "Bu iş bizim davamız oldu, bu işten artık dönmek yok" derken kararlı bir eylemci portresi çiziyor. Ankara'daki eylemde Tuncelili hemşehrilerinin kendilerini desteklediklerini belirtiyor Hüseyin Doğan. Katılım konusunda da ilginç bir yöntemleri var Narlıcalıların; köy hoparlöründen bütün köye haber veriyorlar. Kahvedeki Narlıcalı köylüler "Bizde muhalif yoktur, eylem olacak denilince herkes gelir" diyorlar; "Bu bir şarttır. Yoksa burada yeri yoktur."
   <br/>
   <br/>
   Bergama'nın esnafı ilk başlarda yapılan eylemler için pek birşey dememiş ama artık bu işten sıkıldığını da belirtiyor. İlçelerinin isminin eylemlerle anılmasını istemediklerini ama bu işe de nasıl engel olacaklarını bilmediklerini ifade ediyorlar.
   <br/>
   <br/>
   Bergama'da köyler madeni destekleyenler ve desteklemeyenler diye ikiye ayrılmış. Sürekli eylemci olan köylerden biri de Çamköy. Köye girer girmez maden karşıtı portre karşınıza dikiliyor. Diğer köylerde hiç göremeyeceğiniz duvar resimlerini burada görüyorsunuz. Duvardaki tasvirler eylemleri, madene karşı mücadeleyi anlatıyor.
   <br/>
   <br/>
   Çamköy'ün sürekli eylemcilerinden biri de Süleyman Bektaş. Bektaş, "Bizim eylemlerin saati ve zamanı yoktur. Bir saat içinde karar alır yola düşeriz, kimse farkedemez. Bizde muhalifler kahveye bile gelemez, çünkü kimse onlarla konuşmaz. İnsanın bir haysiyeti vardır" diyor: "Şimdi bana beşyüz milyon verseler, yemeğimi de ayağımın dibine getirseler bu davadan yine vazgeçmem".
   <br/>
   <br/>
   Süleyman Bektaş gözaltına alınma ve tutuklanma ile alakalı olarak "Biz her zaman gözaltına alınıyoruz, onlar sıradan şeyler. Haklı olduğumuz bu davada sonuna kadar gitmeye hazırız" diyor. "Bizi mecbur bırakmadıkları sürece kimsenin burnunu kanatmaya niyetimiz yok" diyerek olayın başka bir boyutuna da işaret ediyor.
   <br/>
   <br/>
   Hopdediks Bayram Çavuş
   <br/>
   <br/>
   Bergamalı eylemcilerin en renkli siması Bayram Çavuş yani namı diğer 'Hopdediks'. Ankara'da tahkim yasasını protesto ederken keşfedildi Bergamalı Hopdediks. Ona göre tahkimin hiç bir anlamı yok, varsa yoksa bu maden kapanacak. Bu rolü o kadar benimsemiş ki halinden hiç şikayetçi olmadan her halükârda rahatça soyunabiliyor ve slogan atabiliyor. Ona göre Avrupalı bir konsey bu işi yokuşa sürüyormuş. Köyde bastonla yürümekte zorlanan Bergamalı Hopdediks eylemlerde canavar kesiliyor. Bu mücadeleyi milli mücadeleye benzetiyor ve madene karşı savaşmak gerektiğini söylüyor. Çernobil'den Kıbrıs'a, Fırtına Vadisi'ne ve oradan Akkuyu Nükleer Santrali'ne kadar her alanda ilginç ve mücadeleci tesbitleriyle savaşa devam diyor.
   <br/>
   <br/>
   Siyanürlü altın arama faaliyetlerini durdurmak için başlattıkları eylemlerle iyice profesyonelleşen Bergamalılar artık kronik bir eylem grubu. Bergamalı eylemcileri Türkiye'nin her yerinde gördük. "Üçüncü bir köprü istemiyoruz" dediler, olabilir dedik; tahkime karşı yürüdüler ve soyundular, acaba niye dedik; elektrik kesintisi yaşamadılar ama Akkuyu'da soyundular, biz bu işe akıl erdiremedik diyoruz. Görünen o ki Bergamalılar köylü doğdular, eylemci ölecekler.
   <br/>
   <br/>
   email: mehmetdemirci@hotmail.com
   <br/>
  </font>
 </div>
 <div>
 </div>
 <div>
 </div>
</div>


## Yorumlar

### İSHAK KARAKAYA, 19 January 2013, 01:32
> ÇOK ÖN YARGILI YAZILMIŞ BİR YAZI BU. O SAYDIĞINIZ KÖYLERDEKİ KİŞİLERİN ÇOĞU ŞİMDİ YAŞAMIYOR. NEDEN Mİ? ÇÜNKÜ; HEMEN HEMEN HEPSİ 55,65 YAŞ ARASI KANSERDEN ÖLDÜ...!BUNLARDAN BİRİ DE SÜLEYMAN BEKTAŞ, BİLMEM ANLATABİLDİM Mİ?

Kaynak: [www.aksiyon.com.tr](http://www.aksiyon.com.tr:80/aksiyon/haber-5683-kadrolu-eylemciler.html), [web.archive.org (arşiv bağlantısı)](http://web.archive.org/web/20131220104826/http://www.aksiyon.com.tr:80/aksiyon/haber-5683-kadrolu-eylemciler.html)
