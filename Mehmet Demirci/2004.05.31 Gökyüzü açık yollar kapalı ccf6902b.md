# Gökyüzü açık, yollar kapalı

*Mehmet Demirci 2004.05.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İsrailli yetkililer son iki haftada 4 ev yıkıp, silahlı 4 kişiyi öldürdüklerini söyleseler de Gazze ve Rafah'ta durum hiç de öyle değil. Giriş-çıkışın son derece zor olduğu bu şehirlerin deprem bölgelerinden farkı yok.
  </font>
 </div>
 <div id="newsText">
  <font class="detail-text">
   Hava günlük güneşlik, bütün yollar açık. Kudüslü İzak ve Said için ise tek bir yol kapalı: Gazze. Son iki ay içinde sürekli yıkımlar ve cenaze törenleri ile anılan Gazze ve Rafah şehirleri, girmenin de çıkmanın da zor olduğu yerler.
   <br/>
   <br/>
   İsrail hükümetinin güvenlik konusunda hassas olduğu bilinen bir gerçek. Fakat vizesi olan, yabancı bir ülkeden gelen ve üstüne üstlük gazeteci kimliği taşıyan birine dinini sorup sonra "Hımm! Müslüman. O zaman biraz bekleyin" demek daha da düşündürücü.
   <br/>
   <br/>
   8 saat beklemenin ardından kutsal şehir Kudüs gözlerimizin önünde. Eski şehrin bütün sokaklarında kamera ile gözetleniyorsunuz. Gazze ve Rafah"a gitmek için akreditasyon kartı temin ediyoruz. Nihayet Erez Kapısındayız. Bu sefer sorgu sual kısa sürüyor. Bir hinlik olduğunu düşünmemeniz işten bile değil.
   <br/>
   <br/>
   Gazze sokaklarında sıcağın da etkisiyle sessizlik hakim. Sokakları turlarken acaba bu sokakta bir çatışma olmuş mudur sorusunu sormadan edemiyorsunuz. Bütün duvarlarda, çatışmalarda ölenlerin eli silahlı fotoğrafları asılı. Gazze"den Rafah"a gitmek de Kudüs"ten Gazze"ye gelmek kadar zor. Hanyunus bölgesine giren İsrail ordusu burada da bir konrol noktası koymuş ve trafiği denetliyor. Yol üzerinde hiç asker görmememize rağmen iki kontrol kulesi ve ucu görünen namlular ne yapılması gerektiğini anlatıyor.
   <br/>
   <br/>
   Rafah"ta hiç otel yok. Akşam sekiz ile sabah sekiz arasında yol tamamen kapalı. Son 15 günde yolun daha uzun süreli kapalı kaldığı olmuş. Rafah şehrinin etrafı tamamen çevrilmiş durumda. Şehrin denize açılan kapısı ile Mısır sınırının ön tarafında İsrail ordusu bulunuyor. Yol üzerindeki kontrol noktalarını söylememize gerek yok. İsrailli yetkililer son iki hafta içinde yaşananlar için sadece 4 ev yıkıp 4 silahlı kişiyi öldürdük dese de görünenler bundan çok farklı. Şehrin Brazil ve Tel Sultan mahallelerinde onlarca ev yıkılmış. Sokak aralarındaki bütün yollar kullanılamayacak durumda. Dışarıdan gelen biri için burası adeta deprem bölgesi. Yıkılan evlerin Sakarya ya da Gölcük"te depremden yıkılan evlerden pek farkı yok.
   <br/>
   <br/>
   İhyad Rubi, Brazil mahallesinde 3 katlı evi olan Rafahlı bir doktor. Tıp eğitimini Türkiye"de almış. İsrail tanklarının şehre girdiği vakitte o Hanyunus"taki hastanede görevi başındaymış. Eşi, dört çocuğu, annesi ve babası evdeymiş. Gece gelen haber bütün dünyasını alt üst etmiş: "Gece haber geldi, İsrail tankları Rafah"a girdi diye. Evimi aradım kimse telefonu açmadı. Cep telefonundan görüştüğüm arkadaşım evimin yıkıldığını söyledi. Yola çıktım evime gitmek için ama arkadaşlarım engelledi. Gece boyunca gelen ambulansların hepsine baktım acaba benim çocuğumu mu getirdiler diye. Ancak sabah yollar açılınca Rafah"a gelebildim. Evim yıkılmıştı ama ailem hayattaydı. Buldozer yatak odama kadar girmiş. Evimin birçok duvarında kurşun izleri var. Gece gürültüler artınca ailem tanklar gelmeden evi boşaltıp şehrin iç kısımlarına kaçmış. Hayatımın en uzun 5 saatini yaşadım o gece. Sokakta bir yaralı görsek bile aracımızdan inip müdahale edemiyoruz. Bazen İsrailli askerler yardım edeni de vuruyor. Geçenlerde bir yaralı yedi saat yolun ortasında bekledi. Avrupalı yardım kuruluşunda görevli bir bayan gidip o yaralıyı oradan aldı."
   <br/>
   <br/>
   Geçtiğimiz cuma günü Rafah şehrinde ilk defa gerçekleşen bir olay dikkat çekiciydi. Yıkımlar sırasında ölen 16 kişi için Cunhur Stadyumunda cenaze namazı kılındı. Kale direklerinin hemen yanına konulan cenazeler ve sahayı dolduran cemaat İsrail"in resmi açıklamalarını boşa çıkaracak nitelikteydi. Cenazelerin bir hafta boyunca morgda beklemesi ve İsrail"in bir hafta boyunca Rafah şehrinin Tel Sultan mahallesinden çıkmamış olması da dikkat çekiciydi.
   <br/>
   <br/>
   Evlerini kaybeden yüzlerce insan şehirde bulunan okullara yerleşmiş durumda. Evsizler şu an sadece Birleşmiş Milletler"in yemek, yatak ve battaniye yardımından yararlanmakta.
   <br/>
   <br/>
   Musa el Abdurrahman ve 11 kişilik ailesi de Hanse okulunda bir sınıfa yerleşmiş. Abdurrahman"ın Brazil mahallesinde bulunan 3 katlı evi yıkılmış ve kendisi hiçbir şeyi kurtaramamış. Olayın şoku ile ertesi gün kalp spazmı geçiren Abdurrahman, "Yapacak hiçbir şey yok. Şimdilik buradayız. Birleşmiş Milletler yardım edecek diyorlar ama ortada bir şey yok. Bir daha ev yaptıramam. Bütün birikimim o evdi. Çocuklarım okula gidiyordu. Büyük kızımın sınavları vardı ama artık hiçbir önemi yok. Üstümüzdekiler dışında maddi olarak hiçbir  şeyim kalmadı" diyor.
   <br/>
   <br/>
   Şehirde şu an kiralık tek bir ev bile yok. Sokakları dolaşırken sıcaktan susuyorsunuz ama meyve suyu ya da şişe suyu bulmanız çok zor. Çünkü yollar kapalı. Bütün ihtiyacını Gazze yolundan sağlayan Rafah halkı, Gazze"de bulunan Erez sınır kapısının kapalı olmasıyla yokluğa hapsedilmiş. İnsanların yüzde 80"i işsiz. Çifte vatandaşlık taşıyanlar bile bu şehirlerden çıkamıyor. Evi yıkılan Yusuf"a ne yapacağını sorduğumuzda "Yapacak bir şey yok. Ev verirlerse otururum, yemek verirlerse yerim. Hatta verdikleri ev Yahudilerin yerleşim yerinde bile olsa sesimi çıkarmadan otururum. Yoksa hiçbir şey yapmam. Bundan birkaç yıl önce Türkiye"ye gitmiştim. Oradan Fransa"ya gidecektim. Havaalanında pasaportuma sahte dediler. Ben de hangi akıllı Filistin pasaportunun sahtesini yapar dedim, inanmadılar. Kimse bizim söylediklerimize inanmıyor. O zaman yapacak birşey yok, ölmekten başka" diyor.
   <br/>
   <br/>
   Rafah"ta geçen birkaç günün ardından geri dönmek için sınır kapısına geldiğinizde girişteki sorgu sualin neden kısa sürdüğünü anlıyorsunuz. Görmediğiniz birinden komutlar geliyor: "Kemerini çıkar. Ayakkabını çıkar. Çantaları x-ray cihazından geçir." İşin bu kısmı bitince ofiste beklemeye başlıyorsunuz. Sizden sonra gelen Avrupalı gazetecilerin rahatlıkla geçtiğini görüp şaşırıyorsunuz. Problemin ne olduğunu sorduğunuzda "5 dakika sonra hallediyoruz" cevabı geliyor. Bir, bir buçuk saat sonra başınıza verilen erle birlikte demir kapılardan, labirentlerden geçiyorsunuz. Tekrar emirler geliyor: "Çantanı burada bırak. Üzerindeki metalleri burada bırak." Önce üst araması, ardından bir emir daha: "Pantolonunu çıkar." Karşınızdaki görevli elindeki x-ray cihazı ile iç çamaşırlarınızla üstünüzü arıyor. Gazetecisiniz ve Türkiyelisiniz; tamam berbat bir İngilizceniz var ama bunu gerektirecek ne yaptığınızı düşünmeye başlıyorsunuz. 2 saat süren "Nerede kaldın? Ne yedin? Tişört aldın mı?" ve buna benzer komik onlarca soruya cevap vermeye çalışıyorsunuz.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-9476-gokyuzu-acik-yollar-kapali.html), [web.archive.org (arşiv bağlantısı)](http://web.archive.org/web/20120625202811/http://www.aksiyon.com.tr:80/aksiyon/haber-9476-gokyuzu-acik-yollar-kapali.html)
