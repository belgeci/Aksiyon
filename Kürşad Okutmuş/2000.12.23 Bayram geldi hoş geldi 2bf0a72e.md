# Bayram geldi, hoş geldi

*Kürşad Okutmuş 2000.12.23*

<div>
 <p class="baslik">
  ŞEKERLEME VAKTİ
 </p>
 <p class="spot">
  Nedendir bilinmez 'tatsız' tabirinin her geçen gün biraz daha hayatımıza usul usul sokuluşunu seyrediyoruz. Tatsız yıllar, tatsız bayramlar, tadı kalmayan paylaşımlar ve tadları damağımızda kalan tadımlık anılar ve bir tadımlık mutluluklar. Bir aylık emeğimizin ödüllendirildiği Ramazan Bayramı da bu tadımlık mutluluklarımızdan biri. Şekerler ise bayramların en güzel ödülü. Şeker, özellikle zenginlerin sofralarında yerini lüks pastanelerden alınmış çikolata ya da lokumlara bıraksa bile, hâlâ bayramın sıcaklığını en derinden hissedenlerin gönlündeki yerini koruyor.
 </p>
 <p class="metin">
 </p>
 <img border="0" src="/web/20020420202736im_/http://www.aksiyon.com.tr/2000/316/resimler/Seker.jpg"/>
 <p class="metin">
  Çocukluğumuzda hayatın yeni renklerinin neşesi bir yana; el öpüp harçlık almak için, yenilerimizi son güne kadar yastık altında bekletmek ve hazırladığımız renkli poşetleri rengarenk şekerlerle doldurmak için bayram sabahlarını iple çekerdik... Ya şimdiyse diye devam ederek ağzımızın tadını bozmaktansa, hayatımızdaki bu kadar tatsızlık yeter deyip tatlı bir hafta geçirmeye ne dersiniz. Mesela rahatsız olduğunu duyduğunuz ama yıllardır görmediğiniz okul arkadaşınızın kapısını bir kutu şekerle çalmaya, onlarla eski günleri konuşmaya ve neden arayıp sormuyorsun sitemlerinde bulunmadan sohbet etmeye. Sonra nikahına gidemediğimiz dostumuzun mutlu yuvasının kapısını çalalım, gönlünü alalım yine bir paket şekerleme eşliğinde! Ağzımızdan bal aksın sadece, 'bal gibi de vefalı bir arkadaşım işte' diyerek şımartalım kendimizi. Sonra bu mutlu, bu tatlı ziyaretlerin ardından evimize dönerken, paramızın yettiğince lokumlar, akideler alalım; malum konu—komşu gelecek, çoluk—çocuk şeker için kapıya dikilecek!..
 </p>
 <p class="metin">
  Tarihin tatlı sayfaları
 </p>
 <p class="metin">
  Yıllarca şeker aldığımız ve artık bu alanda marka olmuş şekercilerden biri de Bekir Efendi. 1770'li yıllarda Kastamonu'dan İstanbul'a gelen Bekir Efendi bugün hâlâ faaliyette olan Bahçekapı'daki ilk şekerci dükkanıyla başlar İstanbullulara şekerli günler satmaya. Böylelikle başlar çocuklar tarafından sevilmeye ve de ahâli tarafından övülmeye... Tam bir yenilik sevdalısıdır Bekir Efendi. Kısa zaman içinde o kadar çok çeşit şeker üretir ki, ünü saraya ulaşır ve sarayın "Baş Şekercisi" unvanını alır. 1817—20 yılları arasında Bekir Efendi hacca gider ve daha sonra Hacı Bekir olarak anılmaya başlar. Bugün de kendisi olmasa bile yaptığı lokum ve şekerlemeler "Hacı Bekir Şekerlemeleri" ismiyle sadece bayramlarda değil, yılın her günü insanların damak tatlarına hitap etmeye devam ediyor.
 </p>
 <p class="metin">
  Akide'nin sağladığı dirlik
 </p>
 <p class="metin">
  Genelde herkesin çocukluğundaki bakkal dedelerin cam kavonozlarından, bir de teyzelerin ikindi çayları telaşından hatırlanır renkli akideler... Akide Osmanlı Devleti'nde yeniliklerle birlikte anılıyor ve bağlılığın simgesi olarak kabul görüyormuş. Kelime olarak anlamına baktığımız zaman neden Yeniçerilerle birlikte anıldığını anlıyoruz. İnanç, bağlılık, birbirinden ayrılmamak ve yapışmak anlamına geliyor çünkü.
 </p>
 <p class="metin">
  Ulûfe diye anılan bir gün varmış Osmanlı'da, bu günde Yeniçerilerin maaşları dağıtılır ve sarayda yemek verilirmiş. Geleneklere göre de sadrazam ve divan—ı hümayun üyeleri önce askerin yemeğini tadar, sonra da şekerler sunulurmuş. Bu şeker sunma geleneğinin önemi bir şikayetin olmadığının kanıtı sayılırmış. Dirhem ağırlığında ve mangır (bakır para) şeklinde hazırlanan şekerler divana gelince herkes rahatlarmış. Bu merasim dirlik, düzen ve huzurun simgesi sayılırmış.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/316/haberler/7.htm), [web.archive.org (arşiv bağlantısı)](http://web.archive.org/web/20020420202736/http://www.aksiyon.com.tr:80/2000/316/haberler/7.htm)
