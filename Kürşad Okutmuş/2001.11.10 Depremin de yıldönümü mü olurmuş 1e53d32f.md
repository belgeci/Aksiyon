# “Depremin de yıldönümü mü olurmuş?”

*Kürşad Okutmuş 2001.11.10*

<div>
 <img border="0" src="/web/20020423064820im_/http://www.aksiyon.com.tr/2001/362/resimler/deprem.jpg"/>
 <p class="spot">
  Siz hiç sessizliğin sesini duydunuz mu? Kıpırtısız, kımıltısız bir anlık sessizlik... Bir deneyin. Çevrenizdeki sesleri bir süre dinleyin. Kulaklarınızda bütün eşyaların; buzdolabının, çamaşır makinasının, sokaktaki arabaların, insan ya da ışığın sesi yankılansın. Sonra, dönün her şeyi ama her şeyi kapatın. Bir ses duyacaksınız. Sessizliğin sesidir bu. Ve ardından bir çığlık... Binlerce çığlık... Onbinlerce çığlık... Kendi çığılıklarınızı, yanı başınızdaki çocuklarınızın, eşinizin, anne ve babanızın çığlıklarını da bu çığlıklara ekleyin.
 </p>
 <p class="spot">
  Ve yıkılan duvarların üzerinize gelişini, yanı başınızdaki çok katlı binaların çıkardığı büyük çatırtıyı duyun... Toprağın yarılışındaki, patlayışındaki sesini... Aradan iki yıl geçmiş olsa da 'deprem'in uğultusunu, Düzcelinin kırgınlığını, yorgunluğunu, bıkkınlığını duyun. Sokaklarda neşeden, mutluluktan izler arayın, insan yüzlerini görün... Acıyı bir kez daha hissedin ve depremi yaşayın.
 </p>
 <p class="spot">
  Bir kez daha...
 </p>
 <p class="metin">
 </p>
 <p class="metin">
  Fotoğraf çekmek için şehri arşınlıyoruz ilk önce, sohbetler ediyoruz, şehri çok iyi bilen bir tavırla ekip arkadaşlarımızla birlikte, birbirimize işaretler yapıyor ara sokaklara dalıyoruz. Hâlâ yıkılmaya çalışılan binalardan dağılan toz bulutu ve havanın daim hakim olduğu sis ordusu fotoğraf çektirmemek için gitgide inatlaşıyor ama kemani Ferdi yetişiyor 'hızır'casına. Konu mankenimizi ya da foto modelimizi bulduk sevinciyle sarılıyoruz Ferdi'ye. Ferdi'nin hayat hikayesi oldukça ilginç, ama uzun! Soyadları da 'Keman' olan bu depremzede ailede dededen toruna neredeyse herkes müzisyen. Acılı ve hüzünlü bir şehre, aynı duygularla hitap edebilecek bir enstrüman. Ferdi bildiği en güzel notalarla yanımızda keman çalıyor ve biz de onun notalarında Düzce'yi geziyoruz.
 </p>
 <p class="metin">
  Umut mu? O da ne?
 </p>
 <p class="metin">
  Aradan iki yıl geçti ama Düzceli hâlâ aynı korkuyla yaşıyor; iki katlı evlere girilmiyor, en küçük bir seste dahi kendini açık araziye atıyor ve psikolojik problemlerle mücadele ediyor. Henüz hayatın idamesi için gereken çabalar, kendine gelme seanslarının önüne geçmiş değil anlayacağınız. O acı hatıranın üstünden iki yıl geçmesine rağmen hâlâ yıkılan ve yıkılmayı bekleyen binalar var Düzce'de; toz bulutları gözlere ve makina uğultuları şehrin bütün kulaklarına hakim diyebiliriz! Yüzlerce kayıba, binlerce acıya rağmen hâlâ vicdansızlığın peşinde olanlar yok değil: Üç kattan fazlasına izin vermeyen yeni imar yasasına rağmen, yol boyunca çatlakları doldurtmuş, kat azaltmasına gitmemiş ve cırtlak renklerle 'kıymet biçilmez'(!) sakat yapılarının başlarında satacakları ya da kiralayacakları insanları bekleyen bina sahipleri var Düzce'de! 'İl' olmak ile 'vilayet' olmak arasındaki fark henüz farkedilememiş olacak ki, herkes bildiğini okuyor ya da uyguluyor! Siyasilerin kavgası en çok konuşulan konulardan biri burada; halk umudunu bağladıkları kişilerin bu anlaşılmaz ikilemleri arasında sıkılıp kalmış çaresizce.
 </p>
 <p class="metin">
  Kira korkusu hakim insanlara
 </p>
 <p class="metin">
  Hoşgeldin diyen yorgun yüzler, bir açıklama bekliyor hep; 'Depremin ikinci yıldönümü geldi' diyoruz, gülerek arkalarını dönüp uzaklaşıyorlar, ne dediklerini tam anlamıyoruz ama onlar habire söyleniyorlar: "Bir de depremin yıldönümü çıkmış eyi mi"!.. Eski Düzce, yani merkezdeki durum işte böyle; vakit kaybetmeden prefabriklere yöneliyoruz. Bu küçültülmüş hayatlar, öbek öbek dağılmış durumda her bir yana, kimi mavi mavi, kimi yeşil yeşil... Renklerle kurtarılmaya çalışılan bu küçültülmüş hayatların arasında saatlerce geziniyoruz ama hayat belirtisine dair uzun bir süre sinyal alamıyoruz. Ta ki her bir prefabrik bölgesinin yanına yapılmış olan kahvehanelere ulaşana dek! Herkes burada; Ahmet Bakır, Kenan Karadağlı, Şener Soylu... Fabrikada çalışanlar var, yeni evlenenler var içlerinde, boş gezinenler ise en büyük kalabalığı oluşturanlar...
 </p>
 <p class="metin">
  Düzce'de asgari ücretin üzerinde iş bulmak neredeyse değil, tamamen imkansız! Fabrikalar her ay beşer beşer işçi çıkartıyor; yüz milyona razı olan yüzlerce işsiz var kahvelerde. Prefabriklere gelince; yapılırken çatıda kullanılan malzemeden ötürü olsa gerek, soba yakılmasına izin verilmiyor. Isınma, yemek, banyo; her ihtiyaç için elektrik kullanılıyor. Elektrik faturası haliyle kabarık, 40—50 milyon arasından hiç düşmüyor; 4 ayda bir gelen su faturası da ortalama o kadar. Bir de yakında prefabriklerden 50 milyon gibi bir kira istenileceği dedikodusu dolaşıyor ortalıkta. Ayşe Dönmez, Melike Avar, Ruhiye Çakır... Başka bir prefabrik bölgenin kapı önü emeklileri bu teyzeler. Her birinin derdi ayrı; eşyasını çaldıran, eşinin felç geçirmesine yanan ve kızını İstanbul macerasından caydıramayan...
 </p>
 <p class="metin">
  Yeni Düzce jelatinli bir şehir adeta
 </p>
 <p class="metin">
  Depremden önce ev sahibi olan herkese kalıcı konutlar teslim edilmiş ama halk hâlâ korkuyor bu yeni evlere girmekten. 3, 4 ve 5 katlı olmak üzere düzenlenen yeni Düzce; gerçekten tam bir şehircilik örneği sergiliyor. Yeşil alanlar, yürüme parkurları, oturma grupları, ormanı, düzenli yol ayrımları ve hatta şelaleleri, yapma kaleleriyle göz kamaştırıyor. Ama kimse gitmeye niyetli değil; kaloriferler yanmıyor bahanesi bir tarafa, uzak oluşu ve aidat korkusu şimdilik uzak tutuyor insanları yeni Düzce'den. Kalıcı konutlardaki evini satmak ya da kiralamak isteyenler hat safhada; "Prefabriklerden şimdilik memnunuz" ortak temenni!
 </p>
 <p class="metin">
  12 Kasım depreminin ardından ikinci yılında işte böyle Düzce; Ankara'dan geldiğine dair dolaşan dedikodular, hatıralarıyla anılan insanlar, eski görüntüleriyle dile getirilen binalar ve korkular.
 </p>
 <br/>
 <center>
  <a class="anaorta" href="http://web.archive.org/web/20020423064820/mailto:okutmus@yahoo.com  /  Fotoğraflar: Adem Yavuz Arslan">
   okutmus@yahoo.com  /  Fotoğraflar: Adem Yavuz Arslan
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/362/gezi/1.htm), [web.archive.org (arşiv bağlantısı)](http://web.archive.org/web/20020423064820/http://www.aksiyon.com.tr:80/2001/362/gezi/1.htm)
