# Ölü arabalar ülkesi

*Kürşad Okutmuş 2002.02.23*

<div>
 <p class="spot">
  Kaç ayrı rengi denemiştiler kimbilir. Bir bahar öncesi belki papatyalar gibi sarıya bürünmüş, belki de baharın insanın içini ateşe çeviren o sevincine daha fazla dayanamayıp kırmızılar sürünmüştüler. Şehrin en güzel sokaklarında ilk turlar atılırken kaç aile mutlu dönmüştü yuvasına ya da kaç aile dramatik sahnelerin tahmin edilmeyen tekstinde figüranlık yapmıştı? Kaç tekerlek, kaç koltuk, kaç fren eskitmişlerdi acaba! Altlarına usulca sokulup satlerce onları okşayan ustaları bulsak bu bilgileri verirler mi bize, yoksa dalgalarını mı geçerler! Yok yok, en iyisi onları bulmak, onlara sormak; ölü arabalar ülkesinde...
 </p>
 <p class="metin">
 </p>
 <img border="0" src="/web/20020403070851im_/http://www.aksiyon.com.tr/2002/377/resimler/araba.jpg"/>
 <p class="metin">
  Erkek çocuğun ilk oyuncağı bir araba olur genelde, kırmızı bir araba; tekerleri gümüşvari, camları siyah ama yine de kısa sürede dağılan. Kızlarınki bebektir ilk ve genelde de bu bebekler bu arabalara sıkıştırılmak istenirken dağılır arabalar! Oyuncak seçimi konusunda babaları mı suçlamalı yoksa oyuncak üreticilerini mi bilinmez ama bilinen bir şey var ki, yine çocukların telaffuz etmek istedikleri ilk sözcüktür araba... Genelde 'araba'ya yakın değildir bu telaffuzlar, en fazla arabaların çıkardıkları sesleri anımsatırlar ama yinede anlar büyükler; büyük olduklarından kaçırmazlar bu tercümanlık denemelerini ve bir çırpıda çevirirler çocuğun dediğini: 'Araba' istedi!..
 </p>
 <p class="metin">
  Büyükşehirlerin çocuklarını bilmem ama Anadolu çocuklarının oyunları arasında arabanın çok önemli bir yeri vardır. Oyuncak arabalardan sıkılınca artık, ana yollara taşınır çocuklar; önce tek tek usanmadan sayarlar uzaktan, 'bu gelen benim' diye tartışırlar, markalarını tahmin etme telaşıyla iddialaşırlar sonra, en çok da "kaç kilometre yapıyor"u merak ettiklerinden kapıya yanaşıp telaşlı serçeler gibi gözlerini camdan içeriye uzatırlar, bir zaman sonra da formula yorumcularını kıskandıracak cinsten yorumlar yapmaya başlarlar... Hepsinin gönlünde bir marka yatar... Ama hiç "Anadol" tutkunu olan bir çocuk yoktur.
 </p>
 <p class="metin">
  Babanın, amcanın arabası ya da anahtarına uzanabileceğimiz yakınlıkta araba sahibi bir akraba varsa; mutlaka o arabayı kaçırmış, adrenalin tadını ilk o gün yakalamış ve en kaliteli köteği de ilk o gün tatmışızdır. Belki de "Kara Şimşek"i en çok bunun için sevmiştik, ki aklımız kesse Recaizade Mahmud Ekrem'in "Araba Sevdası"nı okumak için de bu kadar gecikmeyecektik!
 </p>
 <p class="metin">
  ***
 </p>
 <p class="metin">
  Burası ölü arabalar ülkesi.
 </p>
 <p class="metin">
  O kadar arabanın içinde olmamıza karşın hiç bir yere gidemiyorduk, üstelik de gidecek o kadar yerimiz varken. Yağmur yağsa, fırtına kopsa; burada içlerine saklanarak korunabilirdik. Ki bu korunma saatlerce sürse dahi; bizi burada, bu ölü arabalar ülkesinde ısıtacak yüzlerce anı, yüzlerce sır ve yüzlerce hikaye bekliyordu...
 </p>
 <p class="metin">
  Arabalar konuşmaz ancak giderler diye bilinir, 'Kara Şimşek'in gayretlerine rağmen yine de böyle işte. Onların ölünce dillendiklerine, hatıralarını birbirlerine ballandıra ballandıra anlattıklarına ve hatta birbirlerine bolca partal attıklarını nasıl inandıracağız sizi bilmiyoruz. Günümüz insanlarının 'dil, din, ırk ayrımı yapmadan' dedikleri gibi biz de bu ülkede 'model, marka, renk ayrımı yapmadan' dolaşmaya başladık ama yine günümüz insanları gibi sözünde durmayıp, en çok pastel boyaları andıran renklilerin, kornaları hâlâ ötenlerin yanında eğleştik!
 </p>
 <p class="metin">
  Ülkenin yeni misafirlerinden biri bağırıyordu habire, "sürün beni" diye... "Burası hariç her yere sürün!"
 </p>
 <p class="metin">
  Bu yeni arabayla sohbet edilmez tasasıyla şehrin daha ara sokaklarına karışıyor, sohbet edecek birilerine bakınıyorduk ki, içlerinden birinin etrafındakilere anlattığı hikayeye tanık olduk. Hikaye uzundu, bunu anlatamayacağız ama en çok hoşumuza giden bölümünü aktaracağız size. Yaptığı feci kazayla hafıza kaybına uğrayan ve buraya yoğun bakım olur ümidiyle gönderilen bu yaşlı arabanın gençlik yıllarında Anadolu'nun neresi olduğunu hatırlayamadığı bir köyünde, her ikindi sonrası, nehrin serinliğine çekilir, gölgesinde karpuz—peynir—ekmek yenirmiş. Her defasında da aynı kasedi koyarlarmış içine, o da bayılırmış çalan türkülere ama hangi türküler bir türlü hatırlayamıyor, "yaşlılık işte" diye de en sonuna ekliyor...
 </p>
 <p class="metin">
  İşte bu hikaye bir çok hatırayı canlandırıyor çevredikilere; kimi hafta sonları çıkılan Çamlıca'dan İstanbul'u seyri anlatıyor; kimi Palandöken'in eteklerine ulaşmak için zorlandığı acı—tatlı günleri; kimi de "araba vapurları'nda dinledikleri dalga, martı ve rüzgarın sesini... İçlerinden biri "neden buraya gelmeden herşeyimizi sökerler anlamıyorum" diye içleniyor, bir diğeri de sırasıyla her sahibinin ilk kendisine binişte yaşadığı heyacana karşın bugün bir gün olsun hatırlayıp da ziyarete neden  gelmediklerini anlayamıyor: "Oysa biz onlara ne günler yaşatmıştık, 'ey gidili günler' diye anlatırlar hem de ahbaplarına; rüzgarla yarışırdık, hastalarını kavuştururduk, küslerini barıştırırdık, asker dönüşü çocuklarını karşılar, misafirlerini otogara kadar biz uğurlardık..." 'Ölü Arabalar Ülkesi'ne gelmeden önce 'Bizim neden her şeyimizi sökerler?' diye söylenen küçük araba; motorunun, koltuklarının, kaportasının bir kısmının ve tekerlerinin (aslında hiç bir şeyi kalmamıştı) sökülmesini anlamıştı da, şu dikiz aynasının üzerinde bir zamanlar sallanan kokulu yaprak ve yuvarlak aynanın (cd demek istiyor) neden alındığını bir türlü anlamadığından yakınıyordu. Hızının yüzü aştığını bunların sallanmasından anlar da öyle zevklenirmiş zamanında (zaten en fazla 100 yaparmış), sabahlarıda mis kokular eşliğinde uyanır, aynasından yakışıklılığına bakarmış!
 </p>
 <p class="metin">
  Burada çok dostumuz var artık ve anlatacak çok hikayemiz de; biz bu sayfalarda daha çok neşeli olanlarına değindik, varın siz de hüzünlü olanlarını düşünün. "Ölü Arabalar Ülkesi"ne bizzat gidemeseniz de, hiç olmazsa rüyalarınızda gidip görün... Ne de olsa bir çoğunuzun 'araba rüyası' gördüğü malum; 'model, marka ve renk ayrımı yapmadan' işte o rüyanızda gördüğünüz arabaya atlayın ve rotayı bu ülkenin ıssız yollarına çevirin...
 </p>
 <br/>
 <center>
  <a class="anaorta" href="http://web.archive.org/web/20020403070851/mailto:kursadokutmus@mynet.com">
   kursadokutmus@mynet.com
  </a>
  <b>
   /  Fotoğraf: Turgut Engin
  </b>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/377/gezi/1.htm), [web.archive.org (arşiv bağlantısı)](http://web.archive.org/web/20020403070851/http://www.aksiyon.com.tr:80/2002/377/gezi/1.htm)
