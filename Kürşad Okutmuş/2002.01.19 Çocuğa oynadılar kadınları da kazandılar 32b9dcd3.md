# Çocuğa oynadılar, kadınları da kazandılar

*Kürşad Okutmuş 2002.01.19*

<div>
 <p class="spot">
  Çalıntı iddiaları, mahkeme kapıları, kiliselerin kızgınlığı, okulların yasakları vız geliyor Potter'e; medya ve Coca Cola'nın sırtına binmiş, modasının keyfini sürüyor... Hollywood starlarının bile başını döndüren bu keyfin ne kadar süreceğini ve yarın nasıl anılacağını ise şimdilik hiç kimse kestiremiyor!
 </p>
 <p class="metin">
 </p>
 <img border="0" src="/web/20020329153940im_/http://www.aksiyon.com.tr/2002/372/resimler/heri.jpg"/>
 <p class="metin">
  Sadece çocukları değil, yaşını başını almış aklı başında kişileri bile eğlendirebilen, bitmek bilmeyen serilerine mahkum eden bu mucize kahramanın marifetlerinin sırrı bir değil, beş değil. Dünyayı saran çılgınlığın tek mantıklı cevabı reklam ve promosyon olmayabilir. Ama bu sektörün payının yadsınamaz etksini gözardı etmemek gerekiyor.
 </p>
 <p class="metin">
  Sinemaya uyarlanan filmi gösterime girdiği bütün ülkelerde gişe rekorlar kırıyor, kitapları 1996'dan beri Arnavutçadan Zulu diline kadar tam 47 dile çevriliyor ve son açıklanan bilgilere göre de Harry Potter serisi 200 milyon satış sınırına yaklaşıyor... Harry Potter kapitalist dünyaya ve reklam yazarlarına ilham kaynağı oluyor, miniklerle büyükler arasında köprü kuruyor, modaya yön veriyor, fikirleri etkiliyor ve insanoğluna hayatını idame ettirirken yeni biçimler ekliyor. Kitabı yazmadan önce adeta 'sefiller'i oynayan ve "yetişkinlerin dünyasından kaçarak, kelimenin hem gerçek, hem mecazi anlamında 'güç sahibi olduğu' bir yere giden çocuk fikri beni cezbediyor" diyen J.K.Rowling kazandığı 56 milyon sterlinle İngiltere'nin en zenginleri arasında yer alıyor bugün.
 </p>
 <p class="metin">
  Yazar J.K Rowling internette yaşıtları için cevapladığı sorular içerisinde, samimi bir şekilde bu kitapların neden çok sattığını bilemediğini açıklıyor. Harry Potter serisinde aynı zamanda; aşırı şiddet, cinayet, büyü, ırkçılık, ahlak kurallarına aykırılık gibi konular olduğu iddiaları kitap satışlarını etkilemiyor.
 </p>
 <p class="metin">
  Sıradışı ilği
 </p>
 <p class="metin">
  Aslına bakarsanız bugünlerde herkes çocukların peşinde. Amerikan eğlence endüstrisinin son birkaç yılına kısaca bir göz atıldığında, öne çıkan yapımların çocuklara yönelik olduğu açıkça görülüyor. Tüketim açısından çocuklar en iyi hedef kitle, üstelik çocuğun etkilendiği şey büyüklerin de gündemine oturabiliyor. Harry Potter çılgınlığının öncesinde "Shrek", boxoffice rekorları kıran "The Grinch" filmi ve "Ooopss.. I Did It Again"le çocukların gönlünde taht kuran Britney Spears... Bir de çocukluklarını hatırlayanlar için The Beatles...
 </p>
 <p class="metin">
  İnternet üzerinden kitap satışı yapan Amazon.com, Harry Potter serüvenlerinin online satış rekoru kırdığını duyuruyor. Firmanın yaptığı açıklamada "Müşterilerimizin gösterdiği ilgi sıradışı" deniliyor. İngiltere'deki yayınevi sözcüsü, "Satılan kitap miktarına bakarsak, İngiltere'de her erkeğin, kadının ve çocuğun ikişer adet Harry Potter kitabı aldığını söyleyebiliriz" diyor. İngiltere ve ABD'deki kitabevlerinde ilk kez satışa sunulan yeni bölümleri almak için uzun kuyruklar oluşuyor. New York Times'ın en çok satanlar listesinde 100 haftadan fazla kalmayı başaran Potter, aralarında Time'ın da bulunduğu bir çok derginin kapağını da 'onurlandırmayı' beceriyor. Bütün her şey yolunda anlayacağınız, birkaç olumsuzluk dışında tabii; mesela İngiltere'de bulunan bir okulda, kitaptaki 'sihirli güçler'in İncil'in öğretileriyle çeliştiği gerekçesiyle Potter okunmasının yasaklanmış olması ve yine bir grup fanatik dindarın kitapları yakması gibi.
 </p>
 <p class="metin">
  Potter hayranı küçükler saçlarını Harry gibi kestirmek için berberlerin yolunu tutarken, bu modele de, "taranmamış Harry saçı " adı takıldı. Daha şimdiden 85 ayrı Harry Potter ürünü için lisans alındı. Oyuncakları 10 dolardan satılmaya başlandı. Lego'nun ürettiği 682 parçalık Hogwarts Kalesi oyuncak 89 dolardan (yaklaşık 150 milyon lira) raflara çıktığı ilk gün tükendi. İnternet ortamında Harry Potter hediyelik eşyalarını yapma artırmasını kazanan bir firmanın çok yakında ciklet, şekerleme, oyun kartları, elektronik oyunları pazarlayacağı açıklandı. Yine diğer bir firma romandaki kahramanların bebeklerini, oyunlarını ve oyuncaklarını yakında piyasaya sunacağını haber veriyor. Büyücülükle ilgili oyunlar ve pokemon türü oyun kartlarının da bu yıl sonunda satışa sunulacağı müjdesi veriliyor! "Pobjoy" adlı şirketin genel müdürü Taya Pobjoy, Harry Potter'ın resminin basıldığı 25 bini aşkın bozuk paranın, piyasaya çıktığı ilk gün 5 saat içinde satıldığını söyledi: Altın, gümüş ve bakırdan yapılan bozuk paranın bir yüzünde, Harry Potter'ın büyü yaparken çizilmiş bir resmi, diğerinde ise bir İngiliz hükümdarının görüntüsü yer alıyor; bozuk para çıkarma fikrinin, ilk kitapta Potter'ın hayali bir bankaya giderek, ailesinden miras kalan "Knut"ları çektiği bölümden geldiği muhakkak! Türkiye'deki meraklılarına da müjde olarak şu bilgiyi verebiliriz: Harry Potter'in yatak çarşaflarının üretilmeye başlandığına dair haberler var.
 </p>
 <p class="metin">
  Harry'nin sırtından para kazananlar bunlarla da bitmiyor: İngiliz müzayede şirketi Sotheby's, ünlü kahramanın resimlerinden oluşan çizimleri açık artırmayla satmaya karar verdi. Harry Potter'ın resmini taşıyan tek bir çizim için 25 bin sterlin (yaklaşık 45 milyar TL) gibi uçuk rakamlar telaffuz edildi. Ve nihayet Harry Potter'ın beyazperdedeki zaferinin ardından ünlü yıldızlar filmin gelecek bölümünde rol almak için yarışmaya başladı. Tarzı olmayan bir türe el atmak isteyen Nicole Kidman da bu ünlüler arasında. Kidman, bu ilgisini de "çocukları çok sevmesine" bağladı. "Çocuklarım Isabella ve Connor da Potter'a bayılıyor. Eğer onları bu filmin setine getirebilirsem en mutlu anne ben olurum" dedi... Amerikan ABC televizyonu çocuk filmi "Harry Potter and the Sorcerer's Stone"ın yayını için televizyon tarihinin en pahalı anlaşmasını yaptı. Satın alma anlaşmasının fiyatı kesin olarak açıklanmadı ancak söylentilere göre miktarın her film için 60-70 milyon dolar civarında olduğu söylendi.
 </p>
 <p class="metin">
  Coca Cola'nın sponsorluğuyla!
 </p>
 <p class="metin">
  Harry Potter'in gişelerde gösterdiği başarılara gelince; Amerika'da gösterime girdiği gün inanılmazı gerçeğe dönüştürdü ve Jurassic Park 2'nin yaklaşık beş yıldır elinde tuttuğu, 72 milyon dolarlık tüm zamanların en yüksek ilk haftasonu rekorunu çok büyük farkla tarihe gömdü. 125 milyon dolara (yaklaşık 200 trilyon) malolan ilk Harry Potter filmi (Coca Cola 150 milyon dolarla filme sponsor), sadece 4 günde 100 milyon dolara ulaşarak bu alandaki rekoru da eline geçirmiş oldu. Daha önce Star Wars Episode 1,5 günde bu rakama ulaşmış, 13 gün sonunda 200 milyon doları geçmişti.
 </p>
 <p class="metin">
  Newsweek'ten David Ansen film için "film kitapta yer alan birçok olayı almış ama Rowling'in bakışını yeterince hissettirememiş, cazibesi kaybolmuş" derken CNN'den Paul Clinton, "Film baştan aşağı sihir, yanlızca ruhu bile şu günleri kurtarmaya yetti" diyordu. Chicago Sun-Times'dan Roger Ebert ise filmi göklere çıkarıyor ve şöyle yazıyordu: "Harry Potter ve Felsefe Taşı'nı izlerken tüm zamanlarda var olacak ve onlarca kuşak tarafından izlenecek bir klasiği izlediğime neredeyse emindim." Film Şubat ayında Türkiye'de  gösterime girecek.
 </p>
 <p class="metin">
  Harry Potter yoksa çalıntı mı?
 </p>
 <p class="metin">
  Edebiyat dünyası bir süre önce çocuk kitapları yazarı Nancy Stouffer'ın 1984 yılında yazdığı "The Legend of Rah and the Muggles" kitabı ve J.K. Rowling'in Harry Potter serisi arasındaki benzerlikle sarsılmıştı fakat bu etki kısa zamanda gücünü yitirdi. Stouffer, kitabındaki Larry Potter karakterinin ve hikayesinin Rowling tarafından çalındığını iddia etmiş ve Rowling aleyhinde dava açmıştı. Şimdiyse, Nancy Stouffe'ın olay kitabı yeniden yayınlanmak için hazırlanıyor. Yazar, kitabını yeniden yayınlayacak yayınevini bulmak için çok uğraştığını söylüyor! İnternetten edindiğimiz bilgiye göre Nancy Stouffer ve J.K. Rowling'in kitapları arasında büyük benzerlikler göze çarpıyor. Bir kere en başta, Stouffer'ın karakterinin adı Larry Potter, Rowling'in karakterinin adı ise Harry Potter. Her iki kitapta da "muggles" adlı insan tipleri var. Ayrıca kitabın resimleri de birbirine çok benziyor.
 </p>
 <p class="metin">
  "Harry Potter İncil'e ve Hz. İsa'ya karşı!.."
 </p>
 <p class="metin">
  Harry Potter rüyasını gölgeleyen diğer gelişme  ise, Amerikalı Hıristiyanlar topluluğu. Bu topluluk, internet sitelerinde bir bildiri yayınlayarak Harry Potter kitaplarının satanist öğretiler içerdiğini iddia etti. "Harry Potter kitapları, çocuklara cadılık ve büyücülük ile ilgili bilgiler veriyor" diye başlayan bildiride, İncil'in son bölümündeki İsa karşıtı yazılarla, Harry Potter kitaplarının pasajları arasındaki benzerliğe dikkat çekildi. Harry Potter serisinin, İncil'in öğretisine karşı geldiği iddialarını dikkate alan bir okul, kitapları müfredatından çıkarmıştı. Daha sonra onu başka okullar da izledi. Potter karşıtı kampanyalar gittikçe hızlanırken, kitapları savunanlar da saldırılara karşı gelmeye başladı. Büyük çoğunluğu çocuklardan oluşan bu grubun başında da serinin yazarı J.K. Rowling geliyor.
 </p>
 <p class="metin">
  Harry Potter çılgınlığını çözebilene aşk olsun, bakalım önümüzdeki günler ne gösterecek ve yeni kahramanımızın akıbeti nasıl nihayete erecek?
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/372/haberler/2.htm), [web.archive.org (arşiv bağlantısı)](http://web.archive.org/web/20020329153940/http://www.aksiyon.com.tr:80/2002/372/haberler/2.htm)
