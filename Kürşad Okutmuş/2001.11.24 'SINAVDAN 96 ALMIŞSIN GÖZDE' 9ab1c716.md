# 'SINAVDAN 96 ALMIŞSIN GÖZDE'

*Kürşad Okutmuş 2001.11.24*

<div>
 <p class="spot">
  Genç bir öğrencinin 'masumca' aramızdan ayrılışını nasıl yazmalı ki! Servis minibüsünün içinden cesedin çıkarılışını mı, sevenlerinin gözyaşlarını mı, yoksa öğretmenlerinin anlattıklarını mı? Ya da bu genç kızın bütün hayatını mı? Onunla ilgili ne kadar çok insanla konuşursanız konuşun, cevapların hiç biri ne cevap veren için ne de cevap bekleyenler için yeterli olmuyor.
 </p>
 <p class="metin">
 </p>
 <img border="0" src="/web/20011214145620im_/http://www.aksiyon.com.tr/2001/364/resimler/sinav.jpg"/>
 <p class="metin">
  16.11.2001 tarihli gazeteler, Gözde Ülker'in 'masumca' aramızdan ayrılışını taşımışlardı sayfalarına. "İstanbul Altınşehir'de, okul servisinin üzerine devrilen 30 tonluk taş dolu kamyonun altında kalarak ezilen Safiye Sultan Lisesi öğrencisi Gözde Ülker, dün toprağa verildi. Beşyol Meydanı'nda önceki gün meydana gelen kazada, aşırı hızla kavşağa giren Müttalip Onaran'ın kullandığı taş yüklü kamyon, Bahçelievler Safiye Sultan Lisesi öğrencilerini taşıyan servis aracının üzerine devrildi. 11 öğrencinin bulunduğu minibüsün arka kısmında oturan son sınıf öğrencisi Gözde Ülker, kamyonun altında sıkışarak hayatını kaybetti. Kazada 10 öğrenci yaralandı. Hayatını kaybeden 15 yaşındaki Gözde, enkazdan 2 saat süren çalışma sonucu çıkarıldı."
 </p>
 <p class="metin">
  Genç bir öğrencinin 'masumca' aramızdan ayrılışını nasıl yazmalı ki! Servis minibüsünün içinden cesedin çıkarılışını mı, sevenlerin gözyaşlarını mı yoksa öğretmenlerin anlattıklarını mı? Ya da bu genç kızın bütün hayatını mı? Onunla ilgili ne kadar çok insanla konuşursanız konuşun, cevapların hiç biri ne cevap veren için ne de cevap bekleyenler için yeterli olmuyor; 'doyum artık sadece hayallerde ve anlam artık sadece yaşanılan puslu hülyalarda gizli...'
 </p>
 <p class="metin">
  En çok da arkadaşlarına şakalar yapan...
 </p>
 <p class="metin">
  Kamyon şoförü, okul arkadaşları, ailesi ve onu tanıyan hiç kimse bilmese de, o gün Gözde'nin son günüydü; son kez arkadaşlarıyla şakalaşacak, son kez öğretmenin sorduğu sorulara biliyorsa eğer parmak kaldıracak ve son kez teneffüsü bildiren zilin sesiyle 5 dakikalık tadımlık neşelere karışacaktı... Adı Gözde Ülker. Özel Safiye Sultan Lisesi'nin gelecek vadeden gençlerinden biri. Hep bir şeylerin peşinde olan Gözde kin tutmayan, kavga etmeyen ve en çok da arkadaşlarına şakalar yapan, 'o' saf görüntüsünün altında bütün öğrencilerde olduğu gibi, gülümsemenin en çok yakıştığı cıvıl cıvıl gençlerden biriymiş...
 </p>
 <p class="metin">
  Gözde hariç
 </p>
 <p class="metin">
  Çarşambaları hiç bir zaman servisi kullanmayan Gözde Bahçeşehir'deki evine gitmek için okul servisine biner. Sonra da Altınşehir civarında okul servisinin üzerine devrilen 30 tonluk taş kamyonunun altında ezilerek arkadaşlarının deyimiyle 'masumca' aramızdan ayrılır. Aşırı hızla kavşağa giren Muttalip Onaran'ın kullandığı taş yüklü kamyon, Gözde'nin de içinde bulunduğu okul servisini altına aldığında, çevredekilerin yorumu servis aracında bulunanların kurtarılmasının zor olacağı yönündeymiş. Fakat 11 öğrencinin bulunduğu servis aracından çevredekilerin şaşırmış bakışları arasında 10 öğrenci küçük yaralarla kurtarılır. Gözde hariç...
 </p>
 <p class="metin">
  'Annem sitem eder' diye tasalanmış son gün...
 </p>
 <p class="metin">
  Sınıftaki en yakın arkadaşları olan ikiz kız kardeşler Kübra ve Şeyda Koç'un verdikleri bilgiye göre, Gözde o gün hep aynı şeyleri tekrar tekrar söyleyerek, gün boyu sıkmış kendini. Ki aynı sıkıntısını kaza anından önce serviste yan yana oturduğu arkadaşları Kenan Yıldırım ve Ali Gümüşlü'ye de iletmiş. Ayrıca kaza gününe dair arkadaşlarının diğer bir ortak tesbiti de, her sabah ve her akşam sarmaş dolaş olmalarının aksine o gün Gözde'de bir donukluk varmış; kırıcı ya da küs bir hal değil ama garip bir durum işte...
 </p>
 <p class="metin">
  Bayıltıcı sprey bayıltır mı acaba?
 </p>
 <p class="metin">
  Sınıf arkadaşlarını dinliyoruz boş bir derste; Gözde'nin her zaman oturduğu sırasının üzerinde en çok sevdiği fotoğrafı var, yani o da bizlerle... Anılar, hatıralar, şakalar, sırlar ve Gözde'ye dair her şey birbiri ardına nefes almaksızın hatırlanıyor ve de sırayla anlatılıyor. Yapacak bir şey yok, dinliyoruz çaresiz, öyle ki bir ara biz de kendimizi o sınıftan biri, biz de kendimizi Gözde'nin arkadaşı sanıyor, biraz da biz bir şeyler anlatmak istiyoruz ama nafile! Zaten okuldan ayrılırken bu bütün sevgi selinin ağırlığından ve hüznün inceliğinden olsa gerek, haber için gelen gazeteci modundan sıyrılmış, arkadaşının ölümü üzerine çökmüş bir ruh haline bürünmüştük.
 </p>
 <p class="metin">
  Sınıfta bir ara bayıltıcı spreye karşı merak uyanmış, merak edilen şu, gerçekten de bu bayıltıcı spreyler sıkıldığında karşıdaki kişiyi bayıltıyor muydu? Denek olarak, olacaklardan habersiz kendisini okul bahçesinin neşesine alıştırmış bir kedi seçilmiş. Ama Gözde girmiş araya, sprey kutusunu arkadaşlarından almak için az mücadele etmemiş  o gün ve sonunda da küçük kediciği kurtarmış bu acı deneyden. Sınıf tüm bu acı hatırlamaların aksine, Gözde'nin kediyi kurtarmak için verdiği mücadeleyi gülümseyerek anlatıyor. Ama içlerinde hâlâ onun sevgisinin yoğunluğunu yaşadıkları da bizim gözlerimizden kaçmıyor.
 </p>
 <p class="metin">
  Sınıfın yoklama kağıdı hiç değişmeyecek...
 </p>
 <p class="metin">
  Hayrünnisa Kılıç okulun edebiyat öğretmenlerinden ve aynı zamanda Gözde'nin geçen yılki sınıf öğretmeni. "Samimi ve merhametli bir çocuktu" diyor Gözde için. Gözde aralarından ayrıldığından beri bir taraftan normal hayata devam ediyor, bir taraftan da geçen yılı gözünün bir kenarından sinema şeridi gibi izliyormuş. Asuman Güran ise okulun İngilizce öğretmenlerinden; aynı zamanda da Gözde'nin bu yılki sınıf öğretmeni. Her ne kadar günler bazı şeylerin üzerini tozla örtmeye çalışsa da, her şeyin eskisi gibi olmayacağına inanan Asuman öğretmen; Gözde'nin sınıfının yoklama fişini doldururken öğrenci sayısını hâlâ 24 olarak kaydedemediğini kendini zor tutarak aktarıyor bizlere: "25 yerine 24 yazmak gelmiyor işime, yazmayacağım da! Anormal bir boşluk var içimde, inanmıyorum bu olanlara, sanki şakaymış gibi, yarın Gözde çıkıp yine gelecekmiş gibi..."
 </p>
 <p class="metin">
 </p>
 <p class="arabaslik">
  "Sevgili Gözde;
 </p>
 <p class="metin">
  Bu acı da yaşanılacakmış demek ki!.." Okulda müdür yardımcısı Bahar Neşe Taşkın'dan bütün öğretmen, öğrenci ve görevlilerine kadar herkes böyle düşünüyor... Keşke; 15 yaşında olan Gözde'den iki yaş büyük ablası Gökçe, gözü yaşlı annesi Salime hanım ve ayakta durmak için zorlanan bağrı yanık baba Nevzat bey de böyle düşünebilse... Ülker ailesine başsağlığı diliyor ve anısına doldurulan hatıra defterinden bir kaç yaprakla Gözde'ye Allah'tan rahmet diliyoruz."
 </p>
 <p class="metin">
 </p>
 <p class="metin">
  "Gözde'ye;
 </p>
 <p class="metin">
  Daha konuşacak çok şeyimiz vardı... Daha soracak çok sorum vardı sana... Cevaplarım vardı senin için hazır beklettiğim. Buraya kadarmış... Özlemek nedir öğreneceğiz şimdi senden... Daima kalbimizdesin...
 </p>
 <p class="metin">
  11–E Sınıf Öğretmeni 			Asuman Güray"
 </p>
 <p class="metin">
 </p>
 <p class="metin">
  "Gözde canım;
 </p>
 <p class="metin">
  Bugün ölen sen miydin inanamadım, daha bana dün servisçinin taklidini yapmıştın: 'Yav Nazmü amca, yav...' Niye bugün yoksun bir tanem. Seni asla unutamam Gözdecan..
 </p>
 <p class="metin">
  İclal Tungaç"
 </p>
 <p class="metin">
 </p>
 <p class="metin">
  "Merhaba Gözde;
 </p>
 <p class="metin">
  Seninle hiç bir araya gelmedik, hiç konuşmadık. 13 Kasım 2001 günü bahçede kedileri kovalamanızı pencereden görmüştüm. Bugün 15 Kasım 2001 ve kediler kovalanmıyor. Hava yağmurlu, bütün okulla beraber gökyüzü de ağlıyor.
 </p>
 <p class="metin">
  Gökçe Türkyılmaz"
 </p>
 <p class="metin">
 </p>
 <p class="metin">
  "Sevgili Gözde;
 </p>
 <p class="metin">
  Seni tanıdığımızı söyleyemeyiz. Çünkü bu okula yeni geldik. Söylenenlere göre sessizmişsin. Ablam seninle yaşıt, o da sınavlara hazırlanıyor, senin heyecanını anlayabiliyoruz. İngilizce sınavından 96 almışsın, sevgilerimle...
 </p>
 <p class="metin">
  Ece Kurtboğan"
 </p>
 <br/>
 <center>
  <a class="anaorta" href="http://web.archive.org/web/20011214145620/mailto:kursadokutmus@mynet.com">
   kursadokutmus@mynet.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/364/haberler/5.htm), [web.archive.org (arşiv bağlantısı)](http://web.archive.org/web/20011214145620/http://www.aksiyon.com.tr:80/2001/364/haberler/5.htm)
