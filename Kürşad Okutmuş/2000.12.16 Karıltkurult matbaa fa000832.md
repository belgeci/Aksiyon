# Karılt—kurult matbaa

*Kürşad Okutmuş 2000.12.16*

<div>
 <img border="0" src="/web/20010629103256im_/http://www.aksiyon.com.tr/2000/315/resimler/Karilt.jpg"/>
 <p class="spot">
  Nostalji tadında bir yazı var elinizde, dizilmesi gereken. Kurşun 'harf kasası' özenle seçilmiş ve de yeterince dolu. Sol avucunuza sıkıştırılmış 'kumpas' yavaş yavaş dolmaya başlıyor ve birazdan 'tekne', çok sonra da 'sayfa çemberi' dolacak. Sırasıyla mizanpajı, tashihi ve sıkılması bitecek. Sonra da artık kaç yıllık olduğu kestirilemeyen devasa makinaların karılt—kurult seslerine karışacak. Süzüle süzüle gelen kağıdın üzerinde oluşan mürekkep lekeleri değil nostalji, bir yazının varlığından çok parmaklarda oluşan yıka yıka çıkmayan kurşun hissinde zor bir sanatın incelikleri dolaşacak. Kara düzen matbaanın kokusu gelecek. Dört yüzyıldır devam eden ve bugün 'ofset' denilen çarkın atası sayılan matbaacılığın.
 </p>
 <p class="metin">
 </p>
 <p class="metin">
  'Kara Düzen', matbacılık dünyasında artık iyiden iyiye nostalji olsa da, düzenin acımasızlığı yüzünden Anadolu basınında ve matbaacılığında hâlâ nostaljiyi tadamayan kara düzenciler var. Geçenlerde bu sanata yıllarını vermiş bir ustayla sohbet halindeyken, "bu konuda tez niteliği taşıyacak bir şeyler yazar mısınız?" diye sordum. "Kumpasla olursa olur" dedi!.. Bir gün yolunuz Anadolu'ya düşer de, "kara düzen"ci bir matbaanın önünden geçerken içeride elinde kurşun harflerle, işiyle bütünleşmiş ihtiyar ustalardan görürseniz, sıcacık çaylarından bir yudum, dörtyüz küsûr yıllık sanatları için kısa bir hikayeden kaçınmayın.
 </p>
 <p class="metin">
  Kara Düzen: Bu isim, çalışma ortamının mürekkep boyasından ya da kurşun harflerin parmaklarda bıraktığı histen veya klişe gibi araçların renk tonu hep siyaha yakın oluşundan mı, yoksa işin zorluğundan mı böyle konulmuş bilinmiyor. Ki, ilginçtir Anadolu'da neredeyse bütün matbaaların mekan döşemeleri dahi, yanmış yağla ziftlenmiş boyadandır.
 </p>
 <p class="metin">
  Yazı Kasaları: Günümüzde bilgisayarın başına geçip, 'word' programını tıklatarak, önümüze açılan bembeyaz sayfanın üzerindeki karakterlerden istediğimizi seçerek yazmaya başlayabiliyoruz. Yazı karakterini, punto büyüklüğünü ve hatta desenli mi, desensiz mi olacağına mouse/fare yardımıyla karar verebiliyoruz. Kara düzenin yazı kasaları, harfleri müdavimleri tarafından ezberlenmiş kutucuklarında barındırılan ve usta bir marangozun elinden çıkmış tahta kasalardır. Her bir puntonun ( Ki sadece on farklı punto mevcutmuş kara düzen matbaada) eğik ya da kalın karakterin ayrı bir kasası vardır. Her bir kasa içinde 103 karakteri barındırır. Yapılacak iş ise yazı kasasının başına geçip elinizde ki 'kumpas'a, dizilecek yazının gidişatına göre tıpkı klavyedeki hızla, ama teker teker, harfleri yan yana getirmek olacaktır.
 </p>
 <p class="metin">
  Kurşun harfler: Yazacağınız yazıya küçük 'a' lazımsa küçük 'a'ların bulunduğu kutucuktan, büyük 'K' ya da ',' (virgül) lazımsa her birinin kendisine ait olan yuvalarından uzanarak alıp kullanmanız gerekiyor. Bu iş için üç—beş yılınızı ayırırsanız elleriniz ve parmaklarınız öylesine hızlanır ki, köstebeklerin tarlada açtıkları yuvalarda hızla ondan ona, oradan bir diğerine girip çıkması gibi çalışmanız seri ve zevkli bir hâle gelir. Böylelikle de meslek çevresinde hızlı bir dizgici nâmını hak edebilirsiniz.
 </p>
 <p class="metin">
  Kumpas: Dilerim hayatınızda hiç bir zaman kumpasa getirilmezsiniz. Ama bu yazıyı hâlâ okuma konusunda inat edebiliyorsanız, en azından bu yazının okunma süresince başarılı bir kumpasta olduğunuzu bildiririm!.. Evet; şimdi bütün kutucuklar önünüzde hazır ve siz yazmaya başlayacaksınız, işte bu 'kumpas' denilen şeyin içine. 'Kumpas'ı bilgisayarınızda açtığınız yeni bir sayfa veya daktilonuza yerleştirdiğiniz yeni bir kağıda da benzetebilirsiniz. Ama bu biraz sert, soğuk ve demir olan 'kumpas', doldukça ağırlaşacaktır, hele bir de yazdığınız yazının içeriği ağır konulardan oluşuyorsa kolunuza kıramp bile girebilir. Nasıl ki manavdan meyve alırken iyisini alıp çürüğünü almamaya özen gösteriyorsanız kurşun harflerde de aynı ehemmiyeti göstermeniz gerekir. Çürük çıkmaz ama; kırılmış, makinada ezilmiş olanlar çıkabilir. Bir de manavdaki kırmızı turp kasasından beyaz turp çıkabileceği gibi, 'a' kutucuğundan 'b' ya da '10 punto' kasasından '12 punto' harf çıkabilir! 'Kumpas'ı tanırken son olarak da; yazdığımız yazının genişliği veya darlığı açısından, yine bilgisayardaki gibi açtığımız yeni sayfanın üzerinde farenin ucuyla daraltıp genişletebildiğimiz cetvel çubuğunun işini yapan, açılırken zorlayan, kapanırken takılan, kendine has bir mekanizması olduğunu son bir bilgi olarak geçelim.
 </p>
 <p class="metin">
  Yazı tekneleri: Doldurduğumuz bu her bir kumpası dikkat ve titizlikle, yine tahtadan veya demir aksamdan yapılmış çay tepsisine de benzetebileceğimiz 'tekne'lere boşaltabiliriz. Örnek olarak çay tepsisini kullandığımıza göre, tepsiye bardakları nasıl düzenli yerleştiriyor isek, her kumpas yazıyı, tekneye indirirken de aynı özeni göstermemiz gerekir. Çünkü kırılan çay bardaklarını çöpe atabiliriz ama dökülen harfleri asla!
 </p>
 <p class="metin">
  Çember: Derginin veya gazetenin ebatına göre hazırlanmış bir kalıptır çember. Baskı yapılacak olan makinanın maksimum basım ebatına uygun olan ve de bu kadar uğraştan sonra finale yaklaştıran son etap da diyebiliriz. Teknelerde biriktirilen yazılar, sayfa düzenine göre bu çemberin içine yerleştirilir. Çizgi ve değişik süsleme hurufatıyla sayfa tasarımı yapılır, eğer ki konuya uygun resim varsa ve de klişe haline getirilmişse onlar da sayfa düzeninde yerlerini alırlar. Çemberdeki yazılar ters durduğundan tashihi daha dikkatli yapmak gerekir. Çember iyice sıkıldıktan sonra basıma hazırlanır. Bu son hali, günümüzdeki filme, diaya veya bilgisayarda yazıcıya gönderilecek dosyaya benzetebiliriz. Fakat çember, film ya da dia kadar hafif olmadığından makinaya kadar taşınmak için iki cengavere ihtiyaç vardır!.. Sonra o devasa makinanın tuşuna basıp, ayar niyetiyle bir—iki denemenin akabinde, 'katırt—kuturt' sesleri ve ön kısımda bulunan asansörden kağıtları çeken hortumların derin nefes alışları arasında izlemeye başlarsınız olup bitenleri.
 </p>
 <p class="metin">
  Bu arada; mizanpajın zorluğundan, kağıtların asansöre yerleştirilişinden, çemberin sıkılmasından, boya kısmının dertlerinden, boyanın kıvama gelmesi için mekan ısısını narlandırmaktan, makinanın binbir ince ayarlarından, matbaacılığın binbir ince ayrıntısından ve de makinanın içinde efsaneleşip ön taraftan süzüle süzüle gelen kağıtların toplanışından sonra işiniz bitmez. Baskı bittikten sonra o kadar uğraşın eseri olan çemberi atamayacağımızdan bütün yaptıklarınızı teker teker bozup yerlerine dağıtmaya başlamanız gerekir. Tüm hurufat; antelinler, çizgiler, klişeler ve katratlar teker teker silinecek, temizlenecek ve yerlerine konulacaktır.
 </p>
 <br/>
 <center>
  <a class="anaorta" href="http://web.archive.org/web/20010629103256/mailto:febus2000@hotmail.com">
   febus2000@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/315/haberler/4.htm), [web.archive.org (arşiv bağlantısı)](http://web.archive.org/web/20010629103256/http://www.aksiyon.com.tr:80/2000/315/haberler/4.htm)
