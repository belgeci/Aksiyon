# OSMANİYE “FISTIK GİBİ AĞA” ARIYOR

*Kürşad Okutmuş 2001.10.20*

<div>
 <p class="baslik">
 </p>
 <p class="spot">
  Bu haber Osmaniyelinin fıstığı sahiplenme mücadelesini anlatıyor. Fıstık tüccarının yapması gereken tanıtımın fıstıkla hiç ilgisi olmayan gazetecilerin üzerine kalmasından tutun da, 'fıstığın adının neden Osmaniye olması' gerektiği iddialarına kadar. Hepsi, fıstık gibi bir festivalin ardından aşağıda
 </p>
 <p class="metin">
 </p>
 <img border="0" src="/web/20020113100150im_/http://www.aksiyon.com.tr/2001/359/resimler/fistik.jpg"/>
 <p class="metin">
  Meşhur Çukurova'ya tam da bu günlerde gittiğinizde emekçilerin, köylülerin hasatlarıyla nasıl haşır neşir olduğunu, insan terinin ekmek için nasıl feda edildiğini ve çiftçiliğin ne derece zor bir zanaat olduğunu görürsünüz. Hasat yüklü römorklar, insan boyuna uzanan başaklar, başlarını çıkarmaya az kalmış mısırlar, bembeyaz tarlalar, henüz yemyeşil portakallar, cılız çikitalar ve analarını bekleşen çocuklar. Hepsinin üstüne bir de anaların yiten umutlarını anlatan uçları yanık ağıtlar... Adana'yı arkanıza alıp Osmaniye'ye doğru yol alsanız da resmi içecek şalgam suyundan ve zoraki yiyecek kebaptan kurutulamazsınız. Misafir olduğunuzu hissettiğiniz her sofradan şükürle kalkışta, kebaptan dert yanmaya çalışsanız da, aslında bilir herkes doyamadığınızı kebaba!.. Ayşe Nene barajdan gelen suyun serinliğinde el sallar objektifimize; biz iyi bir kare yakaladık diye sevinirken Mahmut Baba gizlendiği yerden çıkar ve seslenir 'gelin hele'. Fotoğraf çekmenin borcu ağır buralarda(!); bardak bardak öderiz yine şalgamla, İstanbul'dan selam sabahla, gözlerinin ışığı sönmüş Mahmut Babanın Çukurova anılarıyla ve onun deyimiyle 'bağ hele gardaş ne yana?'. Cevap hazır, 'fıstığa baba fıstığa'...
 </p>
 <p class="metin">
  Osmaniye 1986'da il oldu ama hâlâ yer yer kasaba görünümünde, hava sıcak ve herkes hasadını bir an önce kaldırma peşinde. Koca bir telaş sarmış ahaliyi; 'Fıstığın festivali olur mu gardaş?' diye soruyor biri, 'Niye olmasın ki, turpun bile var' diyor öteki... Seviniyor ilki, ne de olsa yıllardır terini akıttığı, ekmeğinin ağası fıstık daha itibar kazanmış olacak, bir bakıma sınıf atlayacak. Davullar çalıyor, anonslar yapılıyor, görevliler habire koşturuyor. Bütün telaş, heyecan ve koşuşturma fıstık için, Osmaniyelinin varı yoğu fıstığı için...
 </p>
 <p class="metin">
  Fıstığın adı Osmaniye olsun
 </p>
 <p class="metin">
  Antep fıstığı aldı başını gitti, Ordu—Giresun fındığı ilerletti de, Osmaniye yer fıstığının neyi eksik? Trakya'dan Güneydoğu'ya kadar ekimi yapılan ve yıllık rekoltesi 80 bin ton olan fıstığın yüzde 50'si Osmaniye'de üretilmekte, ticaretinin ise yüzde 95'i Osmaniye'den yapılmakta. İşte bütün bunlardan dolayı halk, fıstığın "Osmaniye fıstığı" olarak anılmasını istiyor... Biz de bu konuda biraz daha bilgilenmek için araştırmacı kişiliğiyle ön plana çıkmış, has bir Osmaniyeli arıyoruz. Gazeteci—araştırmacı—ekonomist ve daha bir çok unvanı yanında taşıyan Ali Erat çıkıyor karşımıza ve başlıyor anlatmaya. 1960 yıllarına kadar fıstık üretimi; Çardak, Çona, Issızca, Dereli, Dervişiye, Tehçi, Kanlıgeçit ve çevresindeki Hamus suyunun suladığı tarlalarda ekilmekteymiş. Fazla işçiliği gerektirdiği için dar bir alanda aile ziraatı şeklinde ekimler yapılmaktaymış. Hasat edilen mahsullerin bir kısmı kırdırılarak iç fıstık olarak satılmakta, hasat fazlası kabuklu fıstıklar ise Anamur ve Silifkeli fıstık tüccarları tarafından satın alınarak kamyonlarla Silifke'ye taşınmaktaymış. Gerekli işlemleri yapılıp Silifke fıstığı ile paçam edildikten sonra da Türkiye piyasasına Silifke fıstığı ismi altında pazarlanmaktaymış.
 </p>
 <p class="metin">
  Japon işi ucuzluk
 </p>
 <p class="metin">
  O yıllarda fıstık kırma işlemi oldukça ilkel şartlarda gerçekleştiriliyormuş. Kabuklu fıstıklar haral çuvallar içinde fıstık kırıcı evlere dağıtılırmış. Bu evlerde, fıstıklar önce haral içinde tokaçlanır, sonra da elle kırılarak kabuğundan ayıklanırmış. Bu şekildeki fıstık kırma işi hem zor, hem de maliyetli imiş. PTT memurluğundan emekli olduktan sonra, Osmaniye'de fıstık ticareti ile uğraşan Abdullah Yalçın ismindeki bir işadamı fıstıktan yağ çıkarmanın yollarını arar. Kurduğu fabrikada "Yalçın Yağları" ismi altında iç fıstıktan ürettiği yağları piyasaya sürer. Fakat maliyeti çok yüksek olduğundan randıman alamaz. İç fıstık üretiminin işlenme sırasında maliyetini düşürmek, fıstık kırmayı kolaylaştırmak için Japonya'dan fıstık kırma makinası ithal eder. Ancak makinanın kapasitesinin küçük olması sebebi ile randıman alamaz. Gelen makinayı örnek alan Hoca Tülücü adındaki bir usta, yaptığı çalışmalar neticesinde yeniden kapasitesi yüksek ve en çok yüzde 3 zaiyat veren fıstık kırma makinaları yapmayı başarır. İşte bu makinalar Osmaniye'de fıstıkçılıkla iştigal eden tüccarlar tarafından satın alınarak fıstık kırmada büyük hamle yapılır. Bir taraftan fıstık kırma makinasının getirdiği kolaylık, diğer taraftan da fıstık atölyelerinde kırılan fıstıkların pazarlanması için gerekli işlemleri yapan ucuz işçilik neticesi Osmaniye fıstık piyasası Türkiye'ye ve dünyaya yağ oranı yüksek, fiyatı düşük olan mallarını pazarlamaya başlar. Bütün iç ve dış talepler Osmaniye'de toplanır ve Osmaniye fıstık üretim ve ticaret merkezi olur.
 </p>
 <p class="metin">
  Fıstıkçı gazeteciler!
 </p>
 <p class="metin">
  Fıstığın bugün tarladan çıkışı 350 bin ile 500 bin lira arası değişiyor. Tüccarlar ise bu fiyata aldıkları fıstığı 950 bin ile 1.5 milyon arası satabiliyorlar. Fiyat belirleme ve belirli bir kota uygulamada henüz sağlıklı bir statü sağlanamamış olsa da fıstık, bölgenin başlıca geçim kaynağı olma özelliğini sürdürüyor. Yapılan çalışmalarda birlik sağlanmaya çalışılıyor ve yenilikler için kararlar alınıyor. Tanıtım için ise hiç bir çalışma yok. Bu sene birincisi yapılan "Fıstık Festivali" hariç. Bu festivalle ilgili söyleyebileceğimiz en ilginç ayrıntı, festivali fıstık ve ticaretiyle hiç ilgisi olmayan kişilerden oluşan Gazeteciler Cemiyetinin düşünmüş olması ve bütün organizasyonu üstlenmesi. Fıstık üreticisi sadece bu gelişmeye seviniyor, fıstık tüccarlarının ise hiç bir katkısı yok!
 </p>
 <p class="metin">
  En gözdesi "fıstık ezmesi"
 </p>
 <p class="metin">
  Özellikle çerez olarak kullanılan fıstık, sade kavrulmuş iç fıstık, kavrulmuş kabuklu fıstık, tuzlu kavrulmuş iç fıstık, yağda kızartılmış iç fıstık, suda kaynatılmış iç fıstık, fıstık ezmesi, yemeklik sıvı yağ, fıstık katkılı ekmek, bisküvi, kurabiye, tatlı, hazır kahvaltılıklar, şekerleme, çikolata, dondurma ve fıstık unu katkılı etli köftede kullanılıyor. Ayrıca fıstığın yağı çıkartıldıktan sonra geriye kalan posadan, yüksek besin değerine sahip yem de yapılabiliyor. Fıstık kabuğu ise sunta yapımında, yakacak ve hayvan yemi olarak kullanılıyor. Saydıklarımız içinde en özelini sorarsanız eğer, yeni yeni yapılmaya başlayan fıstık ezmesini tavsiye edebiliriz. Çukurova Üniversitesi'nden aldığımız raporlara bakılırsa fıstık ezmesi tam bir enerji deposu. Kavrulmuş fıstığın 100 gramı 600 kalori ve yüzde 28 oranında protein içeriyor. Fıstıkta var olduğu tesbit edilen, fakat yapısı henüz belirlenememiş olan ve fıstık faktörü olarak isimlendirilen bir madde, akan kanın pıhtılaşma süresini kısalttığı; izole edilen diğer bir maddenin ise, kasların yorgunluğunu giderdiği ve damar tıkanıklığını önlediği tesbit edilmiş.
 </p>
 <p class="metin">
  Ve festival
 </p>
 <p class="metin">
  Festivale gelince; at yarışları, karakucak müsabakaları, antik şehir Kastabala çıkarması ve aşıkları ile beraber ilki olması nedeniyle oldukça heyecanlı sahneler yaşandı. Tarım ve Köy İşleri Bakanı Hüsnü Yusuf Gökalp ve bir çok milletvekilinin katılımı ise fıstık üreticilerini umutlandırdı. Araştırmacı Ali Erat'ın dediği gibi; bir sanayinin bölge ekonomisine hizmet edebilmesi için; ham maddesinden, ham maddeyi işleyen sanayisinden, üretilen malların pazarlanmasına kadar bütün hizmetlerin mahallinde yapılması lazım. Osmaniye'de fıstıkla ilgili bunların hepsi var; geriye sadece Osmaniye'nin ve fıstığının elinden tutacak bir "ağa" kalıyor! Anlayacağınız siyasi arenada fıstığa, güçlü bir "ağa" aranıyor!
 </p>
 <br/>
 <center>
  <a class="anaorta" href="http://web.archive.org/web/20020113100150/mailto:okutmus@yahoo.com">
   okutmus@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/359/haberler/5.htm), [web.archive.org (arşiv bağlantısı)](http://web.archive.org/web/20020113100150/http://www.aksiyon.com.tr:80/2001/359/haberler/5.htm)
