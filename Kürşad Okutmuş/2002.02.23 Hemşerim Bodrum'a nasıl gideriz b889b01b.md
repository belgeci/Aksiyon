# Hemşerim, Bodrum'a nasıl gideriz?

*Kürşad Okutmuş 2002.02.23*

<div>
 <p class="spot">
  Türkiye'yi turistin cebinden aldıkları paralarla tanıtan yayıncılar, Türkçe baskıların hiç satmayışına alışmış gözüküyor. Irak'ta savaş beklentisi, ekonomik kriz derken önlerini göremediklerini belirtiyor ve bakanlıktan yardım bekliyorlar. Çinlilerin geleceği söylentisine ise şimdilik kayıtsız kalmakta kararlılar
 </p>
 <p class="metin">
 </p>
 <img border="0" src="/web/20020403081145im_/http://www.aksiyon.com.tr/2002/377/resimler/bodrum.jpg"/>
 <p class="metin">
  Türkiye her türlü olumsuzluğa rağmen gezgin insanların es geçemediği ülkelerin başında geliyor. Turizm konusunda eksik çalışmalar ve hazırlıksız yakalanmalara rağmen, Türkiye'nin cazibesi turizm politikasını her yıl kurtaran faktör olarak öne çıkıyor. Bugüne kadar yurtiçi gezisine (tatile) çıkarken, gideceğiniz bölgeyle ilgili hazırlanmış tanıtıcı ya da rehberlik yerine geçebilecek olan kitapçıklardan edinmek isteğiniz oldu mu bilmiyoruz. Turizm kitaplarını çıkaran yayınevlerinden öğrendiğimize göre onlarca dile çevrilen bu rehber kitaplar arasında hiç ilgi görmeyenlerin başında Türkçe baskılar geliyormuş. Yani Türkiye'yi ve turistik bölgeleri en az merak eden biz oluyoruz. Bunun iki açıklaması var; ya gerçekten Türkiye'yi çok iyi biliyoruz ya da rehber kitaplara gerek duymuyoruz. Görünen o ki, kendi ülkemizde dahi gezginlik ruhunu yakalayamıyoruz.
 </p>
 <p class="metin">
  İstanbul'da; Sultanahmet, Beyazıt, Beyoğlu ve Cağaloğlu'nda turizm kitaplarının bulunduğu standlar çoğunluktadır. İzmir'de Alsancak, Selçuk ve Efes çevresi; Çanakkale'de Pamukkale'ye yaklaştıkça; Marmaris, Bodrum, Kuşadası, Datça, Antalya, Alanya ve diğerlerinde ise her yerde... Bu standlarda turizmimizin ağır topları diye adlandırabileceğimiz bölgelerin tanıtım, gezi ve harita kitapçıkları sergilenir; tatile çıkanlar gidecekleri yeri daha bilinçli ve daha içerikli dolaşıp, daha iyi tanısınlar diye. Bu kitapların bir çok yayınevi tarafından onlarca dile çevrilmiş olanları var. Kitapları hazırlayanlar genelde arkeologlar; mesela Ekrem Akurgal, Selahattin Erdemgil, Tevit Kekeç, Sebahattin Türkoğlu ve İlhan Akşit... Bu isimler yazdıkları bölgeleri çok iyi tanıyan arkeologlar. Yabancı dile çevirenler ise genelde ya yurt dışında yaşayan Türk çevirmenler ya da yine bu bölgeleri iyi bilen yabancılar. Hayriye Uyan Almanca çevirilerde sıkça rastladığımız isimlerden, Bay Hristo Rumca, Hatice Köroğlu ise Hollandaca çevirmenler arasında ilk göze çarpanlar arasında. Bu kitapları basan yayınevlerinin sayısı ise 20'nin üzerinde.
 </p>
 <p class="metin">
  En çok İngilizce, en az Türkçe
 </p>
 <p class="metin">
  Edindiğimiz bilgiye göre en çok Efes kitapları satılıyor; sonra sırasıyla Pamukkale, Bergama, Meryem Ana, Efes Yamaçevleri, Kapadokya ve aksesuar olarakta en çok halı kitabı satılıyormuş. Gezi planları arasında ise Bodrum, Kuşadası, Pamukkale ve Kapadokya ön plana çıkıyor. Karayolları haritasını da unutmamak gerek; sadece İngilizce ve Türkçe basımı yapılan haritalar rağbet sıralamasında önde gelen ürünlerden. 8 lisanda kitapçık yayınlayan Net Yayınevinin verdiği bilgiye göre en çok Rusça ve Almanca, 9 lisanda kitapçık yayınlayan Hitit Color'un verdiği sıralamaya göre ise en çok İngilizce çeviriler satılıyor. Almanca, Fransızca, İspanyolca, İtalyanca, Rumca, Hollandaca ve Japonca satış sıralamasını oluşturuyor. En az satan çeviri, (daha doğrusu hiç satmayan çeviri diyelim) Türkçe olanlar, yani bir nevi bu kitapçıkların yazıldığı ana dil hiç satmıyor gibi! Bir çok yayınevinde de Türkçe baskının hiç yapılmadığını öğreniyoruz! (Mesela Net Yayınevi artık Türkçe baskı yapmıyor.) Hitit Color yayınları arasında geçen yıl en çok Rumca çeviri kitaplar ilgi görmüş. Kartlarda ise bir yılda yaklaşık 8—10 milyon kart satıldığını öğreniyoruz; en çok tercih edilenler Bodrum, Marmaris, Antalya, Side ve İstanbul silüetleri olarak sıralanıyor.
 </p>
 <p class="metin">
  500 adet Efes kitabı
 </p>
 <p class="metin">
  3 yılda ancak bitiyor
 </p>
 <p class="metin">
  Türkçe'nin doğru dürüst kendi insanından rağbet görmemesini Hitit Color'un sahibi Edip Mermer ilgisizlik olarak yorumluyor; "Turistik yerlere giderken gidilecek bölge hakkında bilgi sahibi olmak için kitap almak insanlara komik geliyor." Yurt dışından gelen turist, gelmeden önce yer ve yol güzergahı çizdiği gibi, tatilini geçirmek için seçtiği bölge hakkında ne kadar yayın varsa toplayıp almaya çalışıyor. Araştırmadan, ön bilgi sahibi olmadan yola çıkmıyor. Edip Mermer, Türk insanının tercihini ise şöyle açıklıyor; "Bizde ise ancak gidilen bölgeye varılınca, o da biraz meraktan bu tarz kitaplara ihtiyaç duyuluyor." Net Yayınevi'nin Genel Müdürü Gürkan Özkut'a göre ise bu durumun nedeni okuma alışkanlığıyla ilgili. Net Yayınevi, Efes kitapçığından Türkçe olarak 500 adet basıyor ve bu baskılar ancak 2—3 yılda bitiyor. Bir çok Türkçe baskıları da elde kalmaması için bölgelerde dağıttıklarını belirten yayınevi müdürü, artık Türkçe baskı yapmadıklarını belirtiyor.
 </p>
 <p class="metin">
  Irak Savaşı ya da Çinlilerin akını
 </p>
 <p class="metin">
  Yazar, çeviri, kitabın tasarım ve hazırlığı, baskısı ve hatta dağıtımını dahi yapan yayıncılar, hiç bir yerden herhangi bir dayanakları olmadığı gibi desteğe ihtiyaç duyduklarını söylüyor. Bazı yayınevlerinin bakanlıktan zaman zaman destek gördüğünü fakat bunun da sınırlı ve bir kaç yayıncının yararlanabildiği bir hizmet olduğunu belirtiyorlar.
 </p>
 <p class="metin">
  Bakanlık ne yapabilir?
 </p>
 <p class="metin">
  Mesela destek olabilmek için sezon başlarında topluca kitap alımında ya da bölgelere dağıtımında yardımcı olabilir. Bazı yayınevlerinin sıkıntısı ise kitaplar hazırlanırken fotoğraf konusunda müzelerde çıkan problemler. Ekonomik kriz, IMF'den para geliyor, Irak savaşı söylentileri derken önlerini göremeyen yayıncılar, bakanlıktan herhangi bir bilgi, öneri ya da açıklama alamamanın sıkıntısını yaşıyor. Şu günlerde en büyük endişe ise Irak konusu ile ilgili; ne olacağı hakkında küçük bir bilgi dahi, hazırlıkları rayına oturtmak ya da bir plan yapmak için yeterli olacağını söylüyor yayıncılar. Son günlerde turizm adına en çok konuşulan diğer bir konu da Çin'den yoğun sayıda turistin geleceği söylentisi. Gazeteler Çinlilerin huylarını, alışkanlıklarını, tarzlarını yazmaya başladılar. Çince küçük çapta konuşma kılavuzları ve nasıl tanışılır, nasıl karşılanır gibi bilgiler dahi verilmeye başlandı ama yayınevlerinden öğrendiğimize göre Çince hiç bir kitap basılmamış daha. Nedenine gelince, yayıncıların duyduklarına göre Çin'den gelecek turistlerin gelir seviyesi oldukça düşükmüş. Dolayısıyla onların kitap alacakları pek tahmin edilmiyor. "Önce gelsinler, tanıyalım, bakalım nerelere gidecekler, olmazsa bir sonraki yıla hazırlarız" düşüncesindeler.
 </p>
 <p class="metin">
  Van ve Trabzon'a kimse gitmiyor
 </p>
 <p class="metin">
  Hep bilinen yöreler hakkında yaptıkları kitap ve tanıtım çalışmalarını Anadolu'nun ücra köşelerine ne zaman taşayacaklarını da soruyoruz yayıncılara. Bölge ismi verilmiyor ama Anadolu'nun bir çok bölgesi için hazırlıkların yapıldığı, kitapların hazırlandığını öğreniyoruz. Fakat cesaret edip basamadıklarını açıklıyorlar. Camilerimiz, kalelerimiz yada eski kale kapılarımız gibi ayrı ayrı çalışmalar hazırladığını öğrendiğimiz Hitit Color, turizm sektörünün yeni dünyalara açılmasının beklendiğini belirtiyor. Net Yayınevi ise zamanında Van ve Trabzon kitabı yaptıklarını ama 1990 yılından itibaren bu bölgelere turistin hiç gitmeyişi yüzünden bu baskıları o yıllardan beri hiç tazelemediklerini söylüyor.
 </p>
 <br/>
 <center>
  <a class="anaorta" href="http://web.archive.org/web/20020403081145/mailto:kursadokutmus@mynet.com">
   kursadokutmus@mynet.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/377/haberler/8.htm), [web.archive.org (arşiv bağlantısı)](http://web.archive.org/web/20020403081145/http://www.aksiyon.com.tr:80/2002/377/haberler/8.htm)
