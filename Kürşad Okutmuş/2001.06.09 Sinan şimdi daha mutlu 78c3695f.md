# Sinan şimdi daha mutlu

*Kürşad Okutmuş 2001.06.09*

<div>
 <p class="spot">
  Dünya gezginlerinin dur durak bilmeyen gezme aşkını gördükçe, insanın kendi ülkesinin sınırlarını dahi tam manasıyla dolaşamamışlığı vurur yüzüne, düğümlenir düğümlenir de sonra oturur yüreğine: Oysa; mimarisiyle, mutfağıyla, töresi, kültürü ve de insanıyla tam bir şölendir Türkiye... İşte bu bilinçle yapacağımız şirin keşfin, Anadolu'nun tadını damağınızda hissettirecek güçte olduğunu biliyoruz fakat koltuğunuzla ilişkinizi ne kadar etkileyecek kestiremiyoruz! Büyük Çekmece'ye gidiyoruz; Mimar Sinan'ın gölgesinde Belediye "Kültür Parkı"na: Manisa'nın, Diyarbakır'ın, Trabzon'un, Konya'nın, hatta Kıbrıs'ın ve de daha bir çoğunun kapısını aralamaya, hem de öncesinde tarihten bir kaç hüzünlü sayfayla...
 </p>
 <p class="metin">
 </p>
 <img border="0" src="/web/20020427113144im_/http://www.aksiyon.com.tr/2001/340/resimler/sinan.jpg"/>
 <p class="metin">
  Nasibin böylesi!..
 </p>
 <p class="metin">
  Büyük kervanların Çekmece'de konakladığı, Sultan Süleyman'ın Kanuni ismini aldığı ve de Zigetvar'ın Osmanlı topraklarına yakışacağına dair karar kılındığı yıllar... Büyük Çekmece ve çevresi İstanbul'a girişte kervanların son konaklama yeri olarak kullanılır; padişahın sarayda kimi kabul edip etmeyeceği haberi burada beklenir, gerekli gümrük ve sayım işleri burada yapılırmış. Zigetvar seferine çıkan Kanuni ve ordusu, ilk konaklamasını burada yani Büyük Çekmece'de yaptığında, yıl 1566'dır. Ordu konaklamadan sonra buradaki su yolundan büyük çekçeklerle karşıya zorlukla geçirilir (ilçenin ismi de buradan gelmekte), geçiş zorlu olduğundan Kanuni, Mimar Sinan'ı çağırtarak dönünceye kadar buraya bir köprü yapmasını emreder. Köprü ve ayrıca çevresi için de düşünceleri olan Mimar Sinan, hiç vakit kaybetmeden başlar çalışmaya: Köprü ile birlikte kervansaray, cami ve bir de çeşme için kolları sıvayan Sinan bir yıl içerisinde hepsini tamamlar. Ne yazık ki kaderdir, seferde şehit olan Kanuni bu eserleri göremez fakat yapılması için emrini verdiği köprünün üzerinden ancak cenazesinin geçmesi nasip olur. Bu dört eseri hizmete açmak da 1567 yılında tahta geçen II. Selim'e nasip olur.
 </p>
 <p class="metin">
  ".., bakmazsan dağ olur!"...
 </p>
 <p class="metin">
  Zaman su gibi akıp giderken, dünya şartları da her geçen gün değişime uğrayadursun, bölge gecekonduların istilasına tanık oluyor son yıllarda. Kervansarayın, çeşmenin gecekondulara dayanak ve duvar olarak kullanılmasıyla had safhaya ulaşan ahlaksız tutuma karşın, Osmanlı'nın 700. yılını da fırsat bilen yerel yönetim bu bölgeye tekrar hak ettiği ilgi ve alâkayı göstermek için atağa geçiyor: 1995 yılında başlayan çalışmalarla bugün gelinen nokta, "bakarsan bağ olur, .." atasözümüze en güzel örneklerden biri olarak çıkıyor karşımıza. Işıklandırılan ve park— bahçe çalışması yapılan bölge artık misafirlerini küçük bir Türkiye olarak ağırlayabilmenin mutluluğunu yaşıyor.
 </p>
 <p class="metin">
  Öyle ki bölgede kurulan şirin mahallede evler sadece Anadolu'dan gelen örnekleri ile sınırlı kalmamış, yavru vatan Kıbrıs'ı temsil eden bir ev bile yapılmış: "Lefkoşe Şemi Bora'nın Evi" tabelalı ev mimari olarak dikkat çeken evlerden biri; Lefkoşe eski Belediye Başkanı'nın Lefkoşe'deki evinin bir benzeri olarak yapılan bu şirin evde Lefkoşe'ye özgü "tavuk dolma" ve "hellim peyniri" sunulmakta misafirlere... Evin içi ise İstanbul'da okuyan Kıbrıslı gençlerin diktiği yöresel giysi ve aksesuarlarla süslenmiş. Adeta bir mahalle görünümünde olan bu özel evlerin bahçeleri birbirleriyle yarışır güzellikte ve komşu ilişkilerine uygun nitelikte. Kıbrıs Evi'ne komşu olan "Diyarbakır Evi"nde ise en özel yiyecek "cartlak kebabı" ve "içli köfte." Evin sahibi Mahmut Usta evinin özelliklerini saya saya bitiremiyor: "Yazın serin, kışın sıcaktır!.. Mutfağım herkese açık, istersen gir içeri çayını—kahveni kendin yap, ama iş içli köfteye geldi mi, bence kenara çekil!" Mahmut Usta ayrıca evinin bölgedeki en güzel ev olduğunu, bir yarışma düzenlenirse de kesinlikle birinci olacağını iddia ediyor!..
 </p>
 <p class="metin">
  "Kelağaların Yeri"
 </p>
 <p class="metin">
  "Ayven Dursin Çavuşun Yeri" adından da anlaşıldığı gibi bir Trabzon evi... Tabii içi de bizim Temel'lerle doli(u)!.. Son günlerde o kadar çok Karadenizli türkücü çıkmış ki, hangisini çalacağız diye ikide bir aralarında münakaşa ediyorlar ama her defasında da işi tatlıya bağlayıp, türküleri sıraya koyuyorlar; mütevazı teyplerinde bir dj edasında şarkıları bir bir ayarlayıp türkülerle tempo tutuyorlar. Konuklar ise özellikle mısır unundan yapılan muğlama'yı (kuymak) tercih ediyor; ayrıca hamsi başta olmak üzere Karadeniz mutfağının bir çok çeşidini hazırlamaya çalıştıkları küçücük mutfaklarında "sütlaç"ları için de tatlıların bir numarası diyorlar!.. Tokat(Niksar) "Latifoğlu Konağı"nda bakır tepsilerle döşeli odasında, evini daha tam olarak bitirememiş olduğunu devamlı vurgulayan Ayşe Abla'yla sohbete dalıyoruz: Yaprak sarması, mantı, meşhur Tokat patlıcan kebabı nasıl yapılır, bir bir anlatıyor Ayşe Abla... Mersin Evi'nde herkes Mersin döşeklerine uzanmış tantuni yiyor, sıkmaç ve içli köfte de diğer gözdelerinden Mersin Evi'nin... Amasya (Akpınar) ve Safranbolu "Şenoğlu Konağı" mimarileriyle ilgi çekmelerinin yanı sıra, bu iki evimiz de tam olarak hizmet vermek için büyük bir çalışma içerisindeler. "Bolu Evi"nde mantar sote, Nevşehir (Ürgüp) "Kelağaların Yeri"nde kuru fasulye, Konya (Akşehir) "Nasrettin Hoca Köşkü"nde etli ekmek ve Manisa (Akhisar) "Göl Marmara Evi"nde de kaşarlı kebap gözde... Malatya Dürüm Evi de tam teçhizat görevde. Mekan olarak en büyük yer olan keçi kılından yapılmış "Yörük Çadırı'nda ise; Türk kahvesi, gözleme ve özellikle de nargilenin misafirler tarafından en çok tercih edildiğini gözleme yerken gözledik! Çeşitli bayrak, flama, kilim ve antika eşyalarla süslenmiş çadırın işletmecisi, yakın bir zamanda bir çok sanatçının da katılacağı büyük bir açılış yapacağını dile getiriyor.
 </p>
 <p class="metin">
  435 yıl aradan sonra bir kaç yıllık çalışma ile aralanan bir perde ve arkasından çıkan; Sinan'ın "şaheserlerim" dediği eserler ve Anadolu'dan tasını tarağını toplayıp gelen bu evlerde kurulan sohbetler öyle bir uyum sağlamışlar ki, "şenlik geri döndü" demesek haksızlık olur gibi geldi bize!..
 </p>
 <br/>
 <center>
  <a class="anaorta" href="http://web.archive.org/web/20020427113144/mailto:okutmus@yahoo.com  /  Fotoğraf: Turgut Engin">
   okutmus@yahoo.com  /  Fotoğraf: Turgut Engin
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/340/gezi/1.htm), [web.archive.org (arşiv bağlantısı)](http://web.archive.org/web/20020427113144/http://www.aksiyon.com.tr:80/2001/340/gezi/1.htm)
