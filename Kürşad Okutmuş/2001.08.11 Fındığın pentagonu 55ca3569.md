# Fındığın pentagonu

*Kürşad Okutmuş 2001.08.11*

<div>
 <p class="spot">
  220 bin ortaklı  dev kuruluş Fiskobirlik bu yıl yeni bir rekora doğru koşuyor; 600 bin hektarlık fındık üretimi yapılan toplam araziden 600 milyon kilo civarında fındık bekleniyor. Şu anda yarı bağımsız olan Fiskobirlik üç yıllık süreyi iyi değerlendirir ve tam bağımsızlığını kazanırsa bu, üreticilerin de faydasına olacak. Kendi fiyatlarını kendileri belirleyecek, kendi paralarını kendileri kazanacak, alımlarını satımlarını kendileri yapacak ve devlet fiyat istihdam fonundan düşük faizli krediler kullanarak geri ödemesini kolayca yapabilecekler. Sonuç olarak da üretici kendi gücünün ve yaptığı işin daha bir bilincinde olmuş olacak.
 </p>
 <p class="metin">
 </p>
 <p class="metin">
  220 bin ortaklı  dev kuruluş Fiskobirlik bu yıl yeni bir rekora doğru koşuyor; 600 bin hektarlık fındık üretimi yapılan toplam araziden 600 milyon kilo civarında fındık bekleniyor. Şu anda yarı bağımsız olan Fiskobirlik üç yıllık süreyi iyi değerlendirir ve tam bağımsızlığını kazanırsa bu, üreticilerin de faydasına olacak. Kendi fiyatlarını kendileri belirleyecek, kendi paralarını kendileri kazanacak, alımlarını satımlarını kendileri yapacak ve devlet fiyat istihdam fonundan düşük faizli krediler kullanarak geri ödemesini kolayca yapabilecekler. Sonuç olarak da üretici kendi gücünün ve yaptığı işin daha bir bilincinde olmuş olacak.
 </p>
 <p class="metin">
  Şu günlerde yönetim kurulunu toplayacak olan Fiskobirlik, fındık üreticilerine fındık alım fiyatını açıklayacak. Tabii ki bu fiyat bu yılki fındık piyasasının nasıl olacağını da belirleyecek. Tüketicinin gözü açıklanacak fiyatta iken, Fiskobirlik de sağlıklı bir fiyat belirlemesi yapabilmek için kaynak arayışı içerisinde. Fiyattan çok, bu fiyatın üreticiye peşin olarak ödenip ödenmeyeceği daha önemli. Açıklanacak fiyatın 1.5 milyon ile 1 milyon 800 bin arasında olacağı söylentisi var ve bu rakamın üreticinin beklentisini peşin ödenmesi kaydıyla karşılayacağı söyleniyor.
 </p>
 <p class="arabaslik">
  Fiskobirlik görev başında
 </p>
 <p class="metin">
  49 kooperatifin bağlı olduğu Fiskobirlik 220 bin ortağıyla kendisini fındığın Pentagon'u olarak lanse ediyor. Fındık'taki sıkıntılardan biri diğer tarım ürünlerinden farklı olarak tamamıyla dolara endeksli oluşundan kaynaklanıyor. Dünya fındık üretiminin yüzde 75'ini karşılayan Türkiye'de, üretim planlaması yapılmadığından fındık kontrol edilemiyor, çünkü üretim çok geniş ve denetimsiz bir bölgede gerçekleştiriliyor. Dolayısıyla da Türkiye'deki iç tüketimle dışarıya ihraç edilenin toplamından çok daha fazla üretim var. Bu da arz fazlasını doğurduğundan ürünün elde kalma tehlikesi sözkonusu oluyor. Bu nedenle de üretim fazlası olan malın ortadan kaldırılması, yani üretim tüketim dengesinin sağlanması gerekiyor. İşte Fiskobirlik de bu arz fazlası fındığı alarak piyasada dengeyi tutturmaya çabalıyor, sadece kendi ortaklarının değil bütün fındık üreticilerinin tamamının problemlerini çözmenin gayreti içerisinde.
 </p>
 <p class="metin">
  400 milyon kilo fındık ihraç ediliyor, 70—80 milyon kilo ise iç piyasada tüketiliyor; bu yıl beklenen rakam ise 600 milyon kilo fındık. Bu da demek oluyor ki 120 milyon kilo arz fazlası bir fındık oluşacak bu yıl. Serbest piyasa kurallarında arz talep dengesi var ise fiyatlar normal olmuş oluyor, arz talep dengesi eğer arzın lehine bozulursa fiyatlar aşağı düşüyor. Bu yıl oluşacak olan 120 milyon kilo arz talep dengesini bozan malı Fiskobirlik piyasadan alıp yok etmezse fiyatlar aşağı düşecek. Bundan dolayı da hem üretici mağdur olacak, hem de Türkiye dışarıdan gelebilecek dövizi kaybedecek. Fındığın Türkiye'ye kazandırdığı yıllık döviz ortalama 750 milyon dolar; diğer tarım ürünleriyle kıyaslandığında, muazzam bir rakam.
 </p>
 <p class="arabaslik">
  Ekonomik programa uygun teklif...
 </p>
 <p class="metin">
  "Bu mübayaa (satın alma) döneminde Türkiye Cumhuriyeti devleti uyguladığı ekonomik programa ters düşmemek kaydıyla eğer Fiskobirlik vasıtasıyla fındık üreticisine 100 milyon dolar civarında bir katkı sağlarsa, bu, Türkiye'ye 400 milyon dolar olarak geri gelir. Bu da ekonomik programa ters bir teklif değil, aksine uygun bir tekliftir." Bu teklifi dile getiren Fiskobirlik adına Denetim Kurulu üyesi S. Zeki Kalyoncu. Fiskobirlik'e yıllardan beri devletin yüklediği iki önemli görev var; birincisi arz—talep dengesini sağlamak için arz fazlası fındığı piyasadan silip almak. İkincisi ise tabiat şartlarından dolayı her yıl farklılıklar olabilen fındık üretiminde bazen rekolte düşük oluyor, bazen de yüksek; işte bu durumu önceden tahmin ederek gerekli çalışmaları yaparak fiyatı düzenlemek. Bu düzenlemeyi de taban fiyatı ilan ederek ve de alım yapmak suretiyle gerçekleştiriyor. En başında da bahsettiğimiz gibi yeni yasayla birlikte Fiskobirlik'in konumu biraz değişiyor fakat bu üç yıllık süreç olumlu geçerse. Fındık üretimindeki bir başka sıkıntının, diğer tarım ürünlerinde de olduğu gibi Türkiye'deki üretim planlaması eksiğinden kaynaklandığını vurguluyor uzmanlar. Böylelikle de bazı tarım ürünleri ihtiyacın çok altında, bazı tarım ürünleri de ihtiyacın çok üstünde olabiliyor.
 </p>
 <p class="arabaslik">
  Neyin reklamı yapılıyor?
 </p>
 <p class="metin">
  Fiskobirlik'in hali hazırda 28 marketi, 19 fındık işletmesi, 1 entegresi, 1 de sanayi tesisi var. Dünyada üretilen fındığın yüzde 75'ini çikolata sanayi tüketiyor; yüzde 20'si pasta ve şekerleme sanayiinde, yüzde 5'i de kuruyemiş olarak tüketiliyor. S. Zeki Kalyoncu'ya göre bu tablodan çıkan şu; "Demek ki fındığı doğal halinden alıp sanayiye sokarak ve de aynı zamanda üretim çeşitlendirmesine giderek pazar kaynağını genişletmemiz gerekiyor. Çikolata ve pasta sanayinin diğer ürünlere göre pahalı olması nedeniyle pazar olarak seçtiğiniz ülkenin ekonomik olarak belirli bir seviyede olması gerekiyor." Kalyoncu; ne kadar reklam yaparsanız yapın fındık tüketiminin o ülkedeki ekonomik durumla az çok orantılı olacağını söylüyor. Bu sebeple de Türkiye'deki tüketimin artması için şu an için gerekli olan çalışmanın ürün çeşitliliği olması gerektiğini ve böylece de tüketimin artırılabileceği tahmin ediliyor. Bu durumun son on yıla kadar tüm dünya için geçerlilik taşıdığı fakat son on yılda kısmi de olsa bir artışın olduğu belirtiliyor. Ve buna paralel üretimin de arttığını fakat bunun iyi bir şey olmadığını; hem kalite hem de pazar açısından tüm dünyada ve Türkiye'de üretimin belirli bir sınırlandırmaya alınması ve planlı hareket edilmesinin fındık için en olumlu çalışma olacağı vurgulanıyor. Mesela Türkiye'deki üretim artışını durdurmak ya da sınırlandırmak için ihtiyaç fazlasını oluşturan araziden fındığı söktürüp yerine ayçiçeği ekilse her yıl 700 milyon dolarlık ayçiçeği ithalatına gerek kalmayacağı belirtiliyor.
 </p>
 <p class="metin">
  Birliğe üye olmayan üretimci Fiskobirlik'e fındık veremiyor. Taahhütlerini yerine getirerek ortak olan üretici bu şekilde fındığını Fiskobirlik'e satabiliyor; mesela geçen yıl Türkiye'nin yaklaşık olarak 480 milyon kilo olan üretiminin ancak 91 milyon kilosunu Fiskobirlik alabildi, diğer kısım ise serbest piyasada çeşitli yollarla tüketildi.
 </p>
 <p class="arabaslik">
  Bu yılki yevmiye 10 milyon...
 </p>
 <p class="metin">
  Son günlerde basına problem olarak yansıyan, Karadeniz dışından gelen fındık işçileri konusunu Fiskobirlik'in Denetim Kurulu Üyesi S. Zeki Kalyoncu ile konuştuk; "Fındığın konumu çok farklı, ağustosun 3'ünde başlayan fındık toplama işlemi ayın ortasında sahil kesiminde ve ortalarda bitmiş olması gerekir. Binlerce üreticinin aynı anda bahçeye girmesi ve çok kısa bir süre içerisinde fındığını toplamış olması lazım. Gecikme veya bekletme gibi bir şansınız yok, yani bütün bölgelerde ağustos bitmeden fındığın toplanmış olması lazım. Toplam 600 bin hektarlık bir alanda fındık üretimi yapılıyor  Türkiye'de. Bu büyük bir rakamdır. Fındık toplama işlemi Avrupa'daki gibi makina gücüyle değil de sadece iş gücüyle gerçekleştiriliyor. Basına yanlış aksettirildi; Doğu'dan, Güneydoğu'dan insanlar gelip bu iş gücü açığını kapatıyorlar. Zaten yeni bir şey değil bu. Bu insanlarla ilgili ufak tefek problemler oluyordu fakat onlar da çözümlenebilecek şeylerdi ki kısmen çözüldü." Ordu Valisi Kemal Yazıcıoğlu'nun bu insanların şehre girişini yasakladığı ve benzeri uygulamaları çevre il valiliklerinin de uyguladığı söylenmişti. Ordu Valisi Kemal Yazıcıoğlu bunun gerçek dışı bir söylenti olduğunu ve suiistimal edildiğinden belirli prosedürlerin uygulandığını söylüyor. Basın Müdürü aracılığıyla bir açıklama yapan Kemal Yazıcıoğlu söylentilerin çok daha değişik hesaplar peşinde olanların işi olduğunu, yoksa fındıkla ya da fındık üreticiliğiyle ilgili olmadığını ve yaptıkları uygulamanın hem ülke ekonomisi için, hem Ordu ili için, hem de fındık üreticisi ve tüketicisi için oldukça olumlu ve gerekli olduğunu vurguluyor. Giresun Valisi Ali Haydar Öner de bizlere aynı bilgileri sunuyor. Çeşitli illerden gelen bu işçilerin kazançları ise geçen yıl günlük 7.5 milyon civarındaymış ve bu yıl da 10 ile 15 milyon arası bir yevmiyenin söz konusu olabileceği söyleniyor.
 </p>
 <p class="arabaslik">
  Reklamların parası fındıktan çıkıyor...
 </p>
 <p class="metin">
  Son yıllarda fındıkla ilgili yapılan reklamların piyasada oldukça olumlu sonuçlar doğurduğunu öğreniyoruz.  Halk arasında espri malzemesi olarak kullanılsa da bu imajın dahi işe yaradığını, toplumun artık diğer kuruyemişler kadar fındık da tükettiğini duyuyoruz. Fındık Tanıtım Birliği'nin hazırlattığı reklamların yeni versiyonları bu yıl da televizyonlarda sıkça dönecek. Amaç, fındığı diğer tüketim alanları yanında kuruyemiş olarak da belirli bir seviyeye çıkarmak. Bu reklamların maliyetleri ise ihraç edilen ithal fındıktan çıkarılıyor; her yüz kilodan 8 sent kesilmek suretiyle oluşturulan fondan harcanan para iç piyasadaki tüketimin artması için basın–yayın organlarına gidiyor. Reklamlara ihtiyaç olmaması için Türkiye'nin fındık başta olmak üzere tüm tarım ürünlerinde üretim planlamasını yapması gerektiğini savunuyor uzmanlar. Bütün gelişmiş ülkelerde tarımda en az 10 yıllık bir üretim planlaması var. Yani anlayacağınız herkes her yere, her istediğini ekip biçemiyor. Böyle bir durumun da Türkiye'de fındık manavlarını, fındık marketlerini, fındık tüccarlarını ortaya çıkardığını biliyoruz; en basitinden yaklaşık iki haftadır İstanbul'a getirtilen kabuklu fındık 5 milyon liralık etiketleriyle tezgahlardaki yerini almış durumda.
 </p>
 <p class="metin">
  Fiskobirlik yöneticilerinin ortak istekleri ise fındık üreticisinin kendilerinden başlayarak ve çevrelerini de etki altına alarak fındık tüketimine katkı sağlamaları ve özellikle de kuruyemiş alırken fındığı unutmamaları. Sonuç olarak Türkiye için fındık ve Fiskobirlik oldukça önemli. Hesaplar ortada ve ekonomik programa da fazlasıyla uyuyor; 100 milyon dolarlık katkının karşılığında 400 milyon dolarlık bir dönüş sözkonusu. Üretim planlamasını da gerçekleştirebilecek bir Türkiye'yi düşünün, yaşadığı ekonomik krize karşı güçlü bir silah edinilmiş olmaz mı?
 </p>
 <br/>
 <center>
  <a class="anaorta" href="http://web.archive.org/web/20020311085154/mailto:okutmus@yahoo.com">
   okutmus@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/349/haberler/4.htm), [web.archive.org (arşiv bağlantısı)](http://web.archive.org/web/20020311085154/http://www.aksiyon.com.tr:80/2001/349/haberler/4.htm)
