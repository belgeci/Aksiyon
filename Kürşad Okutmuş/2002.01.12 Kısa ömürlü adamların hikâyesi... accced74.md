# Kısa ömürlü adamların hikâyesi...

*Kürşad Okutmuş 2002.01.12*

<div>
 <p class="spot">
  Siz öyle televizyon ekranlarından ve gazete sayfalarından yansıyan 'beyaz tehlike' feryatlarına pek kulak asmayın; 'kırmızı halı'lardan unutulmuş bir mevsimi hatırlıyoruz şimdi.
 </p>
 <p class="metin">
 </p>
 <img border="0" src="/web/20020423030728im_/http://www.aksiyon.com.tr/2002/371/resimler/kisa.jpg"/>
 <p class="metin">
  Mutfak masrafına yazılan yarım kilo havucu, alırken akla karayı seçtiğimiz kömür stokumuzdan birkaç parçayı ve atmaya kıyamadığımız ama gardıropların en arkalarına itilmiş eskimiş atkı ve yün başlıkları çok görmüyor, feda etmekten sakınmıyor ve oynaşa oynaşa düşen kar taneleri altında kendimizi çocuk neşesine yenik düşürüyoruz. Çocuklar ise bir şey üretmenin verdiği hevesle, unutamayacakları yeni arkadaşlar ediniyorlar; parmakları üşüyor, küçük bedenleri yoruluyor ama arkadaş edinmenin öyle kolay olmadığını, emek verilmesi gereken bir iş olduğunu farkediyorlar.
 </p>
 <p class="metin">
  Televizyon ve gazetelerin söyledikleri pek inandırıcı gelmiyor. Aksine sokak araları daha kalabalık gibi ve parklar kış olduğu için kimsesiz değil; evin dışındaki hayatsa hiç ıssız sayılmaz bu aralar, şehirlerimizin nüfusu mu arttı ne! Yıpranmış bereleri, eskimiş fötr şapkaları ve yarım yamalak atkıları eşliğinde; 'beyaz giyer kış günü' takılmalarına aldırış etmeksizin, aniden sokak aralarımıza gelip dikilen bu adamların neden sanki 'kızılay düzenlemiş' gibi hepsinin ayazdan kızarmış havuç burunları, kömür kömür gözleri ve dev cüsselerine pek uymayan çalı çırpı gibi incecik ağızları var dersiniz? Yoksa kardan adam muamelesi görmek ya da 'kardan adam' sıfatına layık olmak için bu çehreye bürünmek, hep aynı şekle girmek ve benzeri kılık kıyafeti edinmek mi gerekiyor?
 </p>
 <p class="metin">
  Yol kenarına dikilmiş; şapkası ve düdüğüyle saygı uyandıran, yaşadığımız trafik çilesine çözüm üreten ve gelip geçene o mucize eliyle el sallayarak gülümseyen, trafik polisi edasında kardan adamlar olabilirdi; daha masraflı olan cansız ya da fazla canlı (yani cıvık) mankenlere alternatif olarak, birkaç günlüğüne vitrinlerin neon ışıklarından korunmaya muzdarip, "bu ülke için seve seve" hizmet edebilecek, şık giyimli ve fiyakalarıyla caka satan manken kardan adamlara rastlayabilirdik pekala!
 </p>
 <p class="metin">
  Sahi ya, neden sadece kardan adam? Kardan kadın, abla, teyze, çocuk değil de neden sadece kardan adam! Öyle ya içeriye alınamayan, sıcacık odalara davet edilemeyen bu kısa ömürlü adamların illa da 'adam' olmaları lazım. Kardan çocuğun şımarıklık yaparak, bütün uyarı ve tembihlere rağmen park—bahçeden yola fırlayıp, arabaların altına girerek dağılma ihtimali yüksek, kaçırılması, dilendirilmesi, ihtimali de var; kardan kadının derdi ise daha fazla olurdu muhakkak, büyüklerin deyimiyle 'ipsizi, sapsızı' var, hem sonra son zamanlarda çantacısı, kapkaççısı var! Gecenin karanlığını, ürperten yanlızlığını ve ayaz soğuğunu da katarsak işin içine, bu şartlara 'kardan adam'dan başka kim dayanabilir ki! Keşke kardan çocuk ya da kardan kadın yapılabilecek kadar huzurlu bir ülkemiz olsaydı; Heykeltıraş Rodin'in 'Dante modelli düşünen adamını' düşünemeyen sanatsal yoksunluğumuz ortaya çıkmış olsa da o zaman belki; hastahane önlerine sus diye fısıldayan hemşire, kapı önlerine oturmuş torun bekleyen Ayşe Nine ya da sırtında azığıyla bir Keloğlan'ı bile düşünebilirdik! Abartmıyoruz aslında, hatta oyun hamuru böyle bol olunca insanın ufku da genişliyor ister istemez: Mahalle başlarında geçit vermez kalecikler ve her birinin başında Ulubatlı edasında bir yiğit; elinde süpürge yerine ciridiyle şaha kalkmış bir atlı ya da fiyakalı bir otomobil, nostalji tadı taşısın diye hem de Anadol markalı!..
 </p>
 <p class="metin">
  ***
 </p>
 <p class="metin">
  Gecenin bir yarısı evinize ulaşmaya çalışırken çocuğunuzun yaptığı kardan adamın birden silahını çekip karikatürlerde olabileceği gibi "eller yukarı esirimsin artık" demesi karşısında, şaşkınlıktan kurtulup ne yapabilirsiniz? Bir 'kardan adam'ın ne isteği olabilir ki! Eve götürmenizi rica edip intiharı seçmeyeceğine ve elinizde olmadığını bildiği için güneşin çıkmasını engellemenizi istemeyeceğine göre, o zaman ne? "Çok kısa bir zamanım kaldı, çocuk cıvıltısına doydum, biraz da kitap okumak, müzik dinlemek istiyorum" dese, şaşkınlık dışında nasıl bir tepkiniz olurdu acaba! Dostoyevski'nin 'Beyaz Geceler'i gelir belki aklınıza, esir düştüğünüz 'kardan adam'ınız anlarsa ne âlâ! Orhan Seyfi'den bir şiir ya da:
 </p>
 <p class="metin">
  "Dışarda yorgun adımlar, çalındı sonra kapım.. \ 'Acep gelen bu zaman kim?' dedim, gidip açtım. \ Görünce, kalbimi oynattı bir küçük lerziş; \ Garip çehreli, asırdide bir derviş!. \ Elinde buzdan asa, koltuğunda bir ney var: \ Omuzlarında uzun, bembeyaz uzun saçlar..." (Merak etmeyin mefailün failatün aruz kalıbında olan bu şiiri olan bitenden haberi olmadığı için beğenir kardan adamınız!) Bir de Ahmet Muhip Dranas'ı anımsarsanız paçayı kurtardınız demektir: "Ne sabahtır bu mavilik, ne akşam! \ Uyandırmayın beni, uyanamam. \ Kaybolmuş sevdiklerimiz aşkına, \ Allah aşkına, gök, deniz aşkına, \ Yağsın kar üstümüze buram buram.." Özdemir Asaf, Cenab Şehabettin ve sonra biraz da Yahya Kemal'in "Kar Musikileri" ve biraz da Tanburi Cemil Bey'in uzaklardan seslenişi: "Sandım ki uzaklaştı yağan kar ve karanlık, \ Uykumda bütün gece Körfez'deyim artık.." (Sesiniz güzel—çirkin fark etmez, ne de olsa siz şu an bir esirsiniz!)
 </p>
 <p class="metin">
  Ama sakın ola karın, kışın yaşattığı acıları hatırlatabilecek olanlardan bahsetmeyin; Yaşar Kemal'in 'Yer Demir Gök Bakır'ındaki köylülerin karlar altındaki ıstırabını, Nazım Hikmet'in yolcusundaki adamın kar yüzünden sığındığı istasyonu ya da Yılmaz Güney'in 'Yol'undaki acı maratonu hatırlatmayın. Çünkü 'kardan adam'ınız güler size, "sütte leke var bende yok" der gibi bakar ve gerçek suçlunun kim olduğunu, suçu yüze vurmak istemediğinden söylemez size! Bugün bütün ülke sathında, kardan adamların sayıları o kadar çok ki; örgütlenerek bir araya gelseler, iddialı bir tesbit olacak ama parti kurup yüzde 10 barajını bile aşabilirler! Düşünsenize elimizle yaptığımız kardan adamlardan bir parti lideri. Ama merak etmeyin, zamanı geldiğinde gitmesini bilecektir bu kardan başkan! Sonuç itibariyle bu kısa ömürlü adamların hikayesi yakında bir sonraki zemheri kışa ertelenecek. Ya onlar bizi terk edecek, ya da bizler onları; henüz karar verememiş olsak da, şunu biliyoruz ki, her iki taraf da ötekini terk edeceği konusunda hemfikir. Virginia Üniversitesi'nin ünlü Kum Saati yazıtında yazdığı gibi; "zaman, bekleyenler için çok yavaş, korkanlar için çok hızlı, yas tutanlar için çok uzun, sevinenler için ise çok kısadır."
 </p>
 <br/>
 <center>
  <a class="anaorta" href="http://web.archive.org/web/20020423030728/mailto:kursadokutmus@mynet.com  /  Fotoğraf: Turgut Engin">
   kursadokutmus@mynet.com  /  Fotoğraf: Turgut Engin
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/371/gezi/1.htm), [web.archive.org (arşiv bağlantısı)](http://web.archive.org/web/20020423030728/http://www.aksiyon.com.tr:80/2002/371/gezi/1.htm)
