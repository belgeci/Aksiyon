# ‘OLTA’LAR VURMUYOR ARTIK

*Kürşad Okutmuş 2001.10.13*

<div>
 <p class="spot">
  Olta bir tutkudur aslında; kimi hobi der buna, kimi vazgeçemediğim, kimi de can sıkıntısı işte... İlk olta, en fazla balığı tutmak hevesiyle sallanır, daha sonra sırayı en büyük balığı tutma alır, ondan sonra da 'tutsam iyi olur'... En sonunda da 'olta' tutkuya dönüşür: "Balık olsa da olur, olmasa da.."
 </p>
 <p class="metin">
 </p>
 <img border="0" src="/web/20020329051113im_/http://www.aksiyon.com.tr/2001/358/resimler/olta.jpg"/>
 <p class="metin">
  " — Bakın, şu olta kamışı var ya; tam bir harika. Böyle bir olta kamışıyla 20 metrelik bir daireyi çok rahat tarayabilirsiniz. Tabii size kamış için 30 metrelik naylondan bir de olta ipliği veriyorum; beş—altı kurşun zoka ile... Ancak durun... Hep ayakta mı duracaksınız; balığa gittiğinizde? Size küçük bir tabure de gerek... Ayakta kazık gibi saatlerce dikilmeye değer mi? Gelin benimle gelin... İşte sanki sizin için yapılmış küçük bir tabure... Tam boyunuza göre üstelik... Görüyorsunuz, işçiliği olağanüstü... Ayaklarına bakın ayaklarına... Ne kuma gömülür, ne çamura. Özel olarak yapılmış, kıyıda olta avı için. Durun bir dakika... Bir de sepet gerek, evet sepet. Öyle değil mi? Nereye koyacaksınız tuttuğunuz balıkları? İşte bir sepet; görüyorsunuz, 10 kilo balığı çok rahat alır bu sepet. Şu sapına bakın, şu sapın güzelliğine... Tam bir el emeği şaheseri. Evet, başka daha ne lazım?" Eğer oltayla avlanıp, keyif yapmak istiyorsanız, ilk başlarda bunların hiç birine gerek yok; yani siz siz olun sakın aldanmayın tezgahtarın laf yapan ağzına. Yukarıdaki tezgahtar eline geçirdiği müşteriye fıkra gereği tekne de satıyor, küçük bir araba da, bagaj da, motor da! Başarısını kutlayan patronuna da bir açıklama yapma gereği duyuyor, 'o müşteri zevkin değil, artistliğin peşindeydi' diye! Bilmem anladınız mı?
 </p>
 <p class="metin">
  Karşılama zamanı
 </p>
 <p class="metin">
  Basit bir olta takımı önce, daha sonraları sırası gelince ancak, daha gelişmiş bir takım. En son da keyif zamanı. Zaten yeni bir takım oluşturma gereği duymaya başladıysanız, artık yavaş yavaş da bu işi öğrendiniz demektir; hangi balık nasıl bir yemle tutulur, hangi mevsimde kıyılarda neler bulunur. Mesela sinarit yapay yemle öğle saatlerinde, karagöz—mercan güneş batmak üzereyken, lüfer ise genelde gece... İçinde bulunduğumuz sonbahar aylarında Boğaz'a Karadeniz tarafından giren balığı tutmak, diğer bir deyimle karşılamak, balıkçılar arasında önemli bir prestijdir. "Karşılama" zamanı olan şu günlerde Yeniköy, Bebek, Kandilli'de denize sallanan oltaların artışını gördüğünüzde, eskiden bütün bir Boğaz kıyısını dolduran insanlara kıyasla 'cılız' bir fotoğraf karesinin oluştuğunu da acı bir tebessümle gözlemleyebilirsiniz!
 </p>
 <p class="metin">
  Geçmiş zamana ait bunlar
 </p>
 <p class="metin">
  Palamutların süslediği Bizans sikkelerini bilirsiniz! Ya da rivayeten okul çıkışlarında elleriyle balık tutan öğrencileri anlatanları dinlemişsinizdir! Abdülhamit'in dost sohbetlerine kurdurduğu sofralardan eksik olmayan kofana yanağından imal salatalar, bütün balıkçıların mönülerine eşlik eden trançalar... Bunların hepsi geçmiş zamana dair bir hikaye gibi, Halid Ziya Uşaklıgil'in üslubuyla 'geçmiş zaman'a ait bunlar. Artık hiç kimse Bebek'te kırlangıç, Yeniköy'de manyat ya da dil avlamaktan bahsetmiyor.
 </p>
 <p class="metin">
  "..boynuzda ton öyle boldur ki..."
 </p>
 <p class="metin">
  Evliya Çelebi seyahatnamesinde sayılarının bin kadar olduğu yazar olta balıkçılarının, eski deyimle "Esnaf—ı düzenciyan—ı çırnık"çıların.. Aziz Lukas tarafından kutsanan Bizanslı balıkçıları da katarsak, eskinin oltacıları hakkında, geniş bir kadroları varmış diyebiliriz! Dünyanın ilk coğrafyacısı olarak anılan Strabon, Marmara'daki balık yoğunluğunu anlatabilmek için satır aralarında şöyle bir cümle kurmak gereği duymuş o zamanlar: "Bizans boynuzunda ton (balık) öyle boldur ki, elle bile yakalayabilirsiniz." İşte bu söz ve bilgilerin ışığından yola çıkarak olsa gerek; bazı kitaplar rivayetlere bile yer vermişlerdir. Mesela; bir zamanlar İstanbul'da 'lüfer devri' başladı denilecek kadar bollaşan balığı tutmak için öyle oltalara ihtiyaç duyulmaz, çıplak ampülle aydınlatılmış koyu kırmızı balıkçı tezgahları 'bolluğun', 'bereketin' simgesi olarak kabul edilirmiş. Ve yine rivayet odur ki; Kabataş Lisesi'nde öğrenciler dersi bırakıp elleriyle balık avlamaya kalkınca dersler bir süreliğine iptal edilmiş! İşte bu bolluk ve bereketten olsa gerek, zengin—fakir bütün sofralarda lüfer, palamut eksik olmadığından, zenginler tekrar ayrıcalıklarına kavuşmak için balığı çeşitli soslarla yemeğe başlamışlar!.. (Ahmet Mithat sık sık zengin konaklarında yapılan mayonezli, oltayla tutulmuş balıklardan bahseder. Kendisi de bir olta balıkçısı olan Ahmet Rasim'i de unutmamak lazım.) "Bugünse; gerek avlanma biçimleri, gerekse Boğaz'ın ekolojik dengesini bozan unsurların çoğalmasıyla İstanbul artık bolluğun sembolü olan balığı eski bir hikayenin parçası olarak hatırlıyor." Yazdıklarımızı bizzat hissetmek isterseniz Samatya Su Ürünleri Müzesi'ni tavsiye edebiliriz, yapacağınız tek şey müzede göreceğiniz ürünlerin bolluğuyla bugünküleri karşılaştırmak.
 </p>
 <p class="metin">
 </p>
 <p class="arabaslik">
  Bu mevsimin balıkları
 </p>
 <p class="metin">
  Çinekop, çipura (İstanbul'da alyanak da derler), deniz alası, dülger, eşkina (Olta ile gece avlanır, olta takımı köstekli beden şeklinde olmalıdır), fangri, kofana, lahos, lüfer, palamut, tirsi, mercan (Mehtaplı gecelerde daha iyi avlandıkları söylenir, köstekli ve zokalı olta takımları ile avlanırlar), izmarit (Amatörler için biçilmiş kaftan, lezzetli olduğu gibi yakalanması en kolay olan balık türüdür, bu aylarda hep kıyıdadırlar. Diğer çaparilerde olduğu gibi suni tüy yem yerine, tabii yem kullanılmalıdır, en uygun yem ise midyedir)
 </p>
 <br/>
 <center>
  <a class="anaorta" href="http://web.archive.org/web/20020329051113/mailto:okutmus@yahoo.com">
   okutmus@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/358/gezi/1.htm), [web.archive.org (arşiv bağlantısı)](http://web.archive.org/web/20020329051113/http://www.aksiyon.com.tr:80/2001/358/gezi/1.htm)
