# İstanbul'un kitaplığı

*Kürşad Okutmuş 2001.08.11*

<div>
 <p class="spot">
  1987 yılında Turing'in İstanbul Sultanahmet'te gerçekleştirdiği, turizmin kısmen odağı olan meşhur Soğukçeşme sokağını bilirsiniz; sokağın konumu gereği dizi dizi otelle beraber en büyük parsel de bir kitaplığa ayrılmıştır. Kitaplık fikri için; "Yıllardır turizm turizm, yetti dedim. Biraz da kültür yatırımı yapmak gerektiğine kanaat getirdim" diyen Çelik Gülersoy, tanıdığı bütün araştırmacı, yazar vesaire kişilerin kitaplıklarının ya da arşivlerinin vefatlarından sonra dağıldığına, yok olduğuna şahit olduğu için aynı sonu yaşamamak için İstanbul Kitaplığını oluşturmaya karar veriyor.
 </p>
 <p class="metin">
 </p>
 <p class="metin">
  "1950'li yılların başında, Yıldız'ın ara sokakları, başka hangi dostlukların filizlenmesine vesile oldu bilinmez ama, genç yaşlarda olan Çelik (Gülersoy) işte o sokaklarda küçük bir evde alışıyordu hayata... Koca bir konağa kapı komşuluğu yapan bu küçük evin küçük beyi, romanlara hikayelere olan düşkünlüğünden olsa gerek o koca konağın yüksek yüksek rafları bulunan kütüphanesinin kokusunu almış ve nasıl olmuşsa olmuş gidip gelmeye başlamıştı... Koca konağa her gün kelli felli adamlar girip çıkıyor, diğer küçük evlere nazire yaparcasına Yıldız'ın sokaklarında bu konak başka bir ihtişamla konuklarını ağırlıyordu: Ahali konağın damadı Reşit Saffet (Atabinen) bey için büyük bir Türk aydını diyordu; Reşit Saffet bey hem yazar, hem tarihçi, hem de zamanın başarılı diplomatlarındandı, öyle ki dönemin Lozan Konferansı'nda genel sekreterlik dahi yapmış biri... Reşit Saffet bey, kitaplara olan ilgisini keşfettiği bu delikanlıya başka bir itinayla yaklaşıyor, onunla bir başka ilgileniyor, bir nevi genç Çelik'i yetiştiriyordu. Konağın yeni müdavimi olan genç Çelik ise, o koca kitaplığın kapılarının kendisine açılmasının şaşkınlığı bir yana, belki bilinçle, belki de farkında olmaksızın büyük bir tutkunun kapısını aralıyordu: İşte o günlerde bu genç delikanlı, hayatı boyunca kitaplarla haşir neşir olacağını, parasız kalma pahasına olsa da bütün harçlıklarını kitaplara yatıracağını ve de en önemlisi koca bir İstanbul Kitaplığı'nın zamanı gelince ilk adımını atacağını henüz bilmiyordu!.."
 </p>
 <p class="metin">
  Bu öykü; dünyada belki de sadece bir şehire ait olan ilk kitaplığın mimarı Çelik Gülersoy'u değil, haklı gururunu taşıdığı İstanbul Kitaplığı'nın oluşmasını sağlayan neredeyse yarım asırlık serüvenin hikayesini de anlatıyor. Öyküde anlatılan o konak ve kitaplığı bugünkü 'İstanbul Kitaplığı'na bir model oluşturmuş ve Çelik Gülersoy da işte o günlerden itibaren ömrü boyunca kitap toplamış. "Tam 50 yıldır kitap toplarım. Bu benim ilk tutkum, çocukluğumdan beri en çok zevk aldığım uğraş" diyen Turing Başkanı Çelik Gülersoy yurt dışı gezilerine 1961'de başlamış; gittiği şehirlerde ilk işi cebindeki bütün parayı o ülkedeki bir kitapçıda İstanbul üzerine yazılmış ya bir kitaba ya da gravüre yatırmak olurmuş. Sonra da beş parasız kalarak erkenden Türkiye'ye dönmek zorunda kalırmış. 1987 yılında Turing'in gerçekleştirdiği, turizmin kısmen odağı olan meşhur Soğukçeşme sokağını bilirsiniz; sokağın konumu gereği dizi dizi otelle beraber sokağın en büyük parseli de kitaplığa ayrılmış. Kitaplık fikri için; "Yıllardır turizm turizm, yetti dedim. Biraz da kültür yatırımı yapmak gerektiğine kanaat getirdim" diyen Çelik Gülersoy, Reşit Saffet Atabinen için de "Yanında yetiştiğim için iyi bir modeldi, hakkını yememek lazım" diye ekliyor.
 </p>
 <p class="metin">
  Çelik Gülersoy yıllardır kitap biriktirirken şöyle bir endişe yaşamış; tanıdığı bütün araştırmacı, yazar vesaire kişilerin kitaplıklarının ya da arşivlerinin vefatlarından sonra dağıldığına, yok olduğuna bizzat şahit olduğundan aynı sonu kendi kitaplığının da yaşamaması için böyle bir oluşumu daha uygun bulmuş. Reşit Saffet beyin vefatıyla da aynı durumun yaşandığını söyleyen Çelik Gülersoy; konak kitaplığının ikiye bölündüğünü anlatıyor. Avrupa'ya ait olan büyük kısım kuruma, İstanbul'a ait olanlar da ailesi tarafından Çelik Gülersoy'a bağışlanmış. Zaten var olan mevcut kitaplığa bunlar da eklenmiş. Anlayacağınız, yılların oluşturduğu İstanbul'la ilgili geniş bir arşiv şu an Sultanahmet'teki Soğukçeşme sokağının en büyük parseline yerleştirilmiş durumda. Ayrıca tüm mal varlığını, üstündeki giysiler de dahil olmak üzere bu kitaplığa, dolayısıyla da kitaplığın da ait olduğu vakfa bağışladığını söyleyen Çelik bey, böylece daha huzurlu olduğunu ve en azından ilerleyen yıllarda bazı köşklerin başına geldiği gibi belediye vesaire gibi kurumların buraya el koyamayacağını, böylece de ilelebet devam edecek bir kültür ocağı oluşturmuş olduklarını vurguluyor.
 </p>
 <p class="metin">
  İstanbul Kitaplığı Türkiye'de katalog sahibi tek kitaplık unvanını da taşıyor. Katalog 7 bin kitabı içeriyor. Şu an 10 binin üzerinde bir arşiv var kitaplıkta. Bunun için de yeni bir katalog hazırlanıyor. Gelelim kitaplığın bölümlerine; tarihte Roma-Bizans ve Osmanlı olmak üzere iki bölüm bulunmakta. Sonra, belki de en değerli olan seyahatnameler var; İstanbul'u ziyaret eden seyyah ve yazarların bu seyahatnameleri de anılar ve etüdler diye iki ayrı bölümde toplanmış. Etüdler de kendi içinde şehri bütünüyle inceleyen ve sadece bir yapı ya da bir semti özel olarak ele alan monografik etüdler olarak iki ayrı kısım içermekte. Bu arada İstanbul'u yazan yabancıların hal tercümeleri yani hayatlarını konu alan kitaplar da arşivde yer alan diğer bir bölümü oluşturuyor. Diğer bir bölüm de rehber kitaplara ayrılmış; bu bölüm de İstanbul ve Türkiye olmak üzere iki kısımdan oluşuyor. İşte bu saydığımız bölümler iki katlı olan İstanbul Kitaplığı binasının üst katını oluşturmakta. Alt katta ise zengin bir dergi, gazete ve edebiyat arşivi var; yani şiirde, romanda, hikayede, haberlerde yer alan İstanbul... Bu saydıklarımızın hepsi binanın kitaplık kısmını oluşturuyor. Kitaplıkta bunların haricinde bir de görsel malzeme arşivi var. Henüz açılmamış olan bu kısım ise, kutu kutu olmak üzere ve semt sırasına göre potografik olarak düzenleniyor: Gravürler, ilk kartpostallar, ilk fotoğraflar ve bir de bugünlere ait olan son kareler.
 </p>
 <p class="metin">
  Küçük bir ücret karşılığındaki fotokopinin dışında bütün hizmetin ücretsiz olarak sunulduğu İstanbul Kitaplığı'nda iki memure görev yapıyor. Kitaplık pazartesi-cuma günleri açık. Görsel malzeme arşivi açılmamış olsa da, ihtiyacı olan araştırmacılara yine de yardımcı olunuyor hizmetliler tarafından. Evet; dünyada bir çok kitaplık var fakat bir şehire ait zannedersek tek kitaplık burası: İstanbul Lıbray...
 </p>
 <br/>
 <center>
  <a class="anaorta" href="http://web.archive.org/web/20020225110006/mailto:okutmus@yahoo.com">
   okutmus@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/349/haberler/8.htm), [web.archive.org (arşiv bağlantısı)](http://web.archive.org/web/20020225110006/http://www.aksiyon.com.tr:80/2001/349/haberler/8.htm)
