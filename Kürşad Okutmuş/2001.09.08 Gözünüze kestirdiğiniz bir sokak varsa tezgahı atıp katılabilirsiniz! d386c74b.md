# Gözünüze kestirdiğiniz bir sokak varsa tezgahı atıp katılabilirsiniz!

*Kürşad Okutmuş 2001.09.08*

<div>
 <p class="baslik">
  KÖŞEBAŞI SAVAŞLARI
 </p>
 <p class="baslik">
 </p>
 <p class="spot">
  Telefon kartı, simit ve bilet satanlar, "ekmek aslanın  ağzında" realitesiyle gün be  gün büyük tehlikeleri göze  alarak, kaptıkları köşeleri kurnaz oyunculardan sakınmaya,  korumaya çalışıyorlar ve aynı  zamanda da büyük bir savaş  örneği veriyorlar.
 </p>
 <p class="metin">
 </p>
 <img border="0" src="/web/20020522071058im_/http://www.aksiyon.com.tr/2001/353/resimler/kose.jpg"/>
 <p class="metin">
  Çocukların ve de genç kızların oynadıkları bir oyun vardı hani; —tabii bu sokak neşeleri kapitalizme esir düşmeden önceydi— dar sokak aralarında ya da bir bahçede duvarların kesiştiği yerleri kapmak uğruna kısırdöngü bir mücadele ile geçen ve bir oyun zevkinden çok atletizm muhtevası içerdiğinden olsa gerek zevki ve neşesi pek uzun sürmeyen, üretimden nasibini almamış ve de çocukların kalbini pek çalamamış bir oyundu bu oyun: Köşe Kapmaca... İşte artık çocukların ve genç kızların mazide hoş duygularla bıraktıkları bu oyun, şimdi büyük kentlerde, büyük uğraşlar ve tehlikeli parkurlar eşliğinde tekrar oynanmaya başladı. Pekala, nasıl oldu da çocukların pek 'haz' etmediği bu oyun, 'babalar—amcalar' ayarında ve günümüz koşullarında, uğruna en çok mücadele edilen ve 'ebelenmemek' için muazzam gayret gösterilen bir oyun haline geldi?
 </p>
 <p class="metin">
  Çocuklar tarafından oynandığı dönemde, oyun alanı en fazla bir sokak ya da bahçeden ibaretti. Şimdi bütün kalabalık ve büyük şehirler oyun alanı olarak ilan edilmiş olsa da yine de yetmiyor!.. Ve köşeyi kapan köşeyi dönmüş kabul ediliyor, anlayacağınız bizim o sıkıcı 'köşe kapmaca'mız bugünün 'serbest piyasa ekonomisi'ne uygun olarak büyük işlere yarıyor. Kapılması en zor köşelerin etrafında kalabalıkları ve kargaşayı görmek ya da henüz 'kapış kapış' olmak için yeterli nüfusu oluşturamamış bölgelerde de sakinliği ve hafif sürtüşmeleri gözlemek isterseniz 'o' kaptığı köşelerde sakin sakin oturan 'zavallı' oyuncuları biraz daha ayrıntılı izlemeniz gerekecek. Sanırsınız ki o sadece bir simitçi ya da telefon kartı satan ihtiyaçlı bir vatandaş; yerinde duramazlığını ekmek derdine, fıldır fıldır dolanan gözlerini siftah yapamamışlığına, sakinliğini de gururunun bir tarafına yorumlarsınız! Oysa ki onlar, "ekmek aslanın ağzında" realitesiyle gün be gün büyük tehlikeleri göze alarak, kaptıkları köşeleri kurnaz oyunculardan sakınmaya, korumaya çalışıyorlar ve aynı zamanda da büyük bir savaş örneği veriyorlar; Köşebaşı Savaşları.
 </p>
 <p class="metin">
  Güç telefon kartında!..
 </p>
 <p class="metin">
  'Köşebaşı savaşları'nın en çetini telefon kartı satmak uğruna yapılıyor. Çünkü en çok parayı telefon kartları kazandırıyor. Tanımlaması 'karaborsa' ama bütün problemler parayla tatlıya bağlandığından pek problem yaşanmıyor ve böylelikle adı 'karaborsa' değil de 'paraborsa' olarak anılıyor. 30'luk, 50'lik, 60 ve 100'lük olmak üzere 4 çeşidi olan telefon kartlarının gözde olanı ve en çok satılanı 30'luk olan; postane satış fiyatı 1.300.000 Türk Lirası olan 30'luk kart 'paraborsa'yı elinde bulunduran kişinin vicdanına eşit olarak 2.000.000 Türk Lirasına kadar satılabiliyor. Yani günde yüzlerce satılabilecek olan bu kartların bir tanesinden tam 700.000 Türk Lirası dahi kâr edilebiliyor. İsterseniz bir düşünün, böyle bir rant sizce ne tür ortamlar ve de ne şekil problemler doğurur?
 </p>
 <p class="metin">
  Postaneler bu kartları kendileri de satabildikleri gibi insanlar daha kolay ulaşsınlar amacıyla olsa gerek, çeşitli prosedürler eşliğinde belirli merkezlerde ve belirli noktalarda bayilikler verebiliyor. Bayi de postaneden aldığı kartları yüzde 9 kâr ile vatandaşa ya da yüzde 4 gibi bir rakama topluca karaborsacılara satabiliyor. Postane verdiği bayiliklerde özellikle iki bayi arasında en azından bir 100 metre olmasına özen gösteriyor, fakat rantı kabarık bölgelerde çeşitli mafya—siyasi—belediye ve benzeri güçlerin yardımıyla bu 100 metre geleneği 5 metreye kadar çekilebiliyor. Ve tabii olarak bu sonuçlarla da bu bayiler arasında müthiş bir sürtüşme, kavga ve de onların deyimiyle 'ekmek kavgası' baş gösteriyor. Kazançlara gelince; kazanması gereken tek kurum olan postane bir şey kazanamıyor, bayi ortalama yüzde 9'luk ve yüzde 4'lük tercihler eşliğinde 100 ile 150 milyon lira arası, karaborsacılar da bulunduğu bölgenin konumu ve o bölgedeki kendi konumlarına eş değerde günlük 'temiz' 150 ile 250 milyon lira arası para kazanabiliyorlar. Günlük 250 milyon lira kazanan karaborsacıların, vergisi—elektriği—işçi ücreti—dükkan kirası yok ama onların da kendi 'raconlarına' göre bir hayli masrafları var; koruyucular, el üstünde tutucular, postaneden toplu kart alabilmek için 'iş bitirici amca'lar ve sahibi oldukları köşelerin etrafındaki 'rüşvetçi' devlet babalar!..
 </p>
 <p class="metin">
  Köşe kapmanın yolları...
 </p>
 <p class="metin">
  Eğer bu büyük ranta yani 'köşebaşı savaşları'na siz de dahil olmak istiyorsanız, derin bir nefes alın ve yolu çetin bir mücadeleye hazır olun. İlk önce memlekette bolca bulunan köşelerden birini gözünüze kestirin, uzun bir süre bu seçtiğiniz köşeyi göz hapsinde tutun ve sizin gibi köşeyi inceleyen, irdeleyen birileri var ise onların bu köşe hakkındaki 'iğrenç' düşüncelerine bir şekilde çözümler üretin. Sonra çevredeki esnafla biraz güçlü tavırlar sergileyerek hoşbeş etmeye, muhabbeti koyulaştırmaya, arabeskvari havalara ve de haşır neşirliği esnafları ziyaret ederek çay içmeye kadar ilerletin. Sonra mahalleden ya da semtten 'pastada payın var' sözü eşliğinde kalabalık gruplarla esnaf ziyaretlerini ve seçtiğiniz köşenin renklerini iyice belirginleştirin. Bu arada belirtmekte yarar var, renk belirginleştirme çalıştırması sırasında bir çok yeni renkle tanışma ihtimali oldukça yüksek, yani oldukça dikkatli olmak gerek. Sonuç itibariyle kavga, gürültü, sabır, metanet ve çile ile birlikte köşenin sahibi olup çok kısa bir zamanda köşeyi dönme imkanını yakalamış olursunuz; olur ki başka bir iş imkanı çıkar ve köşenizden ayrılmak zorunda kalırsanız da merak etmeyin, çektiğiniz çilelerin karşılığı olarak yani bir nevi emeklilik maaşı ya da hava parası gibi köşenizi bir başkasına veyahut da bir yakınınıza toplu bir paraya satabilirsiniz. (Alıcısı çok olacaktır!) En pahalı ve en ünlü köşelerin mekanlarına gelince; İstanbul'da Sirkeci başta olmak üzere Karaköy, Bakırköy, Beşiktaş, Eminönü ve Kadıköy; İzmir'de Karşıyaka, Konak ve Alsancak; Ankara'da ise Kızılay ve Ulus... (Hâlâ boş bir köşe varsa eğer, bu yol haritası en kapsamlısı!)
 </p>
 <p class="metin">
  Simitçilik ince iş!
 </p>
 <p class="metin">
  Bilmiyoruz hiç farkettiniz mi, simitçilerin merkezi yerlerde hep belirli bir mekânları vardır; başında duran adam değişir ama ne simitçinin yeri ne de simit arabası bir türlü değişkenlik göstermez. Çünkü her semtte güç ve iktidara eşit olarak zaman zaman tek ya da bilemediniz iki elden döner simitçiliğin rantı; semtin en güçlü ve gelişime en açık (!) fırıncısı bütün köşeleri her türlü problemleri göğüsleyerek kapatır, toplu simit arabalarını yaptırır, simitleri fırından sıcak sıcak çıkartır ve gazeteleri gazete bayilerine dağıtan medya organları gibi sabahın erken saatinde arabaların olması gerektikleri köşelere indirir ve yüzdeyle çalıştırdığı elemanlara teslim eder. Anlayacağınız simit satmak için arabanız olsa da, bu işte pek mal sahibi tadında köşe edinmeniz kolay değil, illa ben simit satacağım diye tutturmuşsanız işte o zaman 'mandacılık' da diyebileceğimiz bu çalışma ortamına girmek zorundasınız!.. Duyduğumuza göre bazı fırınların satışı gerçekleşirken dükkanın fiyatı kaç ekmek sattığına ya da kaç abonesi olup olmadığına bakılarak belirlenmiyormuş, önemli olan ise simit satmak için kaç köşeye ve kaç simit arabasına sahip olduğu imiş. Oldukça ilginç değil mi! Bu arada fırınlar ve fırıncılar arasında müthiş bir de saygı varmış, yani kimse kimsenin parseline tecavüze kalkışmıyormuş!
 </p>
 <p class="metin">
  Bilete rağbet yok
 </p>
 <p class="metin">
  Otobüs biletlerine gelince; eğer sahtesini basanları bulup da onlardan ucuza alabiliyorsanız ne âlâ, yoksa bayiden alıp 50.000 Türk Lirası fazlasına satmaya çalışıyorsanız eve ancak bir ekmek götürürsünüz ki, bu da pek 'köşebaşı savaşları' başlığımıza uygun düşmeyecektir. Ama yine de 'köşebaşı savaşları'na ısınmak ve biraz bu işlerle ilgili kendinizi geliştirmek istiyorsanız İETT biletiyle başlayarak bir nevi 'stajyer'liğinizi tamamladıktan sonra asıl büyük rantlara ve daha geniş köşelere sağlam adımlarla ilerlemiş olursunuz.
 </p>
 <p class="metin">
  Bir tarafta "Vatandaş Türk Lirasına Dön" diye reklam yapılırken, diğer tarafta tokmağı elinde bulunduranlar en büyük parsellerin paylaşımı için kavgaları sürdürüyorlar. Bu kadar kargaşa ve boşluğun hakim olduğu bir ortamda alt tabakadaki insanlar da boş duracak değildi ya; biraz büyükler taklide çalışılacak, biraz 'Türk milleti zekidir' sözü yedi cihana duyurulacak ve en nihayetinde de köşebaşı savaşlarını başlatıp, herkes kendi bayrağını sallamakla meşgul olacak. Netice itibariyle de kimi savaşı kazanarak köşeyi dönmüş, kimi de mağlubu oynayarak köşede çökmüş bulunacak.
 </p>
 <br/>
 <center>
  <a class="anaorta" href="http://web.archive.org/web/20020522071058/mailto:okutmus@yahoo.com">
   okutmus@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/353/haberler/5.htm), [web.archive.org (arşiv bağlantısı)](http://web.archive.org/web/20020522071058/http://www.aksiyon.com.tr:80/2001/353/haberler/5.htm)
