# Hasan Şaş Vanspor’da oynar mı?

*Kürşad Okutmuş Bilinmeyen-tarih*

<div>
 <p>
  <font>
   Hüseyin Sermet  müzik eğitimi için yurtdışına gönderilmiş "harika çocuk"lardan biri,  ünü dünyaya yayılmış bir müzisyen. Neden Türkiye’ de değilsiniz, sorusuna başlığa çıkarttığımız cümleyle cevap veriyor. Türkiye harika çocuklarına uygun  koşullar sağlayamıyor.
   <br/>
   <br/>
   “Piyanonun tuşlarında değil, çok daha derinlerde bir yolculuk” diye bir cümleydi sanırım. Köşenin yazarı dinlemeyi düşündüğü Hüseyin Sermet konseri için kaleme aldığı yazıda, işte böyle bir şey diyordu ve ardından “Yumuşacık tuş sesiyle, seslerin kristal dünyasına götürecek bizleri” diye de seviniyordu. Ayıp değil ya, çok fazla bilgim yoktu Hüseyin Sermet hakkında, “harika çocuk” olduğu için yurt dışına gönderildiğini ve cumhuriyeti kuran ilk ailelerden birine mensup olduğunu biliyordum hepsi o... Küçük de olsa bir tanıştırma merasimi bulurum ümidiyle, ‘tuşların üzerine ahenkle düşen parmaklar’dan tutun da, ‘melodilerin havada buluştuğu rüzgarla yaptığı dans’a kadar sabredip, yazıyı sonuna kadar okuduğumu hatırlıyorum. Ama nafile!
   <br/>
   <br/>
   Arabasında Sermet’in Tokyo Senfoni Orkestrası tarafından seslendirilen Rüya ve Kabus’unu dinleyen klasik müzik severlere hitap edecek bir röportaj değil bu. Süher Pekinel kardeşler, Gülşen Tatu, Arın Karamürsel, Meral Güneyman, Mehmet Okanşar, Halit Çam ve diğerleri gibi (hepsi 32 isim) Hüseyin Sermet de daha çok yurt dışındaki çalışmalarıyla isminden söz ettiren başarılı bir müzisyenimiz, “harika çocuklar” kapsamına girdiği için ilgili kanunla yurtdışına eğitime gönderilmiş biri. Yapı Kredi Sanat Festivali’nde Ravel ve Chopin’e ait parçaları seslendiren ve bu program dolayısıyla İstanbul’da olan Hüseyin Sermet’le konuştuk:
   <br/>
   <br/>
   -Yurt dışında yaşayan klasik müzik sanatçılarımız ne zaman konser için Türkiye’ye gelse, ‘harika çocuklar’ lafzı çıkıyor ortaya. 1968 yılındaki “Olağanüstü yetenekli çocuklar” yasasından yararlanan 32 kişiden biri de sizsiniz. Sizden sonra ‘harika çocuk’ bulunamadı herhalde!
   <br/>
   <br/>
   Vallahi ben, şahsen saymadığım için bilmiyorum. Bir kanun çıkartmışlardı, ben de o kanundan faydalanan son iki kişiden biri olmuştum. İşin komik tarafı bu kanun hâlâ var ama bazı nedenlerden dolayı işletmiyorlar.
   <br/>
   <br/>
   -Yasanın işlemeyişinde gönderilen ‘harika çocuklar’ın payı var mı?
   <br/>
   <br/>
   Dedikodu olmasın ama sanırım şöyle şeyler vardı: Bu üstün yetenekli harika çocukların mezun olanlarından bir kısmı, gitmiş geri gelmemiş, birtakım olaylar olmuş ve birtakım çevrelerin canına tak demiş. “Madem öyle, işte böyle” diye bir tabir vardır ya argoda, işte öyle bir uygulamaya gitmişler fakat kanun halen varlığını koruyor. Yani her an yeni bir çocuk için karar verebilirler. Onun haricinde Gülçin ve benden sonra bir sürü isim çıktı biliyorsunuz. En son sivrilenlerden Fazıl Say ve Tuğrul Can var. İki tane Emre’miz var. Allah’a şükür, kimse bu dünyaya kazık çakmıyor, bizden sonra onlar geliyor, onlardan sonra da başkaları gelecek.
   <br/>
   <br/>
   -‘Madem öyle, işte böyle’ denilmesine sebep, “evet, bu çocuklar harika ama gittikten sonra bir daha gelmiyorlar” olabilir mi?
   <br/>
   <br/>
   O insanın ruhunda ya vardır ya da yoktur. Ben sadece kendimle ilgili konuşabilirim, başkaları ile ilgili konuşmak ters olur. 1968 yılından beri Fransa’da yaşıyorum. Fransızların tekliflerini her defasında reddettim. Allah’a şükür Türk vatandaşıyım. Bu bir anlayış meselesi. Başkalarının iç hesaplaşmalarına karışmak bana düşmez!
   <br/>
   <br/>
   -Çoğunuz dışarıda yaşıyorsunuz. Avrupa’ya gittikten sonra dönmek çok mu zor geliyor?
   <br/>
   <br/>
   Olay imkanlarla alakalı. Siz futbolda çok iyi bir yere gelmişseniz, Milan, İnter veya dünya çapında bir kulüp size teklifte bulunuyorsa gitmeyecek misiniz? Gideceksiniz. Türkiye’ye ihanet mi etmeniz gerekir? Bilakis tam tersi. Başarınızla Türkiye’nin tanıtımına katkıda bulunmuş olursunuz.
   <br/>
   <br/>
   -“Geçerli ve yeterli düşünce” sadece bu mu?
   <br/>
   <br/>
   Ben bugün Türkiye’ye gelsem eğri oturup doğru konuşalım, bana ne teklif edilecek? İnsanlar ilk önce bunu sorgulamalı. Lafın gelişi, bir yer satın alır, arada gelir otururum orada. Ara sıra konserler veririm, arkadaşlarımı görürüm falan. Türkiye bugün bana; Almanya’nın, İspanya’nın, Amerika’nın, İngiltere’nin sunduğu imkanları sunmuyorsa ben ne yapacağım. Siz bugün Hasan Şaş’a ‘git Vanspor’da oyna, oradaki çocukları da yetiştir’ diyebilir misiniz?
   <br/>
   <br/>
   -Türkiye’deki klasik müzik dinleyicisini nasıl buluyorsunuz?
   <br/>
   <br/>
   Her yerde olduğu gibi Türkiye’de belirli bir elit kesim var, klasik müziği seven. Bir de o elitin etrafında dolaşan birtakım ‘ruh’lar var. Bu ‘ruh takım’ bilmez, anlamaz. Sadece bir isim duymuşlardır ve onun konserine gidip orada olmayı vazife bilirler.
   <br/>
   <br/>
   -‘Ruh’ dediklerinizden, sizin konserinizde de vardı herhalde?
   <br/>
   <br/>
   Benim açımdan normal bu.
   <br/>
   <br/>
   -Konser önceleri psikolojiniz nasıl?
   <br/>
   <br/>
   Konser günü yaklaştıkça, “kahretsin, ben niye bu mesleği seçtim” gibi karabasanlar geçiriyorum. Sonra saatler yaklaştıkça bu durum “başa gelen çekilir”e dönüyor. Başladıktan itibaren bir kaç dakika içerisinde saçmalamazsanız, keyif almaya başlayacaksınız demektir. Sonrası ise muhteşem tabii ki...
   <br/>
   <br/>
   -Hata yapsanız da farkeden çok olmayacaktır, diye mi düşünürsünüz?
   <br/>
   <br/>
   Çok bilinen bir eserdeğilse bile, yine de on-on beş kişi vardır hatayı farkedecek. Diğerlerine yutturabilirsiniz ama bu on-onbeş kişiye asla!
   <br/>
   <br/>
   HÜSEYİN SERMET KİMDİR?
   <br/>
   <br/>
   1955 yılında İstanbul’da doğan Hüseyin Sermet, Ankara Devlet Konservatuvarı’nda başladığı eğitimine, 1968 yılında “Olağanüstü Yetenekli Çocuklar” yasasından yararlanarak gittiği Paris Konservatuvarı’nda devam etti ve okuldan piyano, oda müziği, kontrpuan ve müzik analizi dallarından birincilik ödülleri ile mezun oldu. Sermet, birçok seçkin uluslararası yarışmada ödüller kazandı, Kraliçe Elizabeth Yarışması’nda finale kaldı. La Scala, Théatre des Champs-Elysées, Pleyel, Palau de la Musica (Barselona), Teatro Comunale (Floransa) gibi seçkin konser salonlarında çalan Sermet, Menton, Montreux, La Roque d’Anthéron, Santander ve İstanbul Müzik Festivalleri’nin sürekli sanatçılarındandır. Fransız müziğinin az çalınan eserlerini gün ışığına çıkaran Hüseyin Sermet’in CD kayıtları Diapason d’Or ve MIDEM Classical Award gibi birçok ödül kazandı. Sermet’e 1988 yılında Boğaziçi Üniversitesi’nden, 1998 yılında Marmara Üniversitesi’nden Onursal Doktora ve 1991 yılında Devlet Sanatçılığı unvanları verildi.
   <br/>
   <br/>
  </font>
 </p>
 <p>
  <font>
   (Bu yazı 290 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1270), [web.archive.org (arşiv bağlantısı)](http://web.archive.org/web/20050301155527/http://www.aksiyon.com.tr:80/yazdir.php?id=1270)
