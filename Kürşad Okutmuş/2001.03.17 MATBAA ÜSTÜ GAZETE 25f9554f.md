# MATBAA ÜSTÜ GAZETE

*Kürşad Okutmuş 2001.03.17*

<div>
 <p class="spot">
  Türkiye'deki yerel gazetelerin  ortak özelliklerinden biri  yayıncılarının aynı zamanda  matbaacılıkla uğraşıyor olması.  Genelde, babadan oğula geçen bir  meslek olarak görülen yerel  gazetecilikte, okullu gazeteci  sayısı da son derece az. Küçük  yaşta mürekkep kokusuyla tanışan  çocuklar bir süre sonra  "gazeteci" oluyor
 </p>
 <p class="metin">
 </p>
 <img border="0" src="/web/20020328140648im_/http://www.aksiyon.com.tr/2001/328/resimler/Matbaa.jpg"/>
 <p class="metin">
  Son yıllarda siyasilerimizin ağzında klasikleşen bir söz vardı hani, sanki ağız birliği etmişcesine "Konuşan Türkiye" diyorlardı. Ancak "Okuyan Türkiye" diyen yok. Ülkemizde yapılan araştırmalar sürekli okuma alışkanlığımızın olmadığını ortaya koyuyor. Bunun en somut örneğine gazete tirajlarında rastlıyoruz. Japonya'da her bin kişiden 600, Avrupa'da her bin kişiden 500—600, Ukrayna'da her bin kişiden 300 kişi gazete—dergi okurken, ülkemizde bu oran sadece 70—80'ler civarında seyir ediyor. Bu veriler içinde en çok dikkat çekenlerden biri de, yerel gazetelerin daha çok okunuyor olması. Bu durum oralarda önemli bir ihtiyaçmış gibi karşılanıyor. Çünkü yerel gazeteler, insanların gerçek sesleri olarak benimseniyor. Orada yaşayan insanlar, kendi bölgelerinde olan bitenleri yine kendi gazetelerinden öğreniyor.
 </p>
 <p class="metin">
  Türkiye yerel gazeteler anlamında şanslı sayılabilecek ülkelerden biri. Hemen her ilde bir kaç gazete yayınlanıyor. Ancak bunların çoğu resmi ilan almak için çıkıyor. Aranan, kamuoyu oluşturan, eksikliği hissedilen yerel gazetelerin sayısının çok fazla olduğu söylenemez. Bugün ülke genelinde yayın yapan gazetelerdeki kartelleşmeyi tartışıyor, sadece gazetecilikle ayakta kalan bir grup kalmadığından şikayet ediyoruz. Anadolu bu anlamda da genel basına örnek olacak işler yapıyor. Çünkü yerel gazetelerin neredeyse tamamı bazı dezavantajlarına rağmen, matbaacılıkla uğraşan insanlar tarafından çıkarılıyor.
 </p>
 <p class="metin">
  Anadolu'da, sınırsız bir özveri gerektiren mesleklerini amatör ruh ve heyecanla sürdüren, gerekli bilgi ve nezakete sahip olmaya çalışan, sabırlı, saygılı gazetecilere karşılık; sırf bu mesleğin avantajlarından yararlanmak, stadyumlara bedava girebilmek, kendisini topluma bir şekilde tanıtabilmek isteyenler, mesleğin bilincinden, terbiyesinden uzak, kalemini şantaj aracı olarak kullanmak isteyen, bu nedenle gazetecilik yapan insanların kötü tanınmasına neden olan değişik tiplerdeki gazetecilere de rastlamak mümkün. Yerel gazetecilerin ortak özelliklerinden biri de usta çırak ilişkisiyle bu işi yürütmeleri. Okullu gazeteci sayısı son derece az. Küçük yaşta matbaa mürekkebiyle tanışan ve az biraz bu işe merak salan herkesi gazeteci olarak görebilirsiniz. Patronluk ise daha çok babadan oğula geçen bir müessese gibidir.
 </p>
 <p class="metin">
  Matbaa gazeteleri
 </p>
 <p class="metin">
  Geçtiğimiz günlerde hayatını kaybeden ve alternatif medyanın önemini sürekli dile getiren Nezih Demirkent Türkiye'de yerel gazeteciliğin nasıl yapıldığını şöyle anlatıyordu; "Bir Amerikalı gazeteci 'iyi bir yerel gazete her hafta 5.000 civarında insandan bahseder' demişti. Günlüğe bölerseniz 600—700'den fazla insan. Ama bizim Anadolu'daki gazetecilik konseptimiz, gazeteci kökenli insanların ekonomik zaafa uğramaları üzerine —kimse alınmasın— matbaacı kardeşlerimizin eline veya son yıllarda büyük şehirlerde de başlayan sermayenin tekeline devredilmiştir. Yani gazeteci, gazetecilik yapma konusunda yeterli ortamı bulamamış ve başarı elde etmek kolay olmamıştır. Matbaacıların arzusu bellidir: Şehirdeki kötü adam olmak istemezler, devlet varlığından pay kapmak isterler. Genelde çıkardıkları gazete adı altındaki yayın, bir kaç tane haber veya gelişi güzel alınmış veya bedava yayınlanmış reklamlardan ibarettir. Burada gazeteci olarak çalışmak isteyen arkadaşların yapabildikleri iki olay vardır; ya yayının sahibi kavga etmek istiyorsa birtakım insanlarla dalaşacaktır ya da yayının sahibi kavga etmek istemiyorsa uzlaşma yol ve yöntemi arayacaktır." Yılların kurt gazetecisinin bu konudaki açıklamasına bakarak; gazeteciliğin, sadece çıkarların öne çıktığı ve de sermaye sahibinin eline mecburen bırakıldığı gözüküyor. Ancak matbaacılara bir kötü haberimiz var. Çünkü SEKA özelleşiyor, devletin kağıt fabrikası olmayacağından, hiç kimseye sübvansiyon yapılamayacak. Ayrıca PTT de Telekom oldu. THY de satılmaya çalışılıyor, onlar da artık indirim yapmayacak. Böylelikle de basın kartını imtiyazlı kılan konularda bir boşalma olacak.
 </p>
 <p class="metin">
  Bu gazetelerin hangi amaçla çıktığını Sakarya Gazeteciler Cemiyeti Başkanı Nejdet Güngörsün'ün itiraflarında açıkça görmek mümkün; "Anadolu'da gazetelerin hangi amaçla çıktığı hepinizce malum. Ya siyasi güç, ya sosyal bir güç ya da ekonomik bir güç elde etmek sevdası sonucunda benim şehrimde bırakın matbaacıyı, kasaplar bile gazete çıkarmıştır." Aslına bakarsanız bu problemin çerçevesi biraz da çaresizliği, aczi ve de kötüye doğru hızla yol alan gidişatın mecburiyet derecesinde geliştiğini gösteriyor. Aynı konuda Trakya Gazeteciler Cemiyeti Başkanı Gönül Gökçe şöyle diyor: "Yerel yayıncılık aslında ütopya. Söylenilen her şey bizde de mevcut, tanımlamalara uyuyoruz. Yanı sıra matbaacılık da yapıyoruz. Ama tek başıma da olsa, yerel basını güç aracı olarak kullanmaya çalışanlara karşı da direniyorum. Zengin insanlar var, çeşitli zamanlarda karşınıza çıkıyorlar ve diyorlar ki finansmanı bir çıkarın görelim, ne kadar para gerekiyor verelim, gazetenizi ofset haline getirelim. Yani paralarını kumar makinaları yerine yerel basında denemek düşüncesinde olan insanlar. Bu insanlara direniyorum. Ben iyi ve gerçek anlamda yerel yayıncılık yapmak istiyorum. Eğitimliyim, iletişim fakültesinden mezunum. Kendimi, kentim için iyi şeyler yapmaya aday görüyorum ama dediğim gibi direncim kırılıyor." Bu açıklamalar, itiraflar ve çaresizlikler dışında kendinden emin, güçlü ve iddialı sözler de sarfedilmemiş değil. Sakarya Gazeteciler Cemiyeti Başkanı Nejdet Güngörsün bu vahim durumun aksine, mücadelesini ve de neticesini şu sözlerle dile getiriyor: "İşi beceremeyen bir patron, buyurun bu işi siz yapın dedi. Biz de aldık matbaayı ve kendimiz çalıştırmaya başladık. Ama matbaacılık yapmıyoruz, kusura bakmasınlar, biz afiş dahi basmıyoruz, makinalarımız yatıyor. Yaptığımız tek iş var, gazete çıkarmak. Diyorlar ki, "Para kazanamıyoruz", hayır biz kazanıyoruz. Hırsızlık yapmıyoruz, kimseye şantaj, tehdit de yapmıyoruz, ihale peşinde de koşmuyoruz. Önce kamuoyunu inandıracaksınız."
 </p>
 <p class="metin">
  Kuvay—ı Milliye ruhu
 </p>
 <p class="metin">
  Milli Mücadelenin yaşanıldığı günlerde, özellikle Anadolu'da yerel yayıncılık yaygınlaşmaya başlamış. Belli fikirler savunuluyor, insanlar Anadolu'nun kurtuluşu teması üzerine ortak fikirleri paylaşıyorlarmış. Daha sonraki yıllarda o günün tanınmış gazeteleri birer ikişer ekonomik sorunlar nedeniyle ortadan kaybolup çekilivermişler. Bu boşluğu doldurmak için hükümetlerin hiç bir girişimleri olmadığı gibi, bir takım politik düşüncelerle yapılan hamleler de maksatlı olduğundan bir sonuç vermemiş. Türkiye'de yerel basın, istisnaları dışında maalesef bir ihtiyaçtan değil, bazı kişilerin kendi çevrelerinde güç edinmeleri için var edilmiş. Eski zamanlarda insanlar şehrin olaylarını, şehir merkezlerindeki hoparlörlerle öğrenirlermiş. Hatta, günümüzde dahi aynı olaylar var. Davul sesleriyle yerel yönetimlerin bildirileri duyurulurmuş. İşte, o günlerden bugünlere şehirler büyüdü ama duyuru işlevi maalesef gerçek anlamda yerel yayına bir türlü verilmedi.
 </p>
 <p class="metin">
 </p>
 <p class="arabaslik">
  Nezih Demirkent
 </p>
 <p class="metin">
  Yerel gazetecilik yok
 </p>
 <p class="metin">
  "Türkiye'deki yerel basının ciddi sorunları olduğuna inanıyorum, hatta bir adım daha ileri giderek bir takım iyi niyetli girişimlerin dışında Türkiye'de yerel basının olmadığını da iddia ediyorum. Yerel gazeteciler var. Bir—iki istisna dışında Türkiye'de yerel yayıncılık çok kısıtlı, hatta yok. Eğer Türkiye'de medya tekeli varsa bunu yok edecek güç yerel yayıncılıktır. Medya yönetimi etkiliyorsa, bu medya egemen güç haline geldiyse veya bu medya gruplarının yaptıklarından rahatsızlık duyuyorsak, bunu önleyecek olan güç sadece ve sadece yerel basındır. Türkiye'de yerel yayıncılık gelişmezse, matbaanın geç gelmesinden doğan sıkıntıları nasıl yaşıyorsak, bizden sonraki kuşaklar da bu sıkıntıları fazlasıyla yaşayacaktır."
 </p>
 <p class="metin">
  (Dünya Gazetesi'ndeki yazısından)
 </p>
 <p class="metin">
 </p>
 <p class="arabaslik">
  Ahmet Turan Alkan
 </p>
 <p class="metin">
  İlan gelirleri için
 </p>
 <p class="metin">
  çıkıyorlar
 </p>
 <p class="metin">
  "... O samimiyet dışı atmosfer, belki de gazeteciliğin büyük oranda ilan gelirleri için yapılıyor olmasından kaynaklanıyordu galiba. İşin heyecan tarafı, zevkli tarafı pek az kişiyi ilgilendiriyordu... Çoğu için gazete, para yatırdıkları bir yatırımdı ve kârlı olmak zorundaydı. İlan gelirleri muntazam akmalıydı. Anadolu tek başına çıkarken kavga yoktu, sonra beş ortak ayrılarak Hakikat'i kurunca, Sivas matbuatında büyük fırtına başladı. Çocukluğunu, gençliğini beraber yaşamış, birbirini maaile tanıyan, kadeh arkadaşlığı etmiş insanlar birbirlerine hasım kesildiler. İşin bu tarafı hayli hazindir, geçiyorum. ..."
 </p>
 <p class="metin">
  (Altıncı Şehir, s. 104)
 </p>
 <br/>
 <center>
  <a class="anaorta" href="http://web.archive.org/web/20020328140648/mailto:okutmus@yahoo.com">
   okutmus@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/328/haberler/1.htm), [web.archive.org (arşiv bağlantısı)](http://web.archive.org/web/20020328140648/http://www.aksiyon.com.tr:80/2001/328/haberler/1.htm)
