# Utanç kampı: Aljir

*Doğan Yıldız 2015.04.28*

<div class="pNewsDetailMainContent" itemprop="articleBody">
 <blockquote>
  <p>
   <span>
    Stalin’in ‘Büyük Temizlik’ operasyonu sırasında Sibirya’ya sürdüğü ‘halk düşmanları’nın eş, anne, kız kardeş ve kızları için de bir kamp kurulmuştu. 1937-1953 yılları arasında 17 bin kadının işkence çektiği, eziyet gördüğü bu kamp şimdi bir anıt müze.
   </span>
  </p>
 </blockquote>
 <p>
  Sovyetler Birliği’ni kuran önder kadro, devletin temellerini sağlamlaştırmak için inanılmaz kararlara imza atmıştı. Sovyet lideri Josef Stalin’in 1937’de bütün idarelere özel bir talimat göndererek ‘halk düşmanlarının temizlenmesi’ni emretmesi tarihte unutulmaz acılara sebep oldu. ‘Büyük Temizlik’ olarak bilinen bu operasyonda ‘vatan hainleri’ tek tek tutuklanarak toplama kamplarına gönderildi. Nazilerin toplama kamplarına benzeyen bu kamplarda insanlar belki gaz odalarında öldürülmedi ama Sibirya’nın soğuğu, sağlıksız koşullar, aşırı çalışma, yetersiz beslenme ve hastalıklar yüzünden binlercesi hayatını kaybetti.
 </p>
 <p>
  Ağustos 1937’de, Stalin’in emriyle merkezi Moskova olmak üzere Kazakistan’da kurulan kamplara on binlerce siyasi mahkûm sürgün edildi. Trenlere doldurulan sürgünler ‘Stalin’ adı verilen vagonlarda çok zor şartlarda Asya steplerini aşarak -40 dereceye varan soğuklarda Kazakistan’a getirildi. Uzun tren yolculuğundan sonra mahkûmlar Karaganda Eyaleti’nde bulunan ‘KARLAG’ kampında toplandı.
 </p>
 <p>
  ‘Halk düşmanları’nın bir de arkalarında bıraktıkları vardı. Stalin onları da unutmadı. Vatan hainliği ile suçlanan bu kişilerin eşleri, anneleri, kız kardeşleri ve kızları için de bir kamp kurdu. Onlar da Akmola yakınlarında kurulan ALJİR’e getirildi. Kazakistan’ın kuzeyinde yer alan ve büyük bölümü steplerle kaplı olan bu bölgenin adı, 1994’te Astana olarak değiştirilmişti. Kamp adını Rusça “Akmolinskova Lagirya Jön İzmennikov Rodini” (Akmola Vatan Hainleri Eşlerinin Kampı) isminin ilk harflerinden alıyor. 30 bin dönüm üzerine kurulan bu hapishanede, genelde 3 yıldan 8 yıla kadar mahkûm olan kadınlar bulunuyordu.
 </p>
 <p>
  Cumhurbaşkanı Nursultan Nazarba-yev’in talimatıyla Kazakistan’da 31 Mayıs ‘Siyasi Kurbanları Anma Günü’ ilan edildi ve kampın bulunduğu alana müze inşa edildi. Kampın açılışının 70. yıl dönümünde açılan müzeye ‘Keder Kapısı’ adı verilen bir de anıt dikildi. Kampın girişinde ise Gürcü, Azeri, Alman, Polonyalı, Koreli, Litvanyalı ve Ukraynalılar tarafından dikilen anıt taşları yer alıyor. Aynı zamanda müzeyi ziyarete gelenler kampta hayatını kaybedenlerin isimlerinin yazılı olduğu siyah mermer sütunlarını gezebilir.
 </p>
 <p>
  Bu anıta neden bu kadar çok ülke ilgi gösteriyor? Çünkü bu kampta 62 milletten yaklaşık 17 bin kadın mahkûm 15 yıl boyunca hayat mücadelesi vermişti. Sovyet topraklarında yakalanan ‘vatan hainleri’nin suçlarına eşleri de ortak edilmişti. Rejim subayları, kadın mahkûmlara yapılan işkencelerle erkek mahkûmların direncinin daha çabuk kırılacağını düşünüyorlardı.
 </p>
 <p>
  <img alt="" src="http://web.archive.org/web/20150807152630im_/http://medya.aksiyon.com.tr//aksiyon/2015/04/28/567941.jpg "/>
 </p>
 <p>
  <img alt="" src="http://web.archive.org/web/20150807152630im_/http://medya.aksiyon.com.tr//aksiyon/2015/04/28/567942.jpg "/>
 </p>
 <p>
  <img alt="" src="http://web.archive.org/web/20150807152630im_/http://medya.aksiyon.com.tr//aksiyon/2015/04/28/567943.jpg "/>
 </p>
 <p>
  Bir sabah ansızın evlerinden alınan bu kadın mahkûmlar nereye götürüldükleri hakkında bilgi bile verilmeden Kazakistan’ın Akmola Eyaleti’ne (Astana) 30 kilometre uzaklıkta bulunan kampa getirildi. Kampa getirildiklerinde kendilerinden ilk olarak, ‘eşlerinin vatan haini olduğunu kabul edip buna dair bir evrak imzalamaları’ isteniyormuş. Karşılığında da cezalarının hafifleyeceği vaadinde bulunuluyormuş. Rivayete göre hanımlar içinde böyle bir evrakı imzalayan çıkmamış. Peki ya sonrası?..
 </p>
 <p>
  Sonrası, acı, işkence ve tecavüzle geçen yıllar. Saçları tıraş edilen kadınlar gündüzleri tarlada, inşaat işlerinde, hayvan bakıcılığında çalıştırılıyor; geceleri ise hücrede asker elbisesi dikerek günlerini geçiriyorlardı. Duvarları saman kerpicinden, üstü ise kamışla örtülmüş barakalarda kalıyorlardı. Sıcaklık ortalama eksi 8 dereceydi ve her barakada 200-300 arasında kadın mahkûm oluyordu.
 </p>
 <p>
  Hazırlanan metinlere imza atmayan kadınları zor işkenceler bekliyordu. Uzun ayaklı sandalyelere ayakları yere değmeyecek şekilde oturtulan ve 10-12 saat hareketsiz bırakılan kadınların ayak damarları çatlıyordu. Bu, dayanılması güç acılara sebep oluyordu. Günlük yemek ihtiyaçlarının karşılığı olarak devlete çalışma zorunluluğu olan kadın mahkûmlar günde 40 bağ kamış toplama mecburiyetindeydi. Bunu yapmayanlara iki yıl ailesine mektup yazma yasağı veriliyordu.
 </p>
 <p>
  Sürgün esnasında hamile olan veya küçük çocuğuyla kampa gelen kadınları zor şartlar bekliyordu. ALJİR’de 1507 bebeğin dünyaya geldiği biliniyor. Çoğu soğuktan ve açlıktan ölmüş. İki yaşına kadar yaşayabilenler ise annelerinden alınıp önce “çocuk kombinatı”na, daha sonra da Osakarov yetimler evine gönderilmiş. Evlatlarını vermeyen kadınların bebekleri geceleri anneleri uyurken yanlarından alınmış. Çocuğu elinden alınan annelerden pek çoğu aklını yitirmiş.
 </p>
 <p>
  Annelerinden koparılarak yaklaşık üç yüz kilometre uzaklıkta bulunan çocuk kampına getirilen bebeklerin de çoğu soğuk ve hastalığa yenilerek hayatını kaybetmiş. Kışın hayatını kaybeden çocuklar, bahara kadar bidonlarda saklanıyor ve bahar geldiğinde ise açılan toplu mezara gömülüyordu. Bu kampta hayatını kaybeden hiçbir çocuğun mezar taşı bulunmuyor. Yazar, şair Saken Seyfullin’in eşi Gülbahram’ın ölen çocuğu Ayan’ın cesedini üç gün kucağından indirmediği anlatılıyor.
 </p>
 <p>
  ALJİR zulmünden kurtulmak için kadınlar toplanıp Stalin’in resmini nakışla işleyip Moskova’ya gönderirler. Cevap bile verilmez. Stalin’in ölümüne kadar bu durum devam eder. Kamp Stalin’in ölümünden hemen sonra, 1953’te kapatıldı.
 </p>
 <p>
  <img alt="" src="http://web.archive.org/web/20150807152630im_/http://medya.aksiyon.com.tr//aksiyon/2015/04/28/567944.jpg "/>
 </p>
 <p>
  <img alt="" src="http://web.archive.org/web/20150807152630im_/http://medya.aksiyon.com.tr//aksiyon/2015/04/28/567945.jpg "/>
 </p>
 <p>
  <img alt="" src="http://web.archive.org/web/20150807152630im_/http://medya.aksiyon.com.tr//aksiyon/2015/04/28/567946.jpg "/>
 </p>
 <p>
  <img alt="" src="http://web.archive.org/web/20150807152630im_/http://medya.aksiyon.com.tr//aksiyon/2015/04/28/567947.jpg "/>
 </p>
 <p>
  <img alt="" src="http://web.archive.org/web/20150807152630im_/http://medya.aksiyon.com.tr//aksiyon/2015/04/28/567948.jpg "/>
 </p>
 <p>
  <img alt="" src="http://web.archive.org/web/20150807152630im_/http://medya.aksiyon.com.tr//aksiyon/2015/04/28/567949.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/tarih/utanc-kampi-aljir_550702), [web.archive.org (arşiv bağlantısı)](http://web.archive.org/web/20150807152630/http://www.aksiyon.com.tr/tarih/utanc-kampi-aljir_550702)
