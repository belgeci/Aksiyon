# Şam’da Kerbela

*Ülkü Özel Akagündüz 2005.08.22*

<div>
 <p>
  <font>
   ŞAM - Kerbela’da şehit düşen Hz. Hüseyin’in başı Şam sokaklarında gezdirilirken, halk utanç ve üzüntüyle başını öne eğiyordu. Şiiler bugün aynı sokaklarda Kerbela’nın yasını tutuyor.  Hüseyin’in kesik başı önünde ya da Seyyide  Zeynep  Türbesi’nde...
   <br/>
   <br/>
   Şiilerin Şam’daki gözde mekanı Seyyide Zeynep semti... Peygamber Efendimiz’in torunu, Hz. Ali’nin kızı ve Hz. Hüseyin’in kız kardeşi Zeynep’in türbesine ev sahipliği yaptığı için bu isimle anılan semt, İran’dan ve Irak’tan gelen Şiilerin akınına uğruyor. Kimi, tamamıyla bu semte yerleşiyor kimi yaz aylarını geçirmek üzere ev kiralıyor. Her şey, Zeynep’e daha yakın olabilmek için...
   <br>
    <br>
     Semt, şehrin dışında ve türbenin etrafından başlayıp çevreye doğru genişleyen halka, Sünni Şam’dan Şii Tahran’a geçişin izlerini taşıyor. Alışveriş, Şii inancın sembollerinden besleniyor. Vitrinlerde temsili Hz. Ali posterleri ve Kerbela olayını resmeden meşhur tablo; Hz. Hüseyin’in atı Zul-Cenah, yelesi sahibinin kanına bulanmış, başı yerde, etrafında ağlayan siyah giysili insanlar... En çok satan kasetler ise sırtlarda şaklayan kırbaç sesi eşliğinde Hz. Hüseyin için yakılan ağıtlar. Seyyide Zeynep Türbesi ve Camii, geniş avlusu, çeşmeleriyle ferah ve elbette İran kültürüne aşina olanları şaşırtamayacak denli şâşaalı. Kristallerden yansıyan gümüşî parıltı, 5 ton altınla kaplandığı söylenen büyük bir kubbe, süslü revaklarla çevrili avlu, 1365 yıldır dinmeyen yası hafifletmek ister gibi...
     <br>
      <br>
       Türbede her daim izdiham var. Herkes, Seyyide Zeynep’in demir parmaklıklarla çevrili kabrine dokunabilmek için çabalıyor; ama parmaklıklara sıkı sıkıya tutunanları oradan ayırmak epey güç. Gözyaşları içinde dua ediyor, yanlarında getirdikleri kumaş parçalarını,  türbeye sürtüyor, parmaklıklara çaput bağlıyorlar. Artık ayrılma vakti geldiğinde ise yüzleri yine türbeye dönük, giriş kapısına doğru ilerliyor ve son bir hürmet gösterisi olarak kapıyı öpüyorlar. Türbenin önü de en az içi kadar kalabalık. Kur’an okuyan kadınların sesi, Farisî ağıtlara karışıyor. Blucinli bir kadın az önce yaktığı üç mumun önünde dilek tutuyor. Seyyide Zeynep Türbesi’nde çalışan görevliler, avluda meyve yiyenleri ve fotoğraf çekenleri sertçe uyarıyor, ayakkabıları numaralı dolaplara kilitliyor, giriş ve çıkışların düzenli olması için kadınları yönlendiriyor, hâsılı tertip ve nizam adına Şam halkının pek de aşina olmadığı hatta belki de hoşlanmadığı kuralcı bir yaklaşım sergiliyor.
       <br>
        <br>
         Şiilerin Şam’daki mekanlarından biri de Hz. Rukeyye Türbesi. Hz. Hüseyin’in kızı Rukeyye, sur içinde kalan kadim şehirde, Emeviye Camii yakınlarında, çarşı-pazar dolaşanların karşısına ansızın çıkıveren pırıltılı bir türbede yatıyor. Seyyide Zeynep’e göre daha mütevazı; ama daha az kalabalık olduğu söylenemez. Özellikle perşembe günleri Emeviye Camii’nde liderlerinin sohbetini gözyaşları içinde dinleyen İranlılar  akabinde Seyyide Rukeyye’yi ziyaret ediyorlar. Fakat öncesinde, Emeviye Camisi’nden çıkmadan ziyaret edilmesi gereken bir türbe daha var.
         <br/>
         <br/>
         Hz. Hüseyin’in başı Şam’da mı?
         <br/>
         <br/>
         Kerbela’da onlarca kılıç ve ok darbesiyle şehit düşen Hz. Hüseyin’in başının  altın bir tas içinde Şam’a getirildiği, sokaklarda dolaştırıldıktan sonra Emeviye Camii önünde teşhir edildiği ve nihayetinde Yezid’in sarayına götürüldüğü biliniyor. İşte burada, kardeşi Hüseyin’le birlikte Kerbela’ya giden, oradaki vahşete tanık olan ve düşman askerleri tarafından elbiseleri parçalanan Zeynep, yani Hz. Ali ile Hz. Fatıma’nın kızı, bir konuşma yapıyor ki, dillere destan. Yezid, elindeki sopayla kardeşinin sevgili başına vururken Zeynep için ayakta durabilmenin tek yolu konuşmak. Salondaki esirlerin ve Yezid’in davetlilerinin mahcubiyet ve hayranlıkla dinlediği hitabet bittiğinde, Şam’da yas ilân edilmişti. Yezid, saraya kadar ulaşan ağıtları, bedduaları, yas çığlıklarını duymak istemiyordu. Ve o günlerde Şam’da Hüseyin’in başına gelenler için yas tutmayan kimsenin kalmadığı söyleniyordu. Görülen o ki Şam’daki yas devam ediyor. Hacca gider gibi Şam yollarına düşen Şiiler kimi zaman Seyyide Zeynep’in, kimi zaman Rukeyye’nin türbesinde ya da Hz. Hüseyin’in kesik başı önünde ağlamaya devam ediyor. Bu arada başın Şam’a getirildiği ve burada teşhir edildiğinde şüphe yok; ancak nereye gömüldüğü konusunda değişik rivayetler var. Bugün hem Şamlılar hem de Şam’ı ziyaret eden Şiiler, Hz. Hüseyin’in başının Emeviye Camii’nin avlusuna defnedildiğine inansa da Şia’nın kabul ettiği meşhur görüş, başın Kerbela’da Hz. Hüseyin’in bedeninin yanına gömüldüğü şeklinde. Emeviye’de türbeyi ziyaret edenler, başın bir müddet teşhir edildiği oyuğa başlarını sokmayı ihmal etmiyorlar. Kimi büyük bir huşuyla kimi merakla...
         <br/>
         <br/>
         Şam’da Şiilerin bir sonraki ziyaret yeri ise Hz. Cafer-i Tayyar Türbesi.  Peygamber’imizin (sas) amca oğlu ve sancaktarı, Hz. Ali’nin ağabeyi olan Cafer-i Tayyar bir mezarlık içindeki türbede Bilal-i Habeşi ile beraber yatıyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1936 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22378), [web.archive.org (arşiv bağlantısı)](http://web.archive.org/web/20051227115421/http://www.aksiyon.com.tr:80/yazdir.php?id=22378)
