# Çankaya Türkiye’nin önünde engel

*Ülkü Özel Akagündüz 2005.06.27*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Cumhurbaşkanının ‘çok yetkili ama sorumsuz’ olmasının Türkiye’ye  zaman ve enerji kaybettirdiğini söyleyen Ahmet Kekeç, “ Çankaya bu yetki fazlalığıyla ve sorumsuzluğuyla Türkiye’nin önünde bir engel. Hükümet ve meclisle uyumlu bir çalışma götüremezse ülkenin sorunları çözülemez.” görüşünü savunuyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070808122900im_/http://www.aksiyon.com.tr/resim/551/50.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Ahmet Kekeç, ‘dilini tutmak istemeyen’ bir köşe yazarı. İki farklı kimliği var; kimine göre her daim haklının yanında duran ve doğru bildiğini yazmaktan çekinmeyen özgürlük savaşçısı, kimine göre tam bir edebiyat adamı. Doğrusu, her iki tanım da ona uyuyor. Ülke gündemine ince ince değindiği Yeni Şafak yazıları daha çok birinci kimliğine işaret ediyor. 28 Şubat sürecinde, hakkında yüzden fazla ceza davası açıldığı ve 2000 yılında af ilan edilmeseydi şimdi cezaevinde olacağı da hesaba katılmalı. Yazmaya ilk defa edebiyat dergilerinde başlaması, ilk kitabı ‘Son İyi Şeyler’in bir hikâye kitabı olması ve şu an bir roman üzerinde çalışması ise edebiyatçı kimliğini vurguluyor. Soruyu bir de kendisine soralım, ille de gerekliyse, kendisini nasıl tanımlıyor? “Ben gazeteci değilim. Otur bir haber yaz deseler yazamam. Gazeteciliğe hasbelkader bulaştım, ekmek parası için. Hayatımı idame ettireceğim başka bir iş gelmiyor elimden. İlle bir tanım gerekliyse edebiyatçı denmesini tercih ederim.” Ahmet Kekeç’le Tophane’de sevdiği mekanlardan birinde, Çankaya’nın öneminden başörtüsü sorununa, komplo teorilerinin ruh sağlığına olumsuz etkisinden futbol yorumculuğuna, yeni ceza yasasından son kitabı ‘Kanamalı Haydut’a uzanan geniş bir yelpazede konuştuk.
   <br>
    <br>
     Çankaya siyasetin karşısındaki direnç odağı
     <br/>
     <br/>
     ‘Derin Roman’ Ahmet Kekeç’in yakın tarih okumalarının meyvesi. Kitap, önemli hadiseleri ve şahsiyetleri, tarih kitaplarının sıkıcılığından kurtarmakla kalmıyor, ‘kadim sistem sorunsalı’ cumhurbaşkanlığı seçimlerine de ışık tutuyor. “Bizim sistem krizi dediğimiz şey, aslında cumhurbaşkanlığı krizi.” diyor Kekeç; “Türkiye tarihindeki cumhurbaşkanlığı seçimlerine bakarsak, seçimlerin önünde ya da arkasında mutlaka muhtıra, darbe, siyasî kriz diyebileceğimiz olaylar var. 1938’deki seçimin problemsiz olduğunu düşünmüştüm ama gördüm ki o seçimde bile siyasî çalkantılar, hükümet değişikliğiyle sonuçlanan krizler var. Özellikle Atatürk’ün hasta yatağında İnönü’den gelecek bir oldubittiyle karşılaşmaktan korkması beni şaşırtmıştı.”
     <br/>
     <br/>
     Çankaya niçin bu kadar önemli? Yazar, yakın tarihteki tartışmaları ve siyasî krizleri izleyerek geldiği noktayı şöyle özetliyor; “Çankaya, siyasetin karşısındaki direnç odağıdır ve bu hâl devam ettiği sürece ülkenin sorunları çözülemez. Arzulanan; Çankaya, hükümet  ve parlamento üçlüsünün uyum içinde çalışmasıdır.” Ona göre, cumhurbaşkanının 82 anayasasıyla katmerlenen yetkileri de sorun teşkil ediyor. Her konuda imza yetkisi var, bütün yasalar, kararnameler onun önüne geliyor. Bürokratik atamaların birçoğunda söz sahibi; ama sorumsuz. Ahmet Kekeç, “Benzetme kime ait; bilmiyorum; ama cumhurbaşkanı bir tür padişah gibi.” diyor. ‘Çok yetkili ve sorumsuz’ olma haline gelince, yazara göre bu sorumsuzluk ülkeye zaman, para ve enerji kaybettirdi. Çankaya bu yetki fazlalığıyla ve sorumsuzluğuyla Türkiye’nin önünde bir engel. Kekeç, Ahmet Necdet Sezer’in lâiklik yorumunu da yanlış buluyor. “Dini, toplumsal hayattan çıkarıp vicdanlara hapseden bir yorumu var Sezer’in. Bu gayr-i hukukî bir yaklaşım. Bireylerin toplumsal hayatını düzenlemeyen dinin ne değeri olabilir ki!”
     <br/>
     <br/>
     Krizlerden, çalkantılardan söz edince, şu meşhur ‘Birileri düğmeye bastı’ klişesine değinmemek olmaz. “O birileri kimdir bilmiyorum. Bunu komplocu bakışla izah edemem.” diyor Ahmet Kekeç; “Ayrıca Türkiye’de çok birileri var. Hangi birilerinden bahsediyoruz. Birileri insanların özel hayatlarıyla ilgili bilgileri gazetelere yetiştiriyor. Birileri mahkeme belgelerinden gazetelere haber servis ediyor.” Kekeç, cumhurbaşkanlığı seçimi arifesinde ‘birtakım olaylar’ beklememiz gerektiğini düşünüyor; “İster laiklik etrafında bir fırtına koparılsın, ister siyasî ya da ekonomik kriz olsun, bir şeyler beklemek gerektiğini düşünüyorum. Bu  direkt cumhurbaşkanlığı seçimiyle ilgili olmayabilir ama en azından seçim arifesinde olduğumuz için böyle hissediyorum.”
     <br/>
     <br/>
     Yazar, komplo teorilerine de pek yüz vermiyor. Ona göre, bu tür teoriler, bazı meseleleri anlamamızı kolaylaştırsa da birçok şeyi açıklamaya yetmiyor. Anladığımız şeylerin de bir gerçekliği yok. Daha kötüsü, komplocu bakış insanı ‘şizofrenik atalete’ sürüklüyor. “Nasıl olsa bütün işler baştan bağlanmış. Herhangi bir siyasî çaba göstermemize gerek yok. Bizim dışımızda bizi idare eden bir grup var.” düşüncesi insanı, gizli örgütlenmelerin var olduğu bir dünya gerçeğine götürüyor. Kekeç; “Bu bilgi doğru olmakla beraber meselelerin bu şekilde açıklanması taraftarı değilim.” diyor. “İplerimizin başkalarının elinde olduğunu hissediyor olabiliriz; ama ipleri kendi elimize nasıl alabileceğimizi düşünmeliyiz. Ben en azından ruh sağlığımı komplo teorilerine prim vermeyerek korumaya çalışıyorum. Meseleleri daha elle tutulur parametrelerle anlamak istiyorum. Açıksak, bütün adımlarımızı meşrûiyet dairesinde atıyorsak korkmamızı gerektirecek bir şey yok.”
     <br/>
     <br/>
     Başörtüsü sorunu kalbimi ağrıtıyor
     <br/>
     <br/>
     Ahmet Kekeç de, başörtüsünün gerekliliğini savunan herkes gibi ‘yasak yorgunu’. Televizyondaki tartışmalara hiç tahammülü yok. ‘Kalbime ağrılar giriyor.’ diyor. 15 yıldır sürekli bu konular üzerine yazmak, zaman içinde tekrara düşmek ve daha kötüsü meselenin çözümünde ülkenin milim yol kat etmediğini fark etmek... “İnsanların konuşarak anlaşmak yerine sorunları giriftleştirdiği tek ülke burası.” diyor; “Başörtüsü diyelim ki siyasî bir simge, bu kabulle konuştuğumuzda bile bir noktaya varabilirdik. Aynı şey dinî simge kabulü için de geçerli. İnsan hakları boyutu ya da inanç özgürlüğü, hiçbir kabul, meseleyi çözmemizi sağlamadı. Çünkü muhatabımız, ısrarla anlamamayı tercih ediyor.”
     <br/>
     <br/>
     Sorunu çözebilecek tek bir isim söylemenin mümkün olmadığını düşünüyor. Sorun, siyasî bir sorun, çözecek olan da yine siyaset. Asıl mesele ise “Türkiye’de siyaset ne kadar muktedir?” sorusuna cevap vermek. Ona göre, siyasetin çözüm mercii olduğuna önce siyasî partilerin inanması lâzım. Halbûki, Türkiye’de siyasetin hiçbir ağırlığı yok. “Türkiye’de siyaset çözüm üreten bir kurum olabilseydi başımıza dört tane askerî darbe gelir miydi?” diyen Kekeç, Türk siyaset tarihine ilginç bir tanım getiriyor: “Türkiye’de siyasetin tarihi halkı devlete yaklaştırmama tarihidir. Bizde siyaset budur, devlet halkı iktidara yaklaştırmamak için çalışır.” Ona göre, halk giderek devleti kuşatıyorken, devlet dediğimiz mekanizma, metazori yöntemlerle özgürlüklerin önünde duramaz. Ve yine Türkiye, başörtüsü sorununu çözmeden büyük devlet olamaz. Kekeç için ‘Niçin başörtülüsün?’ demek ‘Niçin burnun var, niçin ayakkabı giyiyorsun, niçin gözünün üzerinde kaşın var?’ diye sormak kadar anlamsız.
     <br/>
     <br/>
     Niçin dilimi tutacakmışım ki
     <br/>
     <br/>
     Yazılarından dolayı hakkında yüzden fazla dava açılan Ahmet Kekeç, basın özgürlüğünü kısıtlayan yeni ceza yasasıyla ilgili ne düşünüyor? “Kendimle ilgili hiç endişem yok.” diyor. Çünkü “olağanüstü bir dönem” diye tanımladığı 28 Şubat sürecinde yazdıklarında bile dava açmayı gerektirecek bir sorun olmadığına inanıyor. “Birileri kendine iş edinmişti, savcılara suç duyurusunda bulunuyorlardı. Bir generalin benim hakkımdaki suç duyurusu yüzden fazladır. Kişisel tazminat davalarını saymıyorum. 2000 yılında af çıkmasaydı cezaevindeydim.” diyor. Böyle bir dönemde bile ‘dilini tutmayan’ yazar soruyor: “Savunduğum meşruiyet çizgisiydi, özgürlüklerden yanaydım. Niçin dilimi tutacaktım ki? Kekeç’in yeni ceza yasasında rahatsız olduğu bir nokta var; milli yarar ve kamu yararı ifadeleri. Ona göre, belirsiz ve hâkim yorumuna açık bu ifade netliğe kavuşturulmalı. Ne yaptığınızda kamu yararını incitmiş oluyorsunuz, tam olarak belirlenmeli...
     <br/>
     <br/>
     <br/>
     BiRAZ EDEBiYAT, BiRAZ FUTBOL
     <br/>
     <br/>
     <br/>
     <br/>
     Ahmet Kekeç, şu sıralar bir roman hazırlığında. Büyük şehirde yaşayan, geniş ve dindar bir ailenin macerası. Roman, güz sezonunda Selis Kitaplar tarafından yayımlanacak. Yine aynı yayınevi tarafından basılan Kanamalı Haydut ise ‘günce’ alt başlığıyla yayımlansa da, yazarın ‘bir gün bir öyküde kullanırım’ düşüncesiyle defterlere karaladığı küçük notlardan oluşuyor. Biraz da İbrahim Tenekeci’nin zorlamasıyla bir araya getirilen gelişigüzel notlardaki ortak tema uygarlığa, makinelere, baş döndürücü gelişmelere karşı hayatı ve insanı savunan yazılar olması. Bilginin, modernitenin her şey demek olmadığını söyleyen yazılar... Yazar, okura bazı ipuçları veriyor: “Edebiyatın magazin boyutuna değinen bu kitap, birtakım malumatlarla donanmış bir yazarın sayıklamaları niyetine okunabilir. Sevdiğim yazarların kitaplarından söz ettim; çünkü onların okunmasını istiyorum. Ayrıca bu kitaptaki kimi metinlerin aslında birer aforizma olduğunu sonradan fark ettim.” Kekeç, bütün bu işlerin arasında futbol programlarını izlemekten, ikinci futbol ligindeki ve Avrupa’daki futbolcuların isimlerini tek tek saymaktan ve önemli futbolcuların yaşı, kariyeri, kaç kez milli oldukları hakkında malûmat toplamaktan da geri durmuyor. Beşiktaş’ı tutuyor ve hiçbir maçını kaçırmıyor. Rahatlıkla futbol yorumcusu olabileceğine inansa da futbol basınının seviyesini çok düşük bulduğu için yorum yazmaktan kaçıyor.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=22034), [web.archive.org (arşiv bağlantısı)](http://web.archive.org/web/20070808122900/http://aksiyon.com.tr:80/detay.php?id=22034)
