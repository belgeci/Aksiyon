# Bir Pazar günü Kula'da

*Ülkü Özel Akagündüz 2015.12.07*

<div class="pNewsDetailMainContent ctx_content" itemprop="articleBody">
 <p>
  Manisa’nın tarihî ilçesi Kula’da güzel evler ve pitoresk bir pazar var. Ege’de bir ilçeye gidilecekse zaten pazarı hangi gün kuruluyor diye sorulmalı önce. O pazarlar hem gözü şenlendirir hem de size yöreyle ilgili ipuçları verir.
 </p>
 <p>
  Kula’ya eski, güzel evler görmek için gidilir. Gerçi siz de bilirsiniz bunu, gitmemişseniz bile duymuşsunuzdur hiç değilse. “Kula’nın evleri pek güzel.” demiştir biri, sonra biri daha, kim demiştir, ne zaman demiştir önemi yok, Kula sizin için güzel evler demektir bundan böyle. Sonra bir gün gidilir, görülür nasılsa! Öyle her istediğimiz yola hemen çıkabilmek var mı hem! ‘Ya nasip!’ denilecek en başta. Dünyanın öteki ucunda aklımıza hiç gelmeyecek bir şehre düşer de yolumuz, Anadolu’nun bir küçük kasabasını hayalimizde dolaştırır dururuz. Eh, böyledir bu işler. Yalnız bu hayal meselesi, içinde hep bir parça kırıklık taşır, zihin görmek istediği resmi çizer çünkü. O resim daha derli topludur hep, sokaklardan gözü tırmalayan binalar silinmiş, istenilen her yere meyve ağaçları dikilmiştir. Yolculuk aslında bu hayalî tabloya yapılır ve şehrin kıyısında köşesinde o tablodan hiç değilse küçük izler aranır. Kula’yı işte bu yüzden seversiniz; zihninizdeki masalsı resmin bir benzerini önünüze koyduğu için. Ve, size hayal kırıklığı yaşatmadığı bilakis görmek istediğiniz ne varsa- çift kanatlı kapılar, çiçekli pencereler, ahşap evler, taş duvarlar, çivit boyalı cumbalar- cömertçe yolunuza serdiği için.
  <br>
   <br>
    Gezmek mi, geçmek mi?
   </br>
  </br>
 </p>
 <p>
  Günübirlik gezilerde yapılan, şehirden şöyle bir geçmektir aslında. Durup düşünmek, oturup anlamak ve bir sohbete koyulmak için vakit yoktur her şeyden önce. Biraz talihliyseniz Kula’da, açık bir avlu kapısından, tarhana yapan hanım teyzelere seslenirsiniz. Yer, gök tarhana rengine bulanmıştır burada, sanırsınız ki bir aile bütün kış, avluyu turuncuya boyayan bu tarhanayla beslenecek yalnız.  Sonra plastik leğenler arasında bakır sahanlar belirir. Kapı eşiğinde söyleştiğiniz o hanım teyzeyle, yenice kalaylandığı besbelli bakırlar arasında uzun yıllar önce verilmiş bir vaat vardır aslında; kayınvalide vasiyet etmiş, benden sonra bu kapları sakın atmayın demiştir. O kadının ölüşü; ama bakırların nereden baksanız, otuz-kırk yıldır ışıldamaya devam edişine ve ardımızda kalacak eşyayı bile muhafaza gayretimize dair düşünecek zaman var mı? Pek sayılmaz, günübirlikçiyiz biz, sokaklardan, evlerin önünden geçip gidiyoruz öylece, zihnimizde üç-beş cümle, üç-beş görüntü yalnızca.
 </p>
 <p>
  <img alt="" src="/web/20160119064946im_/http://www.aksiyon.com.tr/dosyalar/ http:/medya.turkishreview.org/aksiyon/2015/12/07/573503.jpg "/>
 </p>
 <p>
  O görüntülerden birinde, bir oğlan çocuğu sokağın başında bisikletle bizi bekliyor. Az önce adres sorduğumuz delikanlı değil mi bu? Demek, yanlış yöne sapmamızdan endişe etti de zarif bir baş işaretiyle yolu göstermek için o köşede bizi bekledi.  Arabanın içinde bir hoşluk, herkesin yüzünde memnun bir gülümseme, insanlık daha ziyade bu küçük ilçelerde mi yaşıyor şimdi acaba, eski ahşap evlerle birlikte? Yazının daha ilk satırında sözünü ettiğimiz Kula evlerini tarife kalkışabiliriz şimdi. Bir kere, zamane caddelerinin keşmekeşinde, beton bloklar arasında ezilip süzülen zavallı yapılar değil bunlar. Kendi mahalleleri, iki yanına sağlı sollu dizildikleri kendi sokakları var. Bir bütünlük hissi, ahenk duygusu verecek kadar çoklar ve bu duruşlarıyla ömrünü akrabalar ve eski komşular arasında geçirmiş ve bundan başka bir hayatı hiç bilmemiş insanlara benziyorlar. Çift kanatlı avlu kapılarının aralığından baksanız, sulanıp süpürülmüş tertemiz bir hayat görürsünüz, kayınvalidesinin bakırlarını saklayan vefalı kadınların hayatı… Tül perdeler camlardadır hâlâ ve ortancalar teneke saksılarda. Eski Kula eskisi gibi yaşamaya devam etmektedir hâsılı; ama olur da bir yenilik arar, o evlerde konaklamak isterseniz, otele dönüştürülmüş görkemli bir konak bulabilirsiniz. Yok, odaları görsem yeter derseniz müzeye dönüştürülmüş orta hâlli bir ahşap evi gezebilirsiniz. Gerçi bu evler, ruhun uzaklaştığı bedenler gibidir, insana ancak hüzün verir. Öyle ya, soluklanmak için oturduğunuz şu merdivenden nasıl bir kadın olduğunu asla bilemeyeceğiniz ev sahibesi inip çıkıyordu bir zaman. Telaşlı terlik şıpırtıları, odadan odaya, yukarıdan aşağıya, evde hayat olduğunu söylüyordu herkese… Ve kapıları açıp kapayan, sedirleri düzenleyen, kanaviçe örtüleri serip perdeleri aralayan narin bir el doğruluyordu bu sözü: “Evet, burada hayat var.” O elin sahibi sizi şu basamakta görmekten hoşlanır mıydı bakalım? Tahtalarını fırçayla ovduğu gölgeli odaya galoşla girmenize göz yumar mıydı? Ah iyi ki odada kahvesini keyifle yudumladığı o gün,  gaipten bir ses “Gün gelecek, evin müze olacak, odalara yabancı adımlar dolacak” diye fısıldamadı kulağına!
 </p>
 <p>
  <strong>
   Pitoresk pazar
  </strong>
 </p>
 <p>
  Kula’nın çukur çeşmeleri var bir de. Merdivenle inilen, dört tarafı çevrili, üstü açık odacıklara benzeyen bu çeşmelerin çoğu, zamanla toprak altına girmiş. Bugün, temizlenip ortaya çıkarılanlar adres tarifinin mihenk taşları gibi. Eski Kula’nın eski insanlarına has tarifler tabii bunlar. Doğdukları evde yaşlanmanın verdiği güvenle, sanki hiçbir şey değişmemiş, anneleri kapı önünde hâlâ örgü örmekteymiş, mahalle bakkalı bile yerli yerindeymiş gibi huzurla gezinen Kulalı hanım teyzeler ve bey amcalar “Çukur çeşmeye gelmeden evladım” derler yahut da “Çukur çeşmeyi geçmeden.” Tabii pazar yerini soruyorsanız, iş değişir. Tarihî çarşıyı gösterirler o vakit, köhne dükkânlarla, yeni tezgâhların haftanın belli günlerinde iç içe geçtiği bu pazar bir meydana açılır, eski sokaklara bir parça uzanır ve etrafa çok yayılmadan her pazartesi coşkuyla kurulup toplanır.
 </p>
 <p>
  “Şimdi çeşmenin önündeydik, ne diye pazar yerine geldik?” diyenler belli ki Ege pazarlarından bihaberler. Başta söylememiz gerekeni şimdi diyelim: Ege’de bir ilçe gezilecekse, pazarı hangi gün kuruluyor diye sorulmalı önce. Büyük şehirlerin semt pazarlarına alışkın gözler için gerçek bir şölendir zira bu pazarlar. O değilse şu tezgâhta umulmadık bir şey muhakkak bulunur; halis tereyağı, keçi peyniri, ekşi maya köy ekmeği, şu mevsimde söz gelimi kuru incir, dağ armudu, Kula leblebisi, üzeri çekirdekli ayçiçekleri… Üstelik bu alışveriş neredeyse bir resim tablosunun içinde yapılır. Pazarcılar sırtlarını cumbalı evlerin duvarlarına, eski ahşap kapılara dayamıştır çünkü. Bir taş duvarın önünde limon tablası görürsünüz, bisiklet sepetinde ahşap un elekleri. Pazardan çıkıp eski çarşıya girseniz kıyıda köşede bir göz şenliği; dükkân kapısında bakır ibrikler, fesleğen saksıları, köylerde yapılmış güveç kapları, toprak testiler…
 </p>
 <p>
  Evleri gördük, sokaklarda dolaştık, pazar tezgâhlarına göz attık ve hatta çarşının son bakır kalaycısıyla selamlaştık ki o kalaycının yüzü bakır rengiydi sanki ve gözleri ışıl ışıl parlattığı o eski kazanların, sinilerin, sahanların çıkageldiği başka bir zamandan bakıyor gibiydi. Kula’ya o zaman güzel insanlar, evler, pitoresk bir pazar ve geçmişin derinliğinden bakan bu gözler için de gelinir. İlçeye akşam çöktüğüne göre, evli evine gitsin artık; ama önce belediye parkında havasından mı suyundan mı nedir, pek leziz demlenmiş bir bardak çay içilsin ve buraya has şekerli pideden yenilsin ki merakla başlamış bu gezinti tatlı bitsin, bu gezinti bitsin ki bir diğeri başlasın.
 </p>
 <p>
  <img alt="" src="http://web.archive.org/web/20160119064946im_/http://medya.turkishreview.org//aksiyon/2015/12/07/573504.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/bir-pazar-gunu-kulada_553187), [web.archive.org (arşiv bağlantısı)](http://web.archive.org/web/20160119064946/http://www.aksiyon.com.tr/dosyalar/bir-pazar-gunu-kulada_553187)
