# Kapı tokmağından dinle hikâyemizi

*Ülkü Özel Akagündüz 2015.01.27*

<div class="pNewsDetailMainContent" itemprop="articleBody">
 <p>
  Kapı tokmaklarından aldığı ilhamla seramik heykeller üreten Aydan Birdevrim, İstanbul Üniversitesi’nin desteğiyle yürüttüğü projesi tamamlandığında, bir belgesel, bir kitap, fotoğraf ve seramik sergileriyle çıkacak karşımıza. Anadolu’ya selam durur gibi…
 </p>
 <p>
  Kapı tokmaklarının kimi vakit bir kadın gibi narin, kimi de bir erkek gibi tok seslenişi sokaktan avlulara, odalara şimdi uzak bir hikâye gibi… Ahşap kapı önünde duracak, elinle tokmağın demir, tunç ya da pirinç halkasını kavrayacak ve o halkanın ahşap üzerinde nasıl bir ses bırakacağına karar vereceksin. Artık duruma göre, davetsiz bir misafirsen, iki çekingen ‘tık tık’, alacaklıysan eh ona göre, demir halka öfkeden tahtayı delecek handiyse… Ocakta yemek bırakılıp gelinmişse telaşlı, müjdeli bir haber verilecekse sevinçli dokunuşlar o elden tokmağa, tokmaktan kapıya, kapıdan içeriye ulaşacak, olduğu gibi, ne eksik, ne fazla… Sonra kulağınızı iyice yaklaştıracaksınız kapıya, adım seslerinden, terlik şıpırtılarından siz de, birazdan kiminle karşılaşacağınızı kestirmeye çalışacaksınız. Herkesin dinlemeyi, anlamayı, beklemeyi bildiği yıllar… Bugün şimdi, durduk yerde, o evler büyük ölçüde yanıp yıkılmışken, kapılar bir köşede çürümeye terk edilmişken üstelik, kapı tokmaklarını niye hatırladık?
 </p>
 <p>
  Seramik sanatçısı Aydan Birdevrim, İstanbul Üniversitesi’nin desteğiyle, kapsamlı bir proje için kolları sıvamasaydı, Anadolu ziyaretlerinde, fotoğrafını çekmekten hep hoşlandığımız kapı tokmaklarının, nostaljik bir hatırlamadan daha fazlasını hak ettiği üzerine düşünme fırsatımız olmayacaktı. Şimdi önce Aydan Birdevrim’i tanıyalım, sonra da kapı tokmağı gibi iyiden iyiye unutulmuş bir objenin bugüne, seramik sanatına ve o sanatın da metropollere ve hatta yurt dışına nasıl taşındığını öğrenelim.
 </p>
 <p>
  Birdevrim, hem seramik sanatçısı hem de İstanbul Üniversitesi Teknik Bilimler Meslek Yüksekokulu El Sanatları Bölümü’nde seramik, çini ve cam üzerine dersler veren bir akademisyen. Kapı tokmakları bugün evet, yepyeni, heyecan verici bir projeyle gündeminde; ama onun bu estetik objelerle serüveni çok daha eskiye, yüksek lisans tezi için konu düşündüğü yıllara uzanıyor. Düşünmek dediysek öyle uzun boylu değil, kapı tokmakları bir ışık çakması gibi ansızın geliyor aklına, kendisi de anlayamadan nasıl olduğunu. Çok geçmeden aradaki bağlantıyı kuruyor tabii: “Bursa’da büyüdüm, orada okudum. Demek ki oturduğumuz evin, komşu evlerin kapıları ve tokmakları yer etmiş zihnimde. Bir de ne yapacağımı bilmesem de geçmişten günümüze bir şeyler aktarmak istediğimi biliyordum. Birebir değil elbette, yepyeni bir üslup ve yorumla.”
 </p>
 <p>
  Birdevrim, kapı tokmaklarını seramiğe veya kendi deyimiyle çamura dönüştürmeden önce, imkânlar elverdiğince seyahat edip tokmakları yerinde görmüş ve sanat tarihçilerinin konuyla ilgili akademik çalışmalarını incelemiş. “O günlerde amacım, kapı tokmaklarıyla ilgili bir akademik çalışma yapmak değildi tabii ki.” diyor, “Madem onları seramiğe dönüştüreceğim, doğru yapayım, ne nedir, nerededir bileyim istedim. Hepsinin hikâyesi var, bu hikâyeleri çamura nasıl yansıtabilirim, kendi dilimle nasıl anlatabilirim diye düşündüm. Böylelikle seramikten heykeller ve panolar yapma fikri oluştu.”
 </p>
 <p>
  İki yıl süren araştırma döneminden sonra bu soruların hepsine bir cevap bulunmuş ve hem yüksek lisans tezi hem de bu tezin bir parçası olarak kapı tokmakları sergisi çıkmış ortaya. Bu serginin, o güne kadar açtığı diğer sergilerden daha fazla ilgi görmesine, Anadolu’yu boydan boya dolaşıp Almanya, Amerika ve Kore’ye taşınmasına da pek şaşırmamış Birdevrim: “Kapı tokmaklarını, Anadolu’yu veya çocukluğumuzu hatırlattığı için seviyor olabiliriz; ama onların güçlü sembolik anlamları da var. Öğrencilerime bir kör gibi davranın derim her zaman, gözlerinizi kapatın, elinizle dokunun ve hissedin. Kapı tokmakları, bir evin kapısına geldiğimizde temas ettiğimiz ilk yerdir. Ondan sonra içeriye gireriz. Bir ses duyurma aracı olarak kullanılmalarıyla, cinayete kurban giden, intihar eden, şiddet gören kadınların sessizliği arasında bir bağlantı da kurdum zaman içinde, bu kadınların da seslerini duyurmaya ihtiyaçları vardı çünkü.”
 </p>
 <p>
  Bu bağlantı, kadın formunda kapı tokmakları tasarlamaya itmiş sanatçıyı. Yuvarlak hatlı, anaç kadınları çağrıştıran ve aslında soyut birer sanat eseri olan bu tokmaklar da en az, tahta panolara tutturulmuş geleneksel formdaki tokmaklar kadar ilgi görmüş. Bu ilgi ve yeni sergi davetleri yüzünden, bir dönem ‘Artık yapmayacağım’ dese de kapı tokmağını çamura dönüştürmekten vazgeçemeyen Aydan Hoca, şimdi, uzun soluklu bir proje içinde olduğuna göre bir eli yine kapı tokmakları üzerinde olacak demek ki!
 </p>
 <p>
  İstanbul Üniversitesi öğretim üyelerinden Prof. Nilüfer Pembecioğlu’nun teşvikiyle ve üniversitenin kısıtlı imkânlarıyla yürütülen bu proje sonlandığında, kapı tokmakları üzerine bir belgesel, bir kitap, bir fotoğraf sergisi ve bir de seramik sergisi çıkacak ortaya. Beklemeye değmez mi?
 </p>
 <p>
  <strong>
   İzmir’deki kapı tokmağına Mardin’de rastlamak…
  </strong>
 </p>
 <p>
  Her zaman narin, soyut eserler üretmekten hoşlanan Aydan Birdevrim, form olarak çok estetik bulduğu kapı tokmaklarını çamura dönüştürürken de bu ilkeye göre hareket etmiş. “Hepsi, toprak altından çıkmış gibi.” diyor, “Küflenmiş ve paslanmış duruyorlar ama kendilerini gösteriyorlar yine de.” Tokmakların kadın formunda olanları çini desenleriyle bezenmiş heykel biçiminde tasarlanmış, geleneksel formdaki tokmaklar ise eskicilerden, antikacılardan, yıkılan evlerden toparlanmış ahşap panolar üzerine kondurulmuş. Ancak artık İstanbul’da, üzerinde yaşanmışlık izi bulunan eski ahşaplar bulunamıyormuş. Bir sanatçı kapı tokmakları arasında ayrım yapabilir mi peki? Bir yörenin tokmağını daha fazla beğeniyor olabilir mi söz gelimi? “Hayır!” diyor Aydan Hoca, “Hepsi çok güzel ve zaten İzmir’de gördüğünüz kapı tokmağını Mardin’de de görebiliyorsunuz. Bir bütün olarak seviyorum kapı tokmaklarını, onlar benim için bir demir, pirinç veya tunç parçası değil. Hepsine kendi başına özellikli, sanatsal değeri olan işler gözüyle bakıyorum.”
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/kapi-tokmagindan-dinle-hikayemizi_541178), [web.archive.org (arşiv bağlantısı)](http://web.archive.org/web/20150129043022/http://www.aksiyon.com.tr:80/dosyalar/kapi-tokmagindan-dinle-hikayemizi_541178)
