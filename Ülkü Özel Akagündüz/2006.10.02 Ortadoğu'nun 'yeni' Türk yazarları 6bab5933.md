# Ortadoğu'nun 'yeni' Türk yazarları

*Ülkü Özel Akagündüz 2006.10.02*

<font class="agenda2NewsSpot">
 Türk yazar ve şairlere ilişkin bilgisi, 'Aziz Nesin, Yaşar Kemal ve Nazım Hikmet'le sınırlı Ortadoğu şimdi Necip Fazıl'ı, Mehmet Akif'i, Yahya Kemal'i keşfediyor.
</font>
<font class="newsDetail">
 Aziz Nesin, Yaşar Kemal, Nazım Hikmet Bugün ister Ortadoğu'da ister Balkanlar'da sorun, aynı cevabı alırsınız: "Türk yazarlardan kimi tanırsınız?" Bu üç ismin saltanatı hâlen sürse de Ortadoğulu edebiyatseverlerin farklı isimleri tanımaya başladığını söylemek mümkün. Kültürel tanışıklığın gecikme sebepleri nerede aranmalı? Akla ilk elden, 'dünyaya açılmak' ifadesinin bu topraklarda, kitabının Batı dillerine çevrilmesi anlamı taşıdığı ve Arapçaya kitap çevirmenin münferit çabalarla sınırlı kaldığı geliyor.
 <br/>
 <br/>
 ŞARK DİLLERİNE İLGİ ARTTI
 <br/>
 <br/>
 Kahire Ayn Şems Üniversitesi Türkoloji Bölümü Öğretim Üyesi Safsafi Ahmed El Katori, diller arasındaki bağlantının kopmasında ideolojinin de payı olduğu görüşünde; "Mısır'da, krallık döneminden sonra üniversitelerin Türkoloji bölümleri kapatıldı ve kitap çevirileri durduruldu. Menderes'ten sonra ilişkiler düzeldi. Şimdi Kahire'de altı, Mısır genelinde ise on üç Türkoloji Bölümü var. Altı-yedi yıl önceye kadar sadece Batı dillerinden kitap çeviren Mısır Kültür Bakanlığı da Şark dillerine ilgi göstermeye başladı. Artık durum bambaşka."
 <br/>
 <br/>
 Türkoloji bölümleri Mısır'da 'Türk kültür elçiliği' gibi çalışıyor. Her yıl en az beş Türkçe kitap, okulun doktora öğrencileri tarafından Arapça'ya çevriliyor. Prof. Katori anlaşılır bir Türkçeyle, "Bizim okurlar, aydınlar Akif kimdir bilirler." diyor. Bu sözün gururla söylenişindeki inceliği kavramak için, Mısır geçmişine rağmen şairin ülkede fazlaca tanınmadığını bilmek gerekir. Öyle ki, vaktiyle Mısır'a giden bir Türk yazarın, "Biliyor musunuz Akif bir dönem burada yaşadı." cümlesi ertesi gün gazetelere 'Mehmet Akif de Mısırlıymış.' şeklinde yansımış.
 <br/>
 <br/>
 Mısırlı edebiyatseverlerin 'keşfettiği' yazar ve şairler arasında Necip Fazıl, Sezai Karakoç, Cahit Zarifoğlu da var. Abdülhak Hamit'in meşhur 'Makber'ini artık onlar da biliyor. Namık Kemal, Ziya Paşa, Şinasi gibi Tanzimat yazarlarının hemen hepsi üzerine yüksek lisans ve doktora tezleri hazırlandığını duymak, insanı bütün Mısır halkı Türkçe kitap okuyormuş yanılgısına düşürebilir. Tezler ve kitap çevirileri elbette sınırlı bir çevrede kalıyor, sadece meraklısına ulaşıyor; ama yine de Halit Ziya'nın 'Hac Yolunda'sını, 'Mısır Hatırası'nı okumak isteyen Arapların bu imkândan mahrum kalmayacağını bilmek güzel. Prof. Katori, Mısır halkının 'Aziz Nesin, Yaşar Kemal ve Nazım Hikmet' üçlüsünden başka yazarlar tanımasını memnuniyet verici bulsa da, Yaşar Kemal'den kitaplar çevirmeye devam ediyor. Gerekçesi anlaşılır: "Yaşar Kemal'in anlattığı köyler bizim köylerden farklı değil. Sorunlar aynı, mücadele aynı. Bugün, onun ismini kaldırıp bir Mısırlı yazarın adını koysak kimse garipsemez." Yazarın, 'Teneke' romanını çeviren Üstaz Safsafi'nin Ömer Seyfettin, Halide Edip ve Tarık Buğra gibi yazarların hikâyelerini içeren bir çevirisi de var.
 <br/>
 <br/>
 İki dil arasındaki çevirilerin azlığında maddi imkânsızlıklar da etkili. İstanbul'daki İslamî Edebiyat Vakfı'nın iki yıl önce çevirilerini tamamladığı 'Çağdaş Türk Edebiyatından 33 Şair' adlı kitap, henüz yayımlanamadı. Vakfın başkanı ve projenin mimarı Ali Nar, kitabı Riyad'daki Mektebet-ül Obeykan'ın basacağını; ama merkezin maddi imkânsızlıklar yüzünden projeyi askıya aldığını söylüyor. Türk ve Arap toplumlarının birbirinin edebiyatından bîhaber olduğunu 1975 yılında Bağdat'a gidince fark eden Nar, Ortadoğu ülkelerini gezdiği dokuz ay boyunca hep aynı soruyla karşılaşmış: "Türkçenin büyük şairleri var mı?"  Aralarında Mehmet Akif, Yahya Kemal, Necip Fazıl, Faruk Nafiz, Sezai Karakoç'un bulunduğu 33 şairin şiirlerini içeren kitap basılabilirse sorulara gecikmiş bir cevap olacak.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-20157-34-ortadogunun-yeni-turk-yazarlari.html), [web.archive.org (arşiv bağlantısı)](http://web.archive.org/web/20110419103958/http://www.aksiyon.com.tr:80/aksiyon/haber-20157-34-ortadogunun-yeni-turk-yazarlari.html)
