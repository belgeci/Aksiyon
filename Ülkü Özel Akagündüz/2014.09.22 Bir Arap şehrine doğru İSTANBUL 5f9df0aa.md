# Bir Arap şehrine doğru İSTANBUL

*Ülkü Özel Akagündüz 2014.09.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Suriyeli göçmenler, şehirde diliyle, müziğiyle, damak tadıyla kendilerine ait bir dünya oluşturuyor yavaş yavaş. Ancak bu dünyayı İstanbul’un çeperlerinde değil, tarihî yarımadanın ortasında kuruyorlar. Şimdi biz ‘yerliler’ tedirgin mi olmalıyız bu manzara karşısında, yoksa olup bitenleri sakin bir biçimde anlamaya mı çalışmalıyız?
  </font>
 </div>
 <div id="newsText">
  <font class="detail-text">
   <p>
    Araplar, İstanbul’a ‘turistik’ bir merhaba dedi önce. Şaşkınlık, merak ve belli belirsiz tebessüm içeren bu selamlaşma ve tarihî yarımadanın bin yıllık caddelerinde omuz omuza yapılan yürüyüşler, her iki tarafın da birbiri için besleyip büyüttüğü önyargıları kısmen eritti. Kalabalık, neşeli, paralı Arap ‘turistler’ şehrin ekonomisine canlılık getirmişti ve kabul edelim Türk dizilerinde görüp hayran oldukları İstanbul’un peşine düşmeleri, gururumuzu  okşamıştı. Ne var ki film tam da bu noktada koptu ve Şam’ın, Halep’in, Bursa, Antep kadar yakın olduğu günler, eski mutlu zamanlara ait bir fotoğraf gibi duvarda asılı kaldı.
   </p>
   <p>
    İstanbul caddelerinde, Suriye karanlık bir savaşa çekildiği günden bu yana, perişan, kederli, yardıma muhtaç Araplar dolaşıyor artık. Ne tür bir sarsıntı yaşadıklarını yeniden anlatmaya gerek var mı? Kendimizi kim bilir kaç defa onların yerine koyduk zaten, gözlerimizi kapayıp usulca mırıldandık hep: “Şimdi düşün ki üstüne bombalar yağmış, evin yıkılmış, bir kat elbise ve ayağında terlikle komşu ülkeye kaçmışsın, eşin yok yanında, çocukların ve sen, yapayalnızsınız…” Ve sonra gözlerimizi açıp telaşla, o karanlık hayali kovaladık hemen; çünkü düşünmesi bile eziyetliydi, kendimizi ‘onların’ yerine koymamız bile zordu… Peki, öyleyse, ilk günlerdeki duygudaşlığımızı neden yitirdik? Suriyelilerin durumunda ne değişti de sızlanmaya, şikâyet etmeye başladık? Vatanlarına dönmeleri imkânsız hâlâ, kayıpları hiçbir zaman geri gelmeyecek, korkuları ve acıları dinmedi ve üstüne üstlük hayatta kalmak için mücadele etmek zorundalar.
   </p>
   <p>
    Sokaklarda, caddelerde görünür olanlar, bu koca şehre tutunma çabasındaki Suriyeliler işte! Varlıklı aileler güvenlikli sitelere çekildi ve Şam’ın mutena semti Mezze’deki hayatlarının bir benzerine çarçabuk kavuştular çünkü. İstanbullular, o ilk günlerin şaşkınlığını üzerinden atıp bir yer edinmek için kolları sıvayan orta hâlli, yoksul Suriyelilerin ısrarlı ve azimli tavrını ‘temkinle’ izliyor şimdi. Temkin kelimesi hafif kalır aslında, endişeyle ve hatta neredeyse öfkeyle. İyi ama neden? Toplumsal belleğimizde ne vardı da bir anda sinsice ortaya fırlayıverdi şimdi?
   </p>
   <p>
    <strong>
     İstanbul aslında kimin?
    </strong>
   </p>
   <p>
    Tabloyu net biçimde ortaya koymak lâzım; hâlihazırda İstanbul’da bilhassa da Suriçi’nde yaşayanlar ve kendilerini bu şehre ait hissedenler, birdenbire yoğun bir ‘yabancı’ nüfusun ‘kendi’ şehirlerine talip olduğunu fark edince paniğe kapıldılar. Şehir, onların bildiği şehir olmaktan giderek uzaklaşıyor muydu? Yeni nüfus, kendi diliyle, müziğiyle, giyimiyle, baharatıyla, damak tadıyla, yaşam tarzıyla gelmişti zira… Şehrin caddeleri; evimizle, işimiz arasındaki rutinde salınıp durduğumuz, otobüs beklediğimiz, vitrinlere göz gezdirdiğimiz, akşam yürüyüşüne çıktığımız o aşina caddeler, aslında bir ‘çekişme’ sahasına mı dönüşmüştü? Baskın olanın, güçlü olanın, kalabalık olanın kendi rengine boyadığı bir saha… Bir vakitler, yedi göbek İstanbulluların iç göçle ‘yozlaşan’, ‘elden giden’ şehirleri için yazıklanmalarına benzer bu sızlanışlar ne kadar sahici hem?
   </p>
   <p>
    Sosyolog Didem Danış, İstanbul’da yaşayanların yüzde 65’inin İstanbul’da doğmadığını hatırlatıyor ve ‘dışarıdan’ gelene gösterilen tepkiyi pek de mazur görmüyor. Bu şehir, tarihi boyunca göç almış bir şehir neticede. Osmanlı döneminde Kafkaslardan, Balkanlardan gelenler, 90 sonrasında Iraklı, İranlı sığınmacılarla tanışmamız ve sonu hiç gelmeyen bir iç göç... “İstanbul, 1950’lerde Anadolu’dan yoğun göç aldığında” diyor Didem Danış, “Köylerden, kasabalardan gelenler hep görece bir dışlama söylemiyle karşılaştı. Türkiye’deki toplumsal hiyerarşi şehirlilik ve köylülük üzerine kurulu ve İstanbul’a sonradan gelenlerin duygusal ve kültürel uyum açısından yaşadığı sorunlar aslında bizim toplumsal belleğimizde yer etmiş durumda. Bugün Suriyelilerin o görece daha rahat ve görünür oluşları bu yüzden reaksiyona neden oluyor. Bize biat etsinler, alttan alsınlar, hadlerini bilsinler istiyoruz. Çünkü biz Anadolu’dan İstanbul’a geldiğimizde bu kadar özgüvenli değildik.”
   </p>
   <p>
    Şimdi, onların rahatlığından rahatsız oluşumuzun toplumsal belleğimizdeki eski tatsız hatıralarla ilgili olduğu anlaşıldı; ama Arapların rahatlığını biraz irdeleyebiliriz. Sosyolog Danış, “Araplar kültürel olarak özgüvenli insanlar.” diyor. Neden olmasınlar ki! Köklü bir kültürleri, gurur duyacakları bir tarihleri var. Arap ülkelerine yolu düşenler, saatler süren akşam yemeklerinin, coşkulu müziklerin, sıcak iklimlere has o rehavet hissinin, en zor zamanlarda bile şükredebilme erdeminin bugün sözünü ettiğimiz o rahatlıkla ilgisi olduğunu bilir. Bütün bunlara, Suriyelilerin buraya devletin hüsn-ü kabulüyle geldiği gerçeğini de eklemeliyiz. Kapıları açtık ve “Buyurun gelin” dedik. Suriyelilerin özgüvenini açıklarken bunu hep aklımızda tutmamız gerektiğini düşünüyor Danış: “Son otuz-kırk yıldır ilk defa bu kadar kalabalık bir göçmen nüfus bir anda ve hükümetin çağrısıyla girdi ülkeye. Bugün sokaklarda Moldovalı çocuk bakıcılarını göremezsiniz; çünkü onlar sınır dışı edilmekten korkuyor. Kıtlıktan, iç savaştan kaçan Afrikalılar da polisle köşe kapmaca oynuyor. Suriyeliler ise caddelerde kendilerinden emin biçimde görünebiliyor ve bu kimilerini rahatsız ediyor. Çünkü Araplar, resmî ideolojinin şekillendirdiği zihin dünyamızda çok da makbul değiller. Birbirine karşı güçlü önyargılar besleyen iki toplumun birdenbire bir arada yaşamak zorunda kalması elbette ciddi bir gerilim oluşturur.”
   </p>
   <p>
    İşte can alıcı bir nokta daha! Bugün hepimiz kendimize samimi biçimde sormalıyız; Arap kültürünü şehrimizde baskın biçimde hissetmekten duyduğumuz hoşnutsuzluğun toplumsal şuuraltımızdaki Arap imgesiyle bir ilgisi var mı? Tabelalarda, el ilanlarında, emlak ofislerinin, turizm bürolarının camekânlarında Arapça sözcüklerle karşılaşıyor  olmamızda ne gibi bir mahzur var? Sosyolog Danış, ‘kendi ikiyüzlülüğümüzü’ görmeye davet ediyor bizi: “Bugüne değin İngilizce tabelalar karşısında neden bu kadar tedirgin olmadık? Antep’te halk Arapça tabelaları indiriyormuş, çok hassas bir durumla karşı karşıyayız. Bu tepkilerin bir ucu yabancı düşmanlığına açılır.”
   </p>
   <p>
    <strong>
     İstanbul’un bir düzeni var mıydı?
    </strong>
   </p>
   <p>
    İstanbul için ah vah etmediğimiz bir dönem görülmüş müdür? Her şeyin daha güzel olduğunu zannettiğimiz yıllarda bile şehrin dokusunun bozulduğuna, binaların çirkinleştiğine dair serzenişlere rast gelinebilir. İstanbul, sürekli yapılan, sürekli bozulan ve yazık ki belirgin düzeni olmayan bir şehir; fakat son yıllarda, bilhassa tarihî yarımadanın kaotik, pasaklı bir hâl aldığını da görmezden gelemeyiz. Daha kalabalık ve daha kirli, neredeyse başıboş bir İstanbul… Bu durumda faturayı kime keseceğiz, Araplara mı? Yerlere çöp atma, tükürme ve şehir mobilyalarına zarar verme konusundaki başarımız(!) ortadayken üstelik.
   </p>
   <p>
    Uzun yıllar Süleymaniye üzerine çalışan ve İstanbul’un ahşap dokusunun restore edilmesinde büyük emeği olan mimar Şimşek Deniz, İstanbul halkının Suriyelilere yönelik tepkisini üzüntü verici buluyor: “Avrupalıların Türklere yaptığı ötekileştirmeyi şimdi biz Suriyelilere yapıyoruz. Almanlar, köyünden çarığıyla çıkıp giden işçilerimize farklı bir dine mensup olmalarına rağmen daha toleranslı davranmıştı. Onların kendi bakkallarını, manavlarını, dönerci dükkânlarını kurmalarına ses çıkarmamıştı. Şimdi biz aynı dinden olduğumuz ve ortak kültürel kodları paylaştığımız Suriyelilere karşı oryantalist bir tutum sergiliyoruz. Bu insafsızlıktır.”
   </p>
   <p>
    Mimar Deniz, İstanbul’un, kendisine gelenleri hizaya sokan, öğüten, dönüştüren bir şehir olduğuna inanıyor ve giderek Araplaşma korkusunu yersiz buluyor. “Elbette” diyor, “Fatih’te doğup büyüdüğüm Ahmediye Mahallesi’ni tanıyamıyorum şu an; ancak bu durumdan tedirgin olmuyorum. İntibak etmelerini beklemeliyiz, nasıl bir sarsıntı yaşadıklarını hatırlamalıyız. Gece yarısı Arapça sözcüklerle feryat ederek geçen adamlar görüyorum ve Şam’ın sokaklarında ağlayarak dolaşsaydım ne olurdu diye düşünüyorum. Suriyelilere fırsat tanımalıyız. İstanbul’un geleneğinde olan çok kültürlülüğü ve hoşgörüyü yeniden hatırlamalıyız.”
   </p>
   <p>
    Şehir düzeninden kastımız nedir? Arap restoranlarından neredeyse caddeye taşan masalar, merdiven basamaklarına dizilen çöp kovaları evet rahatsız edici; ama Suriyeliler şehrimize sığınmadan önce de aşinaydık bu manzaraya. Kaldırımlarına arabaların park ettiği, bisikletlilerin araç trafiğine karıştığı bir şehirde yaşamıyor muyuz biz? Sosyolog Didem Danış tam da bu noktada önemli bir soru yöneltiyor: “İstanbul söz konusu olduğunda bizim ortak toplumsal değerlerimiz var mı gerçekten?” Cevap belli: Yazık ki yok! “Yerleşik bir düzen hiç olmadı İstanbul’da.” diyor Danış: “Güçlünün zayıfa sözünü geçirdiği, belediyeye rüşvet verenlerin, yakınları aracılığıyla işini yoluna koyanların oturttuğu bir düzen vardı. Suriyeliler, siyasi bağlarını veya yakınlarını kullanamıyorlar; fakat çarpıcı olan bir şey var; sayısal açıdan güçlüler.”
   </p>
   <p>
    Başından beri sözünü ettiğimiz ve eleştirdiğimiz o tedirginliğin kaynağında da dışarıdan gelenlerin epey kalabalık oluşu yatıyor aslında; fakat kabul edelim ki kalabalıktan korkmak da yine bizim zayıflığımızdan. Didem Danış, içinde bulunduğumuz açmazı pek güzel özetliyor: “Her yeni göç dalgasında yerleşik olanlarla yeni gelenler arasında bir çekişme olur. Kimin düzeni hâkim olacaktır acaba? Eski yerleşikler, kendi düzenlerini korumak için mücadele etmezse haklı olarak yeni gelenler kendi düzenlerini kurarlar. Hem bireysel ve toplumsal hem de devlet ve yönetim anlamında zayıf olduğumuzu kabul edelim. Biz sosyal bağlarımızı, mahalle kültürümüzü koruyamadık ki onun için mücadele edecek yapımız olsun. Değerleri o kadar erozyona uğramış bir toplumuz ki!”
   </p>
   <p>
    <strong>
     Gerilimi kim besliyor?
    </strong>
   </p>
   <p>
    Fatih ilçesi sakinlerinin, ‘Suriyelileri istemiyoruz’ pankartlarıyla yürüyüş yapmasının bu erozyonla bir ilgisi olabilir mi? Suriyelilerle birlikte yaşamak üzerine çözüm üretmeleri kuşkusuz daha sağlıklı olurdu. Fakat çözüm üzerine zihin yormaya başladığımız söylenemez henüz. Didem Danış, Suriyelilerle ilgili bir sıkıntı olduğunda mahallelinin ya da esnafın bir aracı kişiye, söz gelimi Araplar arasında sözü geçen bir büyüğe başvurmasının daha insani bir yöntem olduğunu düşünüyor. Ne var ki bugünün esnafı Osmanlı esnafından farklı olarak ‘Her koyun kendi bacağından asılır’ diyor ve mahalleli, her yaz başlangıcında toplanıp bahçe çitlerinin ne renge boyanacağını ortaklaşa kararlaştıran Osmanlı ahalisinden fersah fersah uzakta görünüyor.
   </p>
   <p>
    Şehirde, Suriyeli sığınmacılarla yerli ahaliyi karşı karşıya getiren ve kaçınılmaz bir gerilimi besleyen kim peki? Resmî kaynaklar İstanbul’da bulunan 330 bin Suriyelinin 50 bininin Fatih’te yaşadığını gösteriyor ki kayıt dışı nüfusun bir milyonu aştığı düşünülüyor. Kim olduğu bilinmeyen binlerce insanın caddelerde, sokaklarda dolaştığını düşünmek tek kelimeyle korkunç! Sosyolog Didem Danış, modern bir ülke için kabul edilemez buluyor bu durumu: “Hükümetin pek çok politikasına sert eleştiriler yöneltmeme rağmen Suriyeli mültecilere kapıları açma politikasını yüzde yüz destekliyorum. Orada bir dram var çünkü. Ancak kapılardan girenlerin başıboş bırakılması kabul edilemez. Suriyeli göçmenlerin buradaki kalışlarını düzenlemeye yönelik hemen hiçbir proje yok.”
   </p>
   <p>
    Evet, neredeyse hiç konuşulmayan bir mevzu bu; Suriyeliler burada kalıcı mı yoksa misafir mi? Bugün hangi Suriyeliye sorarsanız sorun, durum düzelir düzelmez dönmek istediğini söyleyecektir size; ancak iç savaşın kısa vadede bitmeyeceği de ortada. Didem Danış, Iraklı ve İranlı göçmenler üzerine yürüttüğü çalışmalardan hareketle, Türkiye’deki görece özgürlüğe ve refaha alışan gençlerin ve kadınların dönmek istemeyeceğini; ama yaşlıların ilk fırsatta yola koyulacağını söylüyor. O zaman şu soru kaçınılmaz: “Kalanlar nerede, hangi şartlarda yaşayacak?” Ancak bu sorunun cevabını bilen yok henüz. Şimdilik, tarihî yarımadayı ‘merkez’ olarak seçtikleri aşikâr, kimi fahiş fiyatlarda kiralar ödüyor, daireler satın alıyor kimi de şehrin gözbebeği diyebileceğimiz Süleymaniye gibi tarihî bir semtte İstanbul’da belki bugüne değin görülmemiş oranda perişan bir hayat sürüyor. Şehrin kalbine bu kadar sokulmaları onların suçu değil elbet. Devlet, şehrin merkezini kendi eliyle bir mezbeleliğe dönüştürerek dışarıdan gelenlere insani şartlardan uzak bir yaşama zemini hazırlamış oluyor neticede.
   </p>
   <p>
    <img alt="" height="400" src="http://web.archive.org/web/20140928035501im_/http://medya.aksiyon.com.tr/aksiyon/2014/09/22/bir-arap-sehrine-dogru2.jpg"/>
   </p>
   <p>
    Sosyolog Danış’ın Suriye’den yoğun göç alan Fatih, Esenler ve Esenyurt Belediyeleri’nde gözlemler yapan öğrencileri de kalıcı çözümlere ilişkin herhangi bir ipucuna rastlamış görünmüyor. Erzak, giyim ve barınma gibi acil yardımlar dışında ne şehrin düzeninin korunmasıyla ne de Suriyelilerin şehre intibak etmesiyle ilgili bir proje var! Belediyelerin çözümden ne anladığını görmek için, vapurlara doldurulan Suriyeli dilencilerin gün boyu o yakadan bu yakaya gönderilmesine tanıklık etmek yeterli belki de.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-39551-bir-arap-sehrine-dogru-istanbul.html), [web.archive.org (arşiv bağlantısı)](http://web.archive.org/web/20140928035501/http://www.aksiyon.com.tr:80/aksiyon/haber-39551-bir-arap-sehrine-dogru-istanbul.html)
