# Üsküdar’da bir Balaban Tekkesi

*Ülkü Özel Akagündüz 2013.05.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Üsküdar’da bir değil birçok tekke var elbet; ama kırık dökük temeller üzerinde doğrulup bir ilim irfan yuvasına dönüşeni pek az. Yeni Valide Camii bitişiğindeki Balaban Tekkesi İstanbullu sanatkârların uğrak yeri bugün. Öğrenenler de öğretenler de orada.
  </font>
 </div>
 <div id="newsText">
  <font class="detail-text">
   <p>
    Kapısı 21. yüzyıla açılabilmiş bir tekkenin hikâyesi, pek çok şey söyleyebilir okura; ama önce, ‘değişimi’ anlatır herhâlde. Duyguların, düşüncelerin, binaların, ağaçların, taşın, toprağın her şeyin; ama her şeyin muhakkak değişip dönüştüğünü… Ve bir şey daha, kutlu mekânların eninde sonunda şenlendiğini… Üsküdar’daki Balaban Tekkesi çok değil, bundan beş yıl önce, ayyaşların istila ettiği yıkık dökük bir arsa iken ihya edilebilmişse nasıl karamsar olur insan? Değişime gelince, tarihî kaynaklarda ‘Yağcızade’ adıyla geçen Balaban Tekkesi, yaklaşık iki yüz yıl boyunca hakiki anlamda bir tekke idi. Şeklini şemailini, geleneğini, adabını hiçbir zaman tam olarak bilemeyeceğimiz bir 17. yüzyıl tekkesi. Ahşap İstanbul’un, taş döşeli daracık sokakların, ölçünün, ahengin eh bir parça yoksulluğun, titrek lambalarla aydınlanan gecelerin ve alçakgönüllülüğün bir parçasıydı muhakkak. Şimdi metal paravanlarla gizlenmiş hummalı bir inşaat şantiyesine komşu… Bir vakit sonra paravanlar kalkacak ve bilimkurgu filmlerinden fırlamış birtakım insanlar denizin altındaki tüp geçitten çıkar çıkmaz karşılarında bu tekkeyi bulacak.
   </p>
   <p>
    Gerçi zahirde burası, restore edilmiş bir ahşap konak gibi duruyor. Kapı üzerinde ‘eski yazı’yla bir kitabe bulunmakla beraber, binanın kimliğine ilişkin bir tabela iliştirilmemiş duvara. Bu yüzden olacak, Kızkulesi’ne, Şemsi Paşa Külliyesi’ne ya da Harem’e doğru yürüyenler onca abuk sabuk binanın ortasında ansızın karşılarına çıkıveren bu zarif yapıya hayretle bakıyor.
   </p>
   <p>
    <img alt="" height="290" src="http://web.archive.org/web/20130812022848im_/http://medya.aksiyon.com.tr/aksiyon/2013/05/20/ulku-balaban-3.jpg"/>
   </p>
   <p>
    Çoğu zaman bir çocuk merakıyla bahçeyi kolaçan edenlere hatta kapıyı açık bulup içeriye dalanlara da tesadüf ediliyor. Onların bir kısmı bu tekkenin müdavimi şimdi. Değişimden söz ediyorduk değil mi? Tekke eski yerinde, olabildiğince orijinal görünümüyle yükseliverdi yeniden; ama bambaşka perdelerle, koltuklarla, sedirlerle, avizelerle ve musluk başlarıyla. Ve bambaşka insanlarla. İçeride haftanın altı günü olup bitenler de farklı elbette; ama bir tekkenin ruhunu şen kılmaya yetecek kadar aşina yine de. Mesnevi, tasavvuf ve şehir sohbetleri, ney, tefsir, kıraat ve Osmanlıca dersleri, müezzinlere yönelik makam dersleri, dinî musiki çalışmaları ve bu çalışmaların her ayın ilk haftasında sergilendiği ‘meşk-ü muhabbet’ konserleri.
   </p>
   <p>
    <strong>
     Kim nereyi bekler, bilir miyiz?
    </strong>
   </p>
   <p>
    Kapıdan bir kez girenin çıkmak istemeyişi, sedire kurulanın kalkmak bilmeyişi tekkelere yakışır bir sükûnu, huzuru işaret ediyor kuşkusuz; fakat kırık dökük temellerin üzerine yepyeni malzemelerle inşa edilen yapının bir yıl gibi kısa bir zaman içinde belli bir ahenge kavuşması oldukça şaşırtıcı. Hiç yıkılmamış gibi, gelenek hiç kesintiye uğramamış, bir mübarek el, dört yüz yıl öncesinden bugüne, dökülen taşları hep yerine koymuş, duvarları sıvamış, bir mübarek nefes odalarda hep dolaşmış.
   </p>
   <p>
    Tekkenin bahçesine çıkanlar, yan yana sıralı beş mezar taşına selam verirler önce, sonra mümkünse sırtlarını bu taşlara dönmeden oturmaya gayret ederler. Kimlerin adı yazar o taşlarda? İsfendiyaroğlu Şeyh Balaban Ahmed Ağa (ö. 1637), Şeyh Mustafa Efendi (ö. 1892), Şeyh Mehmet Aşir Efendi (ö. 1905) ve Aşir Efendi’nin eşi Ayşe Sıdıka Hanım (ö. 1904). Bu küçük hazire, sadece tekkeyi değil, Üsküdar’ı da bekler sanki. Şeyh Balaban Ahmed Ağa, burada bir mescit kurarak tekkeye ön ayak olan kişidir. Tekkeyi daha sonra Yağcızade Şeyh Seyyid Ahmed Efendi kurmuştur. Tekkenin neden hem Balaban hem de Yağcızade isimleriyle anıldığı da böylece anlaşılmış oluyor. Şeyh Mehmet Aşir Efendi de tekkenin şeyhlerindendir; ama kaynaklarda adı, 19. yüzyılın ilk yarısında ortadan kalkan tekkeyi belki yarım yüzyıl sonra ihya eden Ayşe Sıdıka Hanım’ın eşi olarak da zikredilir. Tekkenin bunca munis, bunca zarif duruşunu tekkenin ikinci bânisinin bir hanım oluşuna bağlasak ayıp mı olur? Bugün hazirede eşiyle yan yana duran Ayşe Sıdıka Hanım… Hakkında daha çok şey bilebilseydik keşke.
   </p>
   <p>
    <strong>
     Tekkeyi bekleyen çorbayı içer
    </strong>
   </p>
   <p>
    Tekkenin bahçesini süpüren öğrenci, hizmetin ve gönüllülüğün esas olduğu eski zamanlardan bir şeyler arar gibi. İçeriye ‘şöyle’ bir bakıp çıkanlar o zaman da vardı şimdi de var, bir bütünün parçası olmak, halkadan kopmamak için çaba sarf edenler gibi. Kimi, hafta içi her akşam iş çıkışı soluğu tekkede alıyor, kimi cumartesi gününü iple çekiyor. Cumartesi, Balaban’ın en kalabalık, en neşeli günü... Vaktiyle ayinlerin de cumartesi günü yapıldığını öğrenmek biraz şaşırtıcı… Bir süreklilik hissinden bahsetmekte haksız mıyız?
   </p>
   <p>
    Dursun Gürlek, giriş katındaki Balaban Ahmet Baba Salonu’nda Osmanlıca dersi veriyor. Salonun epey kalabalık oluşunun bir sırrı olmalı. Bizde bilirsiniz kurslar, sene sonuna doğru giderek tenhalaşır ve başlanılan pek az şey hitama erdirilir. Sırrı biliyoruz aslında; Dursun Hoca Osmanlıcayı, bu dil aslında hiç unutulmamış da, üzerinden şöyle bir geçmek gerekirmiş gibi suhuletle anlatırken, babacan nasihatlerde de bulunuyor ve onun öğrencileri dersleri biraz da bu küçük nükteler, kıssalar ve yol gösterici öğütler için takip ediyor. Ancak cumartesinin en meşgul hocası, sabahtan akşama kadar üç farklı gruba ney dersleri veren Can Gülbal. Onun mekânı da üst kattaki Mehmet Aşir Efendi Salonu. Üsküdar sohbetlerine, Mehmet Kemiksiz yönetimindeki ‘Meşk-ü Muhabbet’ konserlerine, Kıraat Derslerine, Mesnevi ve Tasavvuf okumalarına da mekân olan salon akşama doğru boşalıyor ve öğrenciler bir süre de bahçede eğleşmek istiyor. Şimdi sormanın tam zamanı; “Ne arıyorlar bu tekkede? Çorbayı içebiliyorlar mı hiç değilse?” Cevaplar gayet mütevazı, samimi, hırstan ve riyadan uzak. Mekânların da bir süzgeci var demek ki, önüne geleni almıyor içeriye; ama dilediğini biraz tuhaf biçimlerde olsa da kabul ediveriyor. Bir devlet hastanesinde memur olarak çalışan Başak Fırat söz gelimi, bir gün dışarıdan merakla tekkeyi süzüyormuş ki kapı, önündeki bir genç için açılmış ve o da peşi sıra içeri girmiş. Şimdi, ‘uyumlu ve özenli’ bir mekân olarak tanımladığı Balaban da, ney dersleri dışında mesnevi ve analitik tefsir okumalarını takip ediyor. Ayşe Civelek ise, arkadaşı için ney kursu ararken Balaban’ı keşfetmiş ve ortamı öyle sevmiş ki ney dersi almaya karar vermiş. Tabii öyle ansızın baş gösteren bir heves olarak görmemek lazım onun merakını, bir süredir zaten Mesnevi okuyormuş. Civelek; “Buraya gelirken tereddütlerim vardı, ortamın beni kabul edip etmeyeceğini bilmiyordum. Fakat gördüm ki, etrafımda hep belli bir kültürün, birikimin içinden gelmiş, edebin ne olduğunu bilen insanlar var. Kapıdan girdiğim an evime girmiş gibi hissediyorum. Bahçedeki mezar taşları da buranın temel taşı gibi.” diyor. Ney dersleri veren Can Gülbal’ın iki yıl Niyazi Sayın’la çalışmış ve onun öğrencisi Salih Bilgin’in ‘dizine baş koymuş’ bir neyzen olduğunu da hatırlatmak gerek.
   </p>
   <p>
    <strong>
     Tekke’den içeri kimler girdi?
    </strong>
   </p>
   <p>
    Balaban Tekkesi’nin bütün sorumluluğunu üstlenen ve burayı bir kültür, sanat ve muhabbet ocağı hâline getiren Ramazan Kızılkaya da başka bir gerçeği hatırlatıyor bize; “Tekkede ilk başlayan program ney dersleriydi. Ney bir tekke enstrümanı ve ayrıca bulunduğumuz nokta çok anlamlı, ‘ney’ de eksiklikleri gideren büyük üstat Niyazi Sayın iki yüz metre ileride yaşıyor. Öğrencisi Salih Bilgin ve bir başka kıymetli neyzen Sadrettin Özçimi’nin atölyeleri de az ötede. Tekkemiz yaşayan bir tarihin, capcanlı bir kültürün ortasında yer alıyor.” Kızılkaya’nın güzden bu yana Balaban’da ağırladığı konukların listesini görünce nasıl mümbit bir muhitte bulunduğunu anlıyor insan hakikaten; “Saadettin Ökten, Alparslan Babaoğlu, Hattat Hasan Çelebi, Sadrettin Özçimi, Salih Bilgin, Ahmet Turan Alkan, Beşir Ayvazoğlu, Memduh Cumhur, Hattat Hüseyin Kutlu, Belkıs İbrahimhakkıoğlu. Mesnevi okumaları dersini Emin Işık’ın, tasavvuf okumaları dersini Ekrem Demirli’nin, hat kursunu Ahmet Kutluhan’ın, kıraat derslerini ise Yeni Valide Camii baş imamı Kerim Öztürk’ün verdiğini de belirtelim.
   </p>
   <p>
    Balaban, içeriye giren herkesin bir bardak çay içebileceği bir mekân aynı zamanda… Hemen girişte, bahçe kapısına bitişik çay ocağının başında kim duruyor dersiniz, vaktiyle Klasik Türk Sanat Müziği solistliği yapmış, güler yüzlü bir adam; Cemil Şengül… ‘Her ne iş yaparsan, severek yap’ düsturunu kendisine şiar edinen Şengül, sohbetleri, okuma programlarını ve ney derslerini de takip etmeye çalışıyor. Yolunuz bir gün Yeni Valide Camii’nin bitişiğindeki tekkeye düşerse hiç çekinmeden kapıyı tıklatın ve içeriyi dolaşın. Bu arada Cemil Ağabey’in çay takdimindeki inceliğe de dikkat buyurun.
   </p>
   <p>
    <strong>
     Orada bir mezbelelik görmüştük
    </strong>
   </p>
   <p>
    Üsküdar Belediyesi’nin öncü-lüğünde ihya edilen Balaban Tekkesi 2008 yılında hazırladığımız ‘Satılık Camilerin Sessiz Çığlığı’ dosyasında şöyle yer almıştı: “Bir de ‘gazino’ örneği var, bu tür hassas konuları ajite etmek için verilen esaslı bir misal gibi görünür hep, Türkiye’de neler olduğunu kimse bilmez de Balkanlar’da bıraktığımız camilerin gazinoya çevrildiği her fırsatta yazılıp çizilir. Oysa Üsküp’ten önce Üsküdar’a bakmak gerekir. Şemsi Paşa yolunun hemen başlangıcındaki arsanın serencamını öğrenmek için üç ayrı fotoğrafa bakalım. Önce Balaban Mescidi, sonra gazino ve şimdilerde etrafı tellerle çevrili boş ve pek tabii ki rantçıların iştahını kabartan bir arsa…” Bilumum ıvır zıvırın ve hatta bira kutularının depolandığı o arsanın bugünkü hâlini görüp de ağlamaklı olan bir hanıma da rastlıyoruz Balaban’da. Kendisini ‘eski Sultantepeli’ diye tanımlayan Şükran Hanım heyecanla anlatıyor; “ Burası batak bir yerdi, içkiciler vardı. Görünce çok duygulandım. Ne kadar emek vermişler, Allah milyon kere razı olsun, değerini bulmuş.”
   </p>
   <p>
   </p>
   <p>
    <strong>
     Çok tarikatlı bir tekke
    </strong>
   </p>
   <p>
    Tekke’nin ilk şeyhi Sa’diyye Tarikatı’ndan Yağcızâde Seyyid Ahmed Saîd Efendi… Sa’diyye Tarikatı’nın Üsküdar’da ilk temsil edildiği yer olan Balabân Tekkesi’nde Sa’diliğin dışında Celveti, Nakşî-Hâlidî ve Cerrâhî gibi farklı tarikat usulleri de icrâ edilmiş. 1800’lerin başında Üsküdar’da çıkan yangında büyük hasar gören Balabân Tekkesi eski ihtişamıyla olmasa da tarikatların yasaklandığı ve zaviyelerin kapatıldığı tarihe kadar faaliyetini sürdürmüştür.
   </p>
   <p>
    <img alt="" height="435" src="http://web.archive.org/web/20130812022848im_/http://medya.aksiyon.com.tr/aksiyon/2013/05/20/ulku-balaban-6.jpg"/>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=35587), [web.archive.org (arşiv bağlantısı)](http://web.archive.org/web/20130812022848/http://www.aksiyon.com.tr:80/aksiyon/newsDetail_getNewsById.action?newsId=35587)
