# Gökyüzüne ümitle bakın Samanyolu'nu göreceksiniz

*Ülkü Özel Akagündüz 2015.11.23*

<div class="pNewsDetailMainContent ctx_content" itemprop="articleBody">
 <p>
  Haber alma özgürlüğünüz bir gece yarısı elinizden alınmış, sevdiğiniz dizilerin, belgesellerin, çizgi filmlerin üzerine kara bir perde çekilmiş olabilir; ama siz gökyüzüne bakmaya devam edin, ümitle…
 </p>
 <p>
  Samanyolu Yayın Gru-bu’na ait 13 televizyon ve radyo kanalının TÜRKSAT tarafından hukuksuz biçimde uydudan indirilmesinin ve yaklaşık 900 çalışanın ertesi sabaha işsiz uyanmasının ‘haber’ değeri taşımadığı günlerden geçiyoruz. Bu, ‘Yeni Türkiye’ için sıradan bir hadise olsa gerek! Oysa yüz binlerce seyirci haber alma özgürlüklerinin nasıl olup da ellerinden alındığını ve bir gece yarısı aniden kararan ekranların ne zaman aydınlanacağını bilmek istiyor şimdi. Bu soruların net bir cevabı yok ne yazık ki!
 </p>
 <p>
  Samanyolu Televizyonu Yayın Planlama ve Program Müdürü Murat Kesgin, program üretimini tamamen durdurduklarını ve küçük bir ekiple haber ağırlıklı yayın yaptıklarını söylüyor: “Ana kanalı ve haber kanalını birleştirdik. Yirmi yıl önce de böyleydi. Bunlar sorun değil bizim için, günü geldiğinde ‘yeniden başlat’ düğmesine dokunur ve kaldığımız yerden yürümeye devam ederiz.”
 </p>
 <p>
  O gün, ne kadar yakın acaba? Şu günlerde Türkiye’nin tıpkı Matrix filmindeki gibi sanal bir iyilik hâli içinde bulunduğu ve doğruları görenlerin ‘gördüm’ diyemeyecek kadar korktuğu tespitini yapan Kesgin, “Bütün haklarımızı hukuki yollardan aramaya başladık.” diyor ancak iç hukuk sisteminden yana pek de ümitli görünmüyor: “Türkiye’de hukuk bitmiştir. Kimi kime şikâyet edeceğiz? Bir hâkim, dünyada örneğine rastlanmayacak şekilde, verdiği karar yüzünden hapse atılmışken hangi hâkim bizim lehimize karar verebilir? Fakat biz yine de prosedürü yerine getireceğiz. Ahmet Altan’ın güzel bir sözü var: ‘Hukuk unutmaz!’ 12 Eylül defteri 30 yıl sonra açılmadı mı? Biz de kaybettiğimiz her şeyi Allah’ın izniyle tazminatlarıyla geri alacağız. Herkes yaptığının bedelini ödeyecek.”
 </p>
 <p>
  <img alt="" src="/web/20151125153400im_/http://www.aksiyon.com.tr/ust-manset/ http:/medya.aksiyon.com.tr/aksiyon/2015/11/23/573207.jpg "/>
 </p>
 <p>
  <img alt="" src="http://web.archive.org/web/20151125153400im_/http://medya.aksiyon.com.tr//aksiyon/2015/11/23/573208.jpg "/>
 </p>
 <p>
  Bir televizyon kanalının seyircisinden beklentisi ne olabilir? İzlenmek elbette; ama ortada bir anormallik varsa, seyirci sevdiği ve her zaman izlediği haber programlarına, dizilere, belgesellere artık bir kumanda tuşu kadar yakın değilse, beklenti değişir. Murat Kesgin de “Bizi arayıp bulun, zor olsa da gayret gösterin.” çağrısı yapıyor seyirciye: “Hotbird’ü ayarlamak zor olabilir; ama lütfen yardım alsınlar, vazgeçmesinler. Bize internetten ve karasal yayından da ulaşabilirler. Sanatçılar alkışlarla yaşıyoruz derler ya, bizi motive eden de izlenmektir.”
 </p>
 <p>
  Bir nefret operasyonu kapsamında uydudan indirilen Samanyolu Yayın Grubu’na ulaşmanın seyirci için artık çok da kolay olmadığı ortada. Hem canlı haber programlarının hem de Yumurcak ve Mehtap TV gibi tematik kanalların bant yayınlarının internetten izlenebileceğini hatırlatan Kesgin, “Elbette” diyor, “İnternetten televizyon izlemek pek çok aile için ekonomik bir yöntem değil; ancak nefes almak isterlerse bizi orada bulabilirler.”
 </p>
 <p>
  Hayatın normal seyrettiği bir ülkede yüzlerce basın çalışanının bir gecede işsiz bırakılması, hakkında günlerce konuşulabilecek bir mesele olurdu. Uzun yıllar haber takip etmiş, omzunda kamera, elinde mikrofon taşımış, yönetmen koltuğunda ya da montaj masasında oturmuş, dizi setlerinde çalışmış 900 kişi sessizce evlerine çekildi ve yazık ki bu durum diğer meslektaşlarını hiç ilgilendirmedi. Murat Kesgin, yılların birikiminin ve emeğinin heba edilemeyeceğinin altını çizerken ileriye dönük iyi haberler de veriyor: “Çok kabiliyetli ve tecrübeli arkadaşlarla çalıştık, bu tecrübeyi ve emeği her şeye rağmen bir arada tutabilmeyi istiyoruz. Buna yönelik projelerimiz var. Onlar için farklı mecralarda iş sahaları oluşturmak niyetindeyiz. Hukuksuzluğa imza atanlar, dağılacağımızı düşünüyorlar. Oysa gönül harcıyla para harcı arasında çok fark var; ama bunu anlayamazlar.”
 </p>
 <p>
  <img alt="" src="http://web.archive.org/web/20151125153400im_/http://medya.aksiyon.com.tr//aksiyon/2015/11/23/573209.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/gokyuzune-umitle-bakin-samanyolunu-goreceksiniz_553029), [web.archive.org (arşiv bağlantısı)](http://web.archive.org/web/20151125153400/http://www.aksiyon.com.tr/ust-manset/gokyuzune-umitle-bakin-samanyolunu-goreceksiniz_553029)
