# Suriye'li çingeneler sahipsiz

*Ülkü Özel Akagündüz 2015.02.17*

<div class="pNewsDetailMainContent" itemprop="articleBody">
 <p>
  Ortadoğu Çingeneleri üzerine araştırmalar yapan Kemal Vural Tarlan’a göre, Suriye iç savaşında en çok Çingeneler zarar gördü. Gittikleri her yerde dışlanan bu topluluk, Türkiye’de de ‘istenmeyen’ ilan edildi.
 </p>
 <p>
  İstanbullular hâlâ bir sorunun cevabını arıyor; parklarda yaşayıp üst geçit merdivenlerinde maaile dilenen Suriyeli sığınmacılar acaba Çingene mi? Bu arayışın altında, kendimize bile itiraf edemediğimiz bir gerçek yatıyor olabilir; kimin için, ne kadar üzüleceğimizi belirlemeye mi çalışıyoruz yoksa? Soğuk taşların üzerinde dilenen bu kadınlar ve çıplak ayaklı çocuklar ‘bize benzer’ hayatlar yaşıyorken bunca sefil düştüyse eğer, dehşetle ürperebiliriz; çünkü kendimizi kolaylıkla onların yerine koyabiliriz. Ama bir yetkili çıkıp da ‘Onlar Suriyeli Çingenelerdir’ dese, daha rahat geçeceğiz sanki yanlarından. Çingeneler, duygudaşlık hislerimizin ulaşamayacağı kadar uzak bir dünyada yaşar ne olsa! Nasıl bir yargı oluşmuşsa onlarla ilgili zihnimizde artık; yağmurda yaşta kalabileceklerini, elektrik, su aramayacaklarını zannederiz. Dilencilik zaten, ata dede mesleğidir onların, ihtiyaçtan değil, keyiften el açarlar. Bu önyargılar yüzünden işte, Suriye iç savaşında en çok da onların mağdur olduğunu fark edemedik. Savaştan kaçan diğer sığınmacılar, “Onlar bizden değil!” dedi ve biz de kendi ‘öteki’mize eklenen bu yeni ve üstelik de yabancı ‘öteki’yle karşılaşmanın huzursuzluğuyla homurdanıp durduk.
 </p>
 <p>
  Yaklaşık 15 yıldır Ortadoğu’daki Çingene gruplar üzerine çalışmalar yürüten ve Avrupa Roman Hakları Merkezi’ne danışmanlık yapan Kemal Vural Tarlan, Ortadoğu’da hüküm süren kargaşadan en olumsuz etkilenen topluluğun Çingeneler olduğu görüşünde: “Amerika’nın Irak’ı işgalinden sonra başa gelen hükümet, Bağdat’ta 80 bin Çingene’nin yaşadığı bir mahallenin buldozerlerle yerle bir edilmesine göz yumdu. Bu topluluklar, Ortadoğu’da kurulan yeni iktidarlar tarafından da istenmiyor. Bugün biz Irak’ta doğmuş, saldırıya uğradığı için Suriye’ye kaçmış ve oradan da ülkemize sığınmış Çingenelerle karşılaşıyoruz artık.”
 </p>
 <p>
  Suriye’de dört yıldan bu yana devam eden iç savaşa bakıldığında da Çingenelerin savaşta taraf olmamanın bedelini ödediği görülebilir. Tarlan, savaşı bir delilik hâli olarak tanımlayan Çingenelerin hem rejimin hem de muhalefetin saldırısına uğradığını tespit etmiş. Halep’te bu topluluğun yaşadığı Haydariye Mahallesi rejim tarafından bombalanırken, Rakka’yı ele geçiren muhalif güçler, buradaki Çingeneleri Müslüman olmadıkları gerekçesiyle taciz etmiş. İç savaş öncesi Suriye’de yaşayan yaklaşık 500 bin Çingene’den yaklaşık elli bininin Türkiye’ye sığındığı, diğerlerinin Lübnan, Ürdün ve hatta Mısır’a kadar indiği biliniyor. Tarlan, “Sınırı geçmek çok kolay onlar için.” diyor, “Suriye iç savaşından önce buradaki Çingeneler, orada evlilik yapıyor, Suriye’deki gruplar da yazları çalışmak için Türkiye’ye geliyordu. Birçoğunun kimliği yok zaten. Bugün ülkemize sığınan toplulukların da sürekli hareket ettiğini gözlemliyoruz. Kış geldiğinde daha sıcak ülkelere kolaylıkla gidebiliyorlar.”
 </p>
 <p>
  <strong>
   Çingene sığınmacılar
  </strong>
 </p>
 <p>
  Türkiye’deki Çingene sığınmacılara hemen her şehirde rastlamak mümkün. Kentsel dönüşüm çalışmalarının devam ettiği semtlerdeki harabe evlere yerleşiyor veya uzak ve yoksul mahallelere çadır kurmayı tercih ediyorlar. İstanbul, Ankara, Diyarbakır; ama en çok da Antep, Kilis Antakya, Şırnak, Van, Batman ve Adana’da yaşıyorlar. Tarlalarda günü birlik veya mevsimlik işlerde çalışıyor, hurda toplayıcılığı yapıyorlar. Suriye iç savaşıyla birlikte sığınmacı Çingeneler üzerine araştırmalarını yoğunlaştıran Kemal Vural Tarlan, savaşın ilk günlerinde kamplara yerleştirilen bu toplulukların, diğer Suriyeliler tarafından dışlandığını ve baskılar sonucu kamplardan çıkartıldıklarını gözlemlemiş. Tarlan, “Kamp hayatı Çingeneler için hapisten farksızdır, orada uzun süre kalamazlardı zaten.” diyor. “Türkiye’de sınır illerinin ve ilçelerinin hepsinde akrabaları var. Buradakiler, Suriye’den gelenlere kucak açtı, evlerinin yanına çadır kurdular, odalarını verdiler, yarım inşaatları tamamladılar. Aralarındaki dayanışma güçlüdür.”
  <br/>
  Ancak tam da bu yerleşme gayretlerinin ortasında, İçişleri Bakanlığı’nın yaklaşık üç ay önce yayımladığı genelgeyi hatırlamak lazım. Şehirlerde dilenen Suriyeli sığınmacıların kamplara gönderilmesine yönelik bu genelge, dilencilerden mustarip şehir halkını mutlu etmiş olabilir; ama gelişmeleri yerinde gözlemleyen Tarlan’a göre, bu süreçte Çingeneler insanlık dışı bir muameleye tabi tutuldu: “Bu topluluklardan bir kısmı geçen yaz mavi kart almış ve kendi elleriyle kurdukları çadır kamplarda yerleşik hayata geçmeye başlamışlardı. Ama bu genelgeyle birlikte bir sürek avı başladı. Kolluk kuvvetleri, iki seçenek koydu önlerine; ya kampa gideceklerdi ya da Suriye’ye. Akçakale ile Urfa arasında elli-altmış çadırın yakıldığını ve sakinlerinin sınır dışı edilerek çatışmaların ortasına bırakıldığını öğrendik. Bu yasa dışı bir uygulamadır.”
 </p>
 <p>
  Merkezi Budapeşte’de olan Avrupa Roman Hakları Merkezi, Türkiye’ye sığınan Suriyeli Çingenelerle ilgili hazırladığı raporu şubat sonunda açıklamaya hazırlanıyor. Kemal Vural Tarlan’ın hem görüşmeler yaparak hem de belgesel fotoğraflar çekerek katkıda bulunduğu bu rapor, Suriyeli Çingenelerin yaşadığı sıkıntıları gün yüzüne çıkarmayı hedefliyor. Tarlan’a göre; rapora yansıyan en büyük sıkıntı ayrımcılık. Çingeneler, kamplara gönderilmek isteniyor; ancak kamp sakinleri onlarla beraber yaşamak istemiyor. Mevsimlik işçi olarak herkesten daha ucuza çalıştırılıyorlar. Pek azı kayıt altına alındığı için sağlık hizmetlerinden ve yardımlardan faydalanamıyorlar. Mahallelerde yerli halk, diğer Suriyeli sığınmacılara evinde pişen yemekten bir kap götürüyor; ama Çingenelere pis oldukları gerekçesiyle böyle bir ikramda bulunulmuyor. Onlar da açlıktan çöpleri karıştırmak ve dilenmek zorunda kalıyorlar. Keyiften değil, mecburiyetten… Köşe başlarında, merdiven basamaklarında gördüğümüz ve yanlarından acımakla acımamak arasında, karmakarışık duygularla geçtiğimiz Suriyeli dilencilerin -ki onların çoğunun Çingene olduğu tahmin ediliyor- böyle çetin, zorlu bir serencamı olabileceği aklımıza gelir miydi?
 </p>
 <p>
  _______________________
 </p>
 <p>
  <strong>
   Roman mı, Çingene mi?
  </strong>
 </p>
 <p>
  Kemal Vural Tarlan, Roman yerine Çingene demeyi tercih ediyor; çünkü Roman ifadesi yalnızca Çingenelerin bir kolu olan Romlar için kullanılabilir. Oysa Çingene toplulukları 600’lü yıllarda Kuzey Hindistan’dan dünyaya üç kol üzerinden yayıldılar: Domlar, Romlar ve Lomlar. Türkiye’de, Hinduca’nın farklı lehçelerini kullanan bu üç gruba da rastlamak mümkün. Romlar, Anadolu ve Karadeniz’in kuzeyinden Avrupa’ya yayıldılar. Türkiye’de daha ziyade Batı Anadolu’da yaşıyorlar. Lomlar, Azerbaycan’da ve Türkiye’nin Karadeniz bölgesiyle Kars, Erzurum, Sivas ve Tokat’ta yerleşikler. İran ve Ermenistan üzerinden Ortadoğu’ya dağılan Domlara ise daha çok Güneydoğu Anadolu’da rastlanıyor. Çalışmalarını, Suriye’den gelen sığınmacı Çingenelerin de ait olduğu bu Dom grubu üzerinde yoğunlaştıran Tarlan, Ortadoğu’daki dengelerin değişmesiyle ülkeler arasında savrulan ve perişan olan bu topluluklara pozitif ayrımcılık yapılması gerektiğini düşünüyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/suriyeli-cingeneler-sahipsiz_549055), [web.archive.org (arşiv bağlantısı)](http://web.archive.org/web/20150305073021/http://www.aksiyon.com.tr:80/dosyalar/suriyeli-cingeneler-sahipsiz_549055)
