# Sivas’ta cirit var, meydan yok!

*Ülkü Özel Akagündüz 2011.05.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sivas cirit takımı, at sevdalısı üç beş adamın ve meraklı gençlerin gayretiyle doludizgin koşuyor; ama meydan nerede? Orman İşletmeleri’ne ait bir arazide neredeyse işgalci muamelesi görmelerine rağmen uluslararası organizasyonlar yapmaktan geri durmuyorlar.
   <span>
   </span>
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    At üzerinde hüner sergileyen adamların hayalleri de doludizgin koşuyor olmalı. Bundan altı-yedi yıl önce “En büyük hayalim, Sivas’ta üç atlı yan yana dolaşabilmekti.” diyen Hilmi Arıç bugün hatırı sayılır bir cirit takımını çekip çevirdiğine göre…
    <span>
    </span>
    Atların, ‘paytonlarla’ birlikte gözden yittiği bir şehir düşünün. Dededen, babadan tevarüs etmiş at sevgisini yaşatan üç beş adam, çiftliklerde, açık arazilerde, hatta şehrin caddelerinde at biniyor. Bir yandan da düşünüyorlar; “At binip dolaşmakla olmaz, bir şeyler yapmak lazım.”
    <span>
    </span>
    Sonra bir mihmandar çıkıp geliyor şehrin birinden, bir başkası maddi yardımda bulunuyor, diğeri bürokratik engelleri kaldırıyor ve Sivas, 2005’te geleneğiyle göreneğiyle Türkiye’nin en genç cirit takımlarından birine sahip oluyor. Şekli şemaili düzgün bir takım hem de; minyatürlerden, müzelerden araştırılıp bulunmuş giysiler birebir diktiriliyor, müsabakalar hem cirit oynayanı hem de seyircisini coşturacak sözlerle başlatılıyor: “Vakitler hayrola, hayırlar fethola, şerler defola, muinimiz hazreti Mevla…”
   </p>
   <p class="MsoNormal">
    Kurulduktan iki yıl sonra Türkiye’nin en itibarlı cirit organizasyonu olan Kâğıthane Cirit Müsabakaları’na davet edilen Sivas cirit takımı geçtiğimiz haftalarda Polonya’dan bir atlı okçuluk ekibiyle kampa girince meraka kapılıp Sivas yollarına düştük. Polonyalı ekip, altı kişi bir steyşın arabanın içinde, yaylarla, oklarla, bir dolu tarihî esvapla 3 bin 340 kilometre yol katedip, üstelik İstanbul’u es geçip Sivas’a inmişken, gitmesek ayıp olurdu. Anadolu’nun bağrında, güçlüklerle kurulmuş bir cirit takımının sergüzeştini de merak ediyorduk hem. ‘En genç takım’ unvanını nasıl almışlardı mesela?
   </p>
   <p class="MsoNormal">
    Gayet hoş bir yöntemle, neredeyse kendiliğinden ve hiç zorlanmadan almışlar bu unvanı. Takımın cirit oynadığı araziye yakın oturan 13-14 yaşındaki ‘yeniyetmeler’, hafta sonları gelip değnek toplamaya, hatta atların terini soğutmak için at binmeye başlamışlar; ama o bahaneyle bindikleri atların üzerinden bir daha inmemişler. Cirit kulübünün başkanı Mustafa Yazıcı, ilköğretim ve lisede okuyan bu gençlerin okullarından geri kalmamaları için ilginç bir ceza da icat etmiş: Karnesinde zayıf olanlara at binmeme ve cirit kulübüne gelmeme... Ama sonra bakın ne olmuş? Yazıcı’dan dinleyelim: “İkisinin karnesinde zayıf vardı, ceza verdik; ama ertesi gün anne ve babaları buraya gelip ‘Çocuklarımızı geri alın, yoksa ya internet kafelere gidecekler ya da kötü arkadaş edinecekler.’ diye ricada bulundular. Biz de cezaları kaldırdık. Hayatlarında belki hiç at görmemiş çocuklardı bunlar; ama şimdi kovsanız gitmezler, atların müptelası oldular.” Buraya kadar her şey iyi hoş; ama çok önemli bir sorun var, bu gençlerin cirit talim için kullandığı alan her an altlarından kayıp gidebilir.
   </p>
   <p class="MsoNormal">
    Şaka değil, er meydanı bu, cirit adabında abdestsiz girilmeyen bir alanda tedirgin at koşturmak, bir sesin üç yıldan bu yana ‘Bu alandan çıkın!’ diye inlemesi; ama kimsenin gidecek uygun bir meydan göstermemesi… Sivas cirit takımı, işte böyle neredeyse yersiz yurtsuz kalmışken talimlere devam ediyor, müsabakalara katılıyor, hatta uluslararası organizasyonlara ev sahipliği yapıyor. Hilmi Arıç, “En büyük sıkıntımız kendimize ait bir tesisimizin olmaması.” diyor. Şu an Orman İşletmeleri’ne ait bir arazi üzerinde neredeyse ‘işgalci’ muamelesi görüyorlar; ama şimdilik tek alternatif gibi görünen tarihî aygır depolarının bulunduğu alanı da şehir dışında olduğu için istemiyorlar. Oraya giderlerse, bugün olduğu gibi meraklı çocuklar toplanamayacak meydana ve hâliyle cirit takımı taze kandan mahrum kalacak. İşte bu yüzden, “Burada kalmak bizim için daha ideal olur.” diyor Hilmi Bey. Ne var yani; bu alanda kalabileceklerini söylese bir ses de rahat bir nefes alsa cirit takımı, göçebelik duygusunu atsalar üzerlerinden, elverişli bir tesis kondursalar bir köşeye, civardan gelen çocuklar, koskoca adamların zapt edemediği atları rahatça alıp götürse yine... Çok mu zor? Türk atlı okçuluğunun ihyasına öncülük etmiş ve 2009’da İngiltere, Almanya, Polonya, Macaristan, İran ve Güney Kore’den gelen atlı okçuluk ekiplerinin katıldığı uluslararası bir müsabaka düzenleyebilmiş bir cirit takımının ‘yer’ problemini çözememiş olması neyle izah edilebilir?
   </p>
   <p class="MsoNormal">
    Beş günlük bir kamp için kilometrelerce yol aşıp Sivas’a gelen Polonya atlı okçuluk ekibini de tanıtalım biraz. Hilmi Arıç’ın davetine icabet eden ekip,
    <span>
    </span>
    yol yorgunluğunu arabadan iner inmez hamama girmekle atabilmiş ancak. Sonra bir cengâverliktir başlamış. Bizimkiler at üstünde kılıç vurmayı Polonyalı ekipten öğrenip, onlara da elden geldiğince cirit öğretmişler. Peki, Polonyalılar, internetten izleyip de ‘Vay be ne çılgınca bir oyun!’ dedikleri ciridi yakından nasıl bulmuşlar? Uzaktan, ‘delice bir kavga’ gibi görünen ciridin stratejisi olan, incelikli ve hatta nezaket kuralları içeren, atla ve takımla bütünleşmeyi gerektiren köklü ve gelenekli bir oyun olmasından çok etkilenmişler. Ciridi kendi atmosferinde, oynandığı zeminde görmeyi bir kazanım olarak değerlendirdikleri için soruyoruz; “ Bu kazanım, Polonya’ya döndüğünüzde bir cirit takımı için ilk adımları atmanızı sağlayacak mı?”
    <span>
    </span>
    “Elimizden geleni yapacağız.” diyorlar; ama bazı önemli çekinceleri var. Birincisi, ülkelerinde cirit oynayabilecek kabiliyette atlar pahalı. İkincisi de ‘çılgın’ adam bulmak zor. Organizasyonun mimarı Hilmi Arıç da böylesi bir buluşmanın muhakkak meyve vereceği, şahsi dostlukların yanı sıra, cirit ve atlı okçuluk eğitimlerinin karşılıklı devam edeceği kanaatinde.
   </p>
   <p class="MsoNormal">
    Başbakan Erdoğan, Erzurum’daki Kış Olimpiyatlarında, bir cirit ligi kurulması talimatı vermişti hatırlarsanız, Hilmi Arıç’a, bir gelişme olup olmadığını sorduk. İşte cevabı: “Sabit bir mekân, sabit bir takvim ve tanıtım, bu üçü bir araya gelmedikçe Türkiye’de cirit oynandığından kimsenin haberi olmayacak. Sıkıntıları anlayışla karşılamak gerekir; çünkü ciritle uğraşanlar, boğazından kesip atını besleyen insanlar. Cirit bugün hâlâ ayaktaysa bu insanların fedakârlıkları sayesindedir.”
   </p>
   <p class="MsoNormal">
   </p>
   <p class="MsoNormal">
    Cündi’den kim anlar, ciritci de sen!
   </p>
   <p class="MsoNormal">
    Hilmi Arıç, ömrünü atlı sporların ihyasına adamış, başkaca da bir işle uğraşmamış bir adam gibi görünür önce; ama işin aslı o, Cumhuriyet Üniversitesi’nde görevli bir akademisyendir ve ciritle ancak mesai saatleri dışında ilgilenebilmektedir. Hem cirit hem de atlı okçuluğun geçmişine ve terminolojisine de vâkıftır. Cirit kıyafetlerinin koltuk altı kesimine kadar dikkat etmesi ya da bizi “ Ciritci değil, ‘cündi’ diyeceksiniz.” diye uyarmasının arkasında bir akademisyen titizliği yok mu sizce de? Eyvallah, ‘cündi’ diyelim; ama Mehmet Emmi’nin itirazını görmezden mi gelelim; “Sen ‘ciritci’ de kızım, kim anlar cündi’den. Ciritçiler bile anlamaz.”
   </p>
   <p class="MsoNormal">
   </p>
   <p class="MsoNormal">
   </p>
   <p class="MsoNormal">
    Ahır sekisinde doğan adam: Mehmet Emmi
   </p>
   <p class="MsoNormal">
    Ona herkes Mehmet Emmi diyordu, biz de öyle dedik. Sivas cirit kulübünün sedirinde, yüzü cama dönük, gözü muhtemelen atlarda sessizce oturuyordu. Hilmi Arıç; “Biz karlı havalarda atların gözünün altına is sürmek gerektiğini ondan öğrendik.” deyince, yeni adresimiz belli oldu; Mehmet Emmi’nin dizinin dibi. “En eskilerden başla emmi” dedik, “Atı ilk gördüğün günden.”
    <span>
    </span>
   </p>
   <p class="MsoNormal">
    “Ben ahırın sekisinde doğmuşum. Anam, “Sen ahır çocuğusun.” derdi bana. Eskiden böyle sosyete evleri neredeydi kızım. Sekiz yaşındaydım kapımızda at vardı. At merakı babadan, dededen geliyor. Cirit oynamazdı bizimkiler. Atı paytona koşuyorduk. Arada keyif için biner gezerdik.”
    <span>
    </span>
    Mehmet Emmi’nin sözünü ettiği yıllar, 50’li yıllar… Sivas’ta attan bol ne var! Köylerde her yükü at çekiyor, gelinler baba evinden at üzerinde çıkıyor. “Şehir merkezinde de at var mıydı?” diyecek oluyoruz; ama anlaşılan epey çocukça bir soru soruyoruz; “50’lerde taksi neredeydi kızım? Bu memlekette üç tane taksi vardı, o da kodamanların elindeydi. En büyük vasıtamız paytonlardı. Kışın İstanbul’dan gelen yolcular, köylerine atlı kızaklarla giderdi.”
   </p>
   <p class="MsoNormal">
    Mehmet Emmi de o yıllarda ekmeğini faytondan çıkaran bir adammış. Son fayton Sivas’tan çekip gittiğinde de İstanbul adalarında aramış rızkını. Yedi yıl boyunca hep kışları gitmiş Adalar’a, turistler için değil de ada sakinleri için çalışmış; at arabasıyla inşaat malzemeleri, odun, kömür vs. taşımış. Bir de onun ağzından dinleyelim gidiş hikâyesini: “Buradan arabacılık kalkınca rahmetli hanıma dedim ki ‘Hanım neydiyim ben, attan ayrıldım mı ölürüm.’
    <span>
    </span>
    ‘Herif gitme.’ dedi ‘Bir ekmek burada da yeriz, bir şeyler alın, satan.’ Dedim ki ‘Garı yok gidecem.’
    <span>
    </span>
    68, 69 yıllarıydı. Dört ay kalır, dönerdim. Oradan aldığımız bize yetiyordu, inkâr etsek gözümüze durur. Bilmez değilsin biz köylü çocuğuyuk, fakırık, gün olur cebimizde on lira bulunmaz. İki torba un alırdım, bir teneke yağ, bulguru alır, eksiğimi görür giderdim. Hanım bana şu yok bu yok diyemezdi.” Şimdi çok açık ki Mehmet Emmi ekmek parası için değil, at sevgisi için düşmüştür gurbet yoluna. 12 senedir Adalar’a gitmiyorsa, Sivas’ta bakıp okşayacak bir iki at bulduğundandır. Peki, nasıl oldu da kendisini Sivas Cirit Kulübü’nde bir iki değil, 17 Arap atının arasında buldu? “Kulüpten Mustafa Bey geldi, at alacaklarmış, bana danıştılar. Atları aldılar, kulübü kurdular. O gün bugündür ben de yanlarındayım. Sabah altıda gelir, akşam çıkarım. Bazı heç gitmem, burada yatarım. Hanım da rahmetli olduktan sonra orayla buranın heç farkı yok benim için. 71 yaşındayım. 60 senedir bunlarlayım. Doğdum atın içindeyim, öleceğim atın içindeyim.”
   </p>
   <p class="MsoNormal">
    Mehmet Emmi bunca sevdiği atlar üzerine neler söylüyor, bir dinleyin: “Atçılık çok nazik bir şeydir, aynı bildiğin güldür. Hani güle bakarsan papatya gibi açılır. Bakmadın mıydı boynunu bir tarafa bırakır, solar gider. At da aynıdır. Baktığın gün o hayvan kendini sana söyler. Tüyü parlar, gözleri parlar, içeride kendi kendine oynar, dışarıda çıkardın mı göklere sıçrar. Atlardan uzak düşersem ölürüm. Konuşurum atlarla. ‘Geç şu tarafa’ derim o hemen geçer o tarafa. Altını temizlemek için, yem vermek, su vermek için seslerim, gelir. Şimdi bunların aklı var; ama fikri yok. Zaten fikri olmuş olsa senin mandıranın altına girmez. O yana bu yana kendini kovalatmaz. Ben hayatımdan memnunum. Emsallerim emekliye ayrılsalar da huzurlu değiller. Şimdi benim canım sıkıldı mı içeriden atı eğerlerim gezer dolanır gelirim.”
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=5E767E9C4BA95DA3E954D4062AC796CD?newsId=29546), [web.archive.org (arşiv bağlantısı)](http://web.archive.org/web/20140827094829/http://www.aksiyon.com.tr:80/aksiyon/newsDetail_getNewsById.action;jsessionid=5E767E9C4BA95DA3E954D4062AC796CD?newsId=29546)
