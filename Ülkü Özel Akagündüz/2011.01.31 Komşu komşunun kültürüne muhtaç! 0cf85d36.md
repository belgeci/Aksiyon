# Komşu komşunun kültürüne muhtaç!

*Ülkü Özel Akagündüz 2011.01.31*

<font class="agenda2NewsSpot">
 <span>
 </span>
 ‘Sıfır sorun’ politikasının kurduğu köprü, sınırın iki tarafına artık daha fazla
 <span>
 </span>
 yazar ve sanatçı taşıyor. Ortak temenni şu: “Kültürel ilişkileri öyle sağlam kuralım ki siyaset rüzgârı ters esse bile bizi dağıtamasın.”
</font>
<font class="newsDetail">
 <p>
  <p class="MsoNormal">
   ‘Türkiye’de yaşayan bir sinemasever, kapı komşusu İran’da yapılmış bir filmi, Amerika’dan getirtmek zorunda kalmıştır.’ Size göre bu cümledeki tuhaflık nedir? a) Aa, niye ki? Türkiye’de niye yok ki? b) Bedava indirmek varken internetten, bu ambalaj merakı da nedir? c) Canım, Amerika’ya onca para vereceğine, şuradan İran’a iniverseymiş. d) Doğrusu, bu cümle başlı başına tuhaf.
  </p>
  <p class="MsoNormal">
   Biz de öyle düşünüyorduk, bu işte bir tuhaflık var; ama ne diye dolaşıp duruyorduk. Öyle ya, insan elini uzatsa dokunacağı bir ülkenin kültürel ya da ticari
   <span>
   </span>
   ürününü neden ‘ta Amerikalardan’ getirtmek zorunda kalsın ki! Meselenin ‘komşu’ meselesi olduğu sonra sonra anlaşıldı, eşe dosta sorup, bilenlere danıştıktan, hatta birtakım yetkili mercilerin kapısına dayandıktan sonra… Biz, uzunca bir zaman unuttuğumuz komşularımızı yeni hatırlamaya başlamıştık. ‘Komşularla sıfır sorun’, kırk kere tekrarlarsak gerçekleşebilecek bir dua gibi dilimize dolanalı, tatlı bir rüzgâr sis bulutunu dağıtalı, tehditler avantaja, düşmanlar arkadaşa dönüşeli daha kaç yıl olmuştu ki? Önyargılar yeni yeni aşılırken kültürel yakınmalarda bulunmak biraz lüks, biraz şımarıkçaydı belki de… İşte bu yüzden, konuyla ilgili söyleşilerimize hem bir geç kalmışlık duygusu hem de bir bayram havası eşlik etti. Hatta biraz şaşırdığımızı da itiraf edelim. Bazı komşularla kültürel ilişkilerimiz tahmin edemeyeceğimiz kadar sıkı fıkı imiş meğer.
  </p>
  <p class="MsoNormal">
   BULGARİSTAN’IN ÇOK SATAN KİTABI, ‘LATİFE HANIM’
  </p>
  <p class="MsoNormal">
   Edebiyat; kültür alışverişinin en görünür zeminlerinden biri. Karşılıklı kitap çevirilerinin azlığı ya da çokluğu iki ülkenin kültürel yakınlığı hakkında bilgi verebiliyor. ‘Latife Hanım’ kitabının Bulgaristan’ın çok satanlar listesine girmesi, hatta Bulgar yayıncıların kitaplarını Türkiye’deki bir matbaada bastırması; İran’da Ahmet Hamdi Tanpınar’ın, Sait Faik’in okunuyor olması; Suriyeli bir yayıncının Sibel Türker’in ‘Şair Öldü’ kitabını basmak için kolları sıvaması, kültürel komşuluğun alttan alta gizli bir damar gibi attığını göstermez mi?
  </p>
  <p class="MsoNormal">
   Kalem Ajans’ın sahibi Nermin Mollaoğlu, beş yıl önce Türk edebiyatının yeni yeni dışa açıldığı bir dönemde kurduğu için ajansını, o günleri daha iyi analiz edebiliyor: “Beş yıl önce, Türk edebiyatı komşularımızda çok da biliniyor değildi aslında. Yunanistan’la Türkiye arasında konusu mübadele olan romanların hepsi çevrilmişti; ama onun dışındakiler nadiren çevriliyordu. Bulgaristan da pek farklı değildi. Bulgar edebiyatı deyince klasik bir kitap gösterebiliyorduk, Dimitır Dimov’un ‘Tütün’ü… Suriye ise en zayıf olduğumuz ülkelerden biriydi.”
  </p>
  <p class="MsoNormal">
   NE GÜRCÜ EDEBİYATINDAN HABERDARIZ NE DE İRAN…
  </p>
  <p class="MsoNormal">
   Bugün gelinen noktada ne görüyor peki Mollaoğlu?
   <span>
   </span>
   “Türk edebiyatı bugün Suriye’de çok rağbet görüyor. Siyasi ilişkiler rahatladıktan sonra yayıncılar Türk edebiyatı ile çok ilgilendi; ama Ermenistan ve Gürcistan edebiyat alışverişinde hâlâ çok zayıf olduğumuz iki ülke.”
  </p>
  <p class="MsoNormal">
   Acaba neden? Ortada bir edebiyat ve o edebiyatı tanıtmaya hazır bir ajans varsa sorun nerede? Kolaylıkla tahmin edebileceğiniz bir yerde, çevirmen eksikliğinde… Mollaoğlu’nun şu cümlesine bakılırsa, Gürcistan için bilhassa, durum pek iç açıcı görünmüyor: “Çeviri dünyasının içindeyim; ama bir Gürcüce çevirmen ismi söyleyemiyorum.”
  </p>
  <p class="MsoNormal">
   Farsça gibi kadim ve zengin bir dilde bile yeterince çevirmen bulamayışımıza ne demeli? Sırf bu yüzden Fars edebiyatı Türkiye’de yalnızca klasikler üzerinden devam ediyor ve hâliyle çağdaş İran edebiyatında neler olup bittiği takip edilemiyor. Ama söz konusu Bulgaristan ise epey ümitli konuşabiliriz. Kendisi de Bulgaristan göçmeni olan Mollaoğlu, akademik kariyer yapan göçmenlerin her iki tarafın edebiyatını birbirine tanıtma konusunda aktif rol oynadığını düşünüyor.
  </p>
  <p class="MsoNormal">
   İRAN FİLMİNİ AMERİKA’DAN GETİRTİRSEK…
  </p>
  <p class="MsoNormal">
   Yazının girişinde, İran filmini Amerika’dan getirten bir sinemaseverin içine düştüğü tuhaf durumdan söz etmiştik. Bir film meselesinin dallanıp budaklanıp ‘Komşularla sıfır sorun politikasının kültürel yansımaları’ gibi heybetli bir mevzuya dönüşmesini o sinemasevere borçluyuz. İşte bu yüzden, onu kendi meselesiyle baş başa bırakıp yol alamayız. Soru şu: Mecid Mecidi’nin son filmi ‘Serçelerin Şarkısı’nın orijinal DVD’sini neden Türkiye’de bulamıyoruz?”
  </p>
  <p class="MsoNormal">
   “Bulamazsınız; çünkü telif hakkı var. İthalat ve piyasaya sürülme masrafı var. İthalatçı, ürünün sanatsal değerinin yanı sıra mali değerini de hesap etmek zorunda. Mecid Mecidi’nin filmine elbette maddi değer biçilmez; ama yine de alıcı, o filmi beş yıl içinde kaç televizyona verebileceğini, DVD’sini kaç liraya satabileceğini hesap etmek zorundadır.” Cinemateque Dağıtım Temsilcisi Ercüment Dursun’un cevabı böyle. İrfan Film’den Zeynep Atasoy ne diyor bakalım: “İthal ettiğimiz her filmle sinemaya çıkamıyoruz. Büyük maliyet gerektiriyor; ama o filmi televizyona çıkarırız, DVD’sini de basarız. Mecidi’nin ‘Cennetin Rengi’ ve ‘Cennetin Çocukları’ filmlerinin televizyon ve DVD ayağını biz yaptık. Mecidi, pahalı oluyor; ama çok iyi bir yönetmen tabii, hak ediyor.”
  </p>
  <p class="MsoNormal">
   Atasoy’un elinde, İran filmi tutkunlarının hoşuna gidecek aksiyondan belgesele epeyce yeni film var.
   <span>
   </span>
   Uygun gördüklerini seçip beğenip görünür kılacak. Eleğin altında kalanlardan da kimsenin haberi olmayacak. Ancak şu bir gerçek ki yaptığı işe sadece ticaret olarak bakılamaz. Kendisi de öyle söylüyor zaten: “İran filmlerinin her zaman bir kitlesi var; ama ben de konu ve üslup bakımından sevdiğim için getiriyorum.”
  </p>
  <p class="MsoNormal">
   Meslektaşı Ercüment Dursun da aynı kanaatte: “Filmlerin entelektüel değeri düşünülmüyor dersek, iyi film getirmek uğruna para kaybeden insanlara haksızlık etmiş oluruz.”
  </p>
  <p class="MsoNormal">
   Aslında Dursun da komşuların küçük ama kaliteli yapımlarını alarak riske girenlerden. Yunanlı genç bir yönetmenin ilk filmini, sırf ‘komşuda neler oluyor, gençler ne yapıyor, bizimkiler görsün’ düşüncesiyle vizyona çıkarmış. Filmin bir ödülü ve ekonomik olarak riske edilebilecek bir maliyeti varmış tabii. Ama bir arkadaşının Saraybosna Film Festivali’nde izleyip de beğendiği başka bir Yunan filmini maliyeti yüzünden satın alamamış. Yine bir Bulgar filmine de konusu güzel olduğu hâlde çok uzun olduğu gerekçesiyle yanaşmamış; çünkü sinema salonları uzun film alıp seans kaybetmek istemiyormuş. Şu durumda, festivallerde gördüğü her güzel filmin DVD’sine ulaşmak isteyen sanatsever, ‘Niye; ama niye yok?” diye sızlanmadan önce tezgâhın arkasındaki ‘incelikli’ hesapları hatırlamak zorunda.
  </p>
  <p class="MsoNormal">
   KOMŞULUK KAVRAMI ÇOK DEĞİŞTİ
  </p>
  <p class="MsoNormal">
   İstanbul 2010 Avrupa Kültür Başkenti Edebiyat Direktörü Ahmet Kot, küreselleşen dünyada komşuluk kavramının da içerik değiştirdiğini, coğrafi komşuluk kavramının yerini kültürel, ekonomik ya da siyasi komşuluklara bıraktığını söylüyor. ‘Komşuluk’ kavramına böyle farklı bir pencereden bakınca, “İran filmini niçin Amerika’dan getirtmek zorundayız?” sorusunun ‘acı; ama gerçek’ bir cevabı daha oluyor; “İran coğrafi komşumuz; ama kültürel ve ekonomik komşumuz değil. İlişkilerimiz bu anlamda zayıf. Film getirtmek ekonomik bir olaydır ve dolayısıyla biz onu en yakın ‘ekonomik komşu’muzdan yani Amerika’dan çok daha kolaylıkla getirtebiliriz.” Türkiye’nin tarih karşısında taşları yeniden yerli yerine oturtma mücadelesi verdiğini belirten Kot, “Hem coğrafi, hem tarihî hem de kültürel komşumuz olan Suriye’yle şimdi de ekonomik komşuluk tesis ediyoruz. Balkan ülkeleri sınır komşumuz olmasa da tarihî ve kültürel komşularımızdır. Dünyanın küreselleşme sürecine paralel olarak geliştirdiğimiz bir başka komşuluk ağı da 120 ülkeye yayılmış Türk okulları kanalıyla sessiz ve derinden yeşermekte olan yeni kültür hinterlandımızdır. Okullarda görev yapan öğretmenler bu yeni kültür ağının gönüllü elçileridir. Kurulan bu kültür köprüleri, iş adamlarımıza ekonomik komşuluk kapısını aralıyor. Coğrafi sınırların önemi kalmıyor.” diyor. Ahmet Kot’a hak vermemek imkânsız; ama biz daha coğrafi komşuluğun bile hakkını verememişken, seslensek sesimizi duyacak ülkelere yüzümüzü yeni dönmüşken…
   <span>
   </span>
   ‘Kapı komşu’larımızı ayrı bir yere koymayalım mı? Bu iltimasa bir itirazı yok aslında Kot’un, hatta bunu destekliyor: “Küreselleşme ne kadar etki altına alıyor olursa olsun hepimizi, en somut ve en sahici komşuluk, coğrafi komşuluktur. Coğrafi komşuluğun kültürel komşuluğa dönüşmesinin önündeki engelleri kaldırmak gerekir. Türkiye’nin yeni dış politika vizyonu ile gerçekleştirmeye çalıştığı da, coğrafi komşularımızla tarihsel ve toplumsal olarak zaten mevcut olan yakınlıkları gerçek eksenine oturtma çabasıdır.”
  </p>
  <p class="MsoNormal">
   IRAK DİYE BİR KOMŞUMUZ YOK MU ACABA?
  </p>
  <p class="MsoNormal">
   Irak, ne kitap çevirilerinde, ne edebiyat festivallerinde ne de film haftalarında adı geçen bir ülke… Sanki yok gibi… Türkiye haritasının Irak’a bakan kısmında tanımlanması güç bir boşluk hissi… Çok çok eski zamanların ilim, irfan, kültür, edebiyat şehri Bağdat, bir sevgili diyar yine; ama şimdi kim bilir ne hâlde? İçimizde cılız da olsa bir ümit ışığı, Türkiye’deki Iraklı temsilcilerin kapısını tıklattık. Ankara’da Irak Büyükelçiliği Kültür Müsteşarı Prof. Dr. Muhammed El-Hamdani, İstanbul’da Irak Başkonsolosu Ahmet El-Kemali ve Kürdistan İslami Birlik Partisi Türkiye temsilcisi Hamza Eminoğlu… İyi şeyler duymak istedik belki, bize desinler ki “Sizin haberiniz yok; ama bizim yazarlar Türkiye’ye gelip gidiyor, kültürel ilişkiler yavaş da olsa yürüyor”…
   <span>
   </span>
  </p>
  <p class="MsoNormal">
   Öyle olmadı tabii, ‘sıfır sorun’ politikasının kültüre değil; ama ekonomiye iyi geldiğinden, eğitim işbirliğinin roman ya da şiir kitapları çevirmekten daha öncelikli olduğundan söz edildi. Irak Kültür Müsteşarı Prof. Dr. El Hamdani’ye göre mesela, Irak ders kitaplarındaki olumsuz Osmanlı algısı hâlâ düzeltilmemişken ikinci basamağa atlamak anlamlı değil. ‘Eğitim, terbiye ve talim’, ekmek ve su gibi acilen karşılanması gereken bir ihtiyaçken birbirimizin edebiyatını ne kadar tanıdığımızı tartışamayız. Türkiye öncelikle Iraklı öğrencilerin Türk üniversitelerinde burslu olarak okumasına yardım etmeli ve Türkoloji bölümü açmak isteyen Irak üniversitelerini desteklemeli ki on, on beş yıl sonra kültürel alışverişten söz edebilelim.
  </p>
  <p class="MsoNormal">
   Irak, film sektörünün tamamen durduğu, halkın patlama endişesiyle sinema salonlarından korktuğu ‘anormal’ günler yaşıyor hâlâ…
   <span>
   </span>
   Ama yine de hayat devam ediyor, öyle olmasaydı Irak hükümeti, TOBB Üniversitesi’yle beraber Musul ve Basra’da Türk Kültür Merkezleri açmak üzere kolları sıvamazdı. Irak Başkonsolosu Ahmet Al-Kamaly de ekonomi ve eğitim alanlarındaki ortak çalışmaların beş on yıl sonra kültürel alışverişi doğuracağına inanıyor. Irak’ta olup bitenlerden ‘patlamalar’ dışında tabii, o kadar bîhaberiz ki, “Bağdat’ta kitap fuarı düzenleniyor mu?” diye soruyoruz. “Elbette düzenleniyor.” diyor Al- Kamaly, “Ama Lübnanlı, İranlı ve Suriyeli yayıncılar dışında kimse katılmadığı için Türklerin haberi olmuyor. Şu an, Türkiye’den Irak’a gitme cesareti gösterenler, tüccarlar ve iş adamları yalnızca; kültür sanat adamları değil.”
   <span>
   </span>
  </p>
  <p class="MsoNormal">
   Güvenlik sorununun olmadığı Kuzey Irak’la ilişkiler de pek farklı değil anlaşılan. Kürdistan İslami Birlik Partisi Türkiye Temsilcisi Hamza Eminoğlu, benzer bir süreçten söz ediyor çünkü:
   <span>
   </span>
   “Sıfır sorun politikasının getirdiği siyasi rahatlama ekonomiyi daha da canlandırdı. Bugün bine yakın Türk firması orada iş yapıyor; ama kültürel alışverişten söz edebilmek için henüz çok erken.” Eminoğlu’na göre de Kuzey Irak için öncelikli olan eğitim projeleri. Şimdilik Türkçeden Kürtçeye kadınlar ve çocuklar için eğitici olabilecek kitaplar çevriliyor yalnızca; ama ümitsiz olmaya gerek yok. Eminoğlu; “Türkçe atasözlerinin, deyimlerin hatta Mehmet Akif’in Safahat’ının Kürtçe olarak yayımlanması için o kadar da beklemek gerekmeyecek.” diyor.
  </p>
  <p class="MsoNormal">
   İRAN’LA KÜLTÜREL İLİŞKİLER ÜÇ YIL ÖNCE HIZ KAZANDI
  </p>
  <p class="MsoNormal">
   İran sadece filmlerden mi ibaret? Görkemli Fars medeniyetinden ne kadar istifade edebiliyoruz? Araya duvarlar ören önyargıları aşıp Tebriz’in çarşılarına, İsfahan’ın geniş meydanlarına, Şiraz’ın gül bahçelerine girebildik mi? İran Kültür Ataşesi Mahmut Sıtkızadeh, “Hayır” diyor, “Önyargılar karşılıklı olarak temizlenmiş değil; ama Başbakan Erdoğan ve Dışişleri Bakanı Davutoğlu’nun girişimleriyle çok mesafe aldık. Son üç yılda kültürel etkinliklerde bir hayli artış oldu.”
  </p>
  <p class="MsoNormal">
   İran-Türkiye arasındaki kültürel işbirliğinin mazisi 1959’da imzalanan bir antlaşmaya dayanıyor aslında. Hatırlarsanız, ellinci sene, 2009’da Topkapı Sarayı’nda düzenlenen ‘On Bin Yıllık İran Medeniyeti, İki Bin Yıllık Ortak Miras’ sergisiyle kutlanmıştı. Peki, yarım asırda neler oldu?
   <span>
   </span>
   Zıtkızadeh, epey dertli bu mevzuda: “Elli yılda hiçbir şey yapılmadı diyemeyiz; ama iki ülke de öyle güçlü bir mirasa ve kültürel potansiyele sahip ki yapılan her şey az ve yetersiz kalıyor. Ancak daha üzücü olan şu ki; ortak bir tarihimiz, edebiyatımız ve dilimiz varken, hatta iki ülkeyi aşağı yukarı bir sayabilecekken enerjimizi hâlâ olumsuz imajları yıkmak için harcıyoruz.” İki sene öncesine kadar mesela, İran ve Türk üniversiteleri arasında bir iletişimden söz edilemiyormuş. Ama bugün, İstanbul Üniversitesi Rektörü, Tahran Üniversitesi’nin davetlisi olarak İran’a gidebiliyor; karşılıklı anlaşmalar imzalanabiliyor.
  </p>
  <p class="MsoNormal">
   Biz en iyisi, sönük geçen elli yıl yerine, son üç yıla bakalım: “TEDA projesi kapsamında Türk edebiyatının seçkin örnekleri Farsçaya çevrildi. İran edebiyatından çeviriler yapacak mütercimler yetiştirmek üzere Yazarlar Birliği’nde kurs başlatıldı. İran’ın büyük yayınevleri TÜYAP kitap fuarına davet edildi ve Türk yayıncılarla tanıştırıldı. Beyazıt Kütüphanesi’nde 180 öğrencinin ders gördüğü bir Farsça kursu başlatıldı. İstanbul Üniversitesi Farsça kürsüsünde, Marmara Üniversitesi İlahiyat ve Edebiyat fakültelerinde, Farsça yayınların bulunabileceği İran odaları hazırlandı.” İlgilenenler için önümüzdeki dönemde neler olacağını da söyleyelim: Şubat ayında İran Kültür Haftası etkinlikleri var. Sultanahmet’te kurulacak büyükçe bir çadırda İran yemekleri, el sanatları ve turizm potansiyelini gösteren fotoğraflar sergilenecek. Baharda İstanbul, İzmir ve Bursa’da düzenlenecek İran Filmleri Haftası’nda gösterilecek filmlerin Türkçe alt yazıları için çalışmalar şimdiden başlamış. Tarihi henüz netleşmemiş olsa da Yazarlar Birliği’nde İran Edebiyatı konulu bir etkinliğin düzenleneceği haberinden sonra Mecid Mecidi severlere bir müjde verelim; ünlü yönetmen bu aralar sık sık Türkiye’ye geliyor; çünkü TRT ile ortak bir proje üzerinde çalışıyor. Görüldüğü üzere, ‘sıfır sorun’ politikası, İran ile Türkiye arasında kültür sanat rüzgârı estirmeyi başarmış; ama Kültür Ataşesi Mahmut Sıtkızadeh daha fazlasına talip: “Geç kaldık; hızlı gitmemiz, açığı kapatmamız gerekiyor.”
  </p>
  <p class="MsoNormal">
   Türk edebiyatı bir adım önde
  </p>
  <p class="MsoNormal">
   Kitap çevirileri her ne kadar karşılıklı yürüyor görünse de Türkiye’nin kendi edebiyatını tanıtma konusunda bir adım önde olduğu aşikâr. Özellikle Kültür Bakanlığı’nın 2005’te başlattığı TEDA projesi Türk yazarların akla hayale gelmeyen dillere çevrilmesini sağladı. Ancak komşu ülkelerde henüz bu tür bir çeviri destek projesi yok. Her yıl 10 uluslararası kitap fuarına katılan Nermin Mollaoğlu, komşuların kendi edebiyatlarını pazarlama konusunda yeterince coşkulu olmadığını gözlemlese de tablonun yakın zamanda değişeceğine inanıyor.
  </p>
  <p class="MsoNormal">
  </p>
  <p class="MsoNormal">
   Yakup Deliömeroğlu (Avrasya Yazarlar Birliği Genel Başkanı)
  </p>
  <p class="MsoNormal">
   Apartman komşuluğundan gerçek komşuluğa
  </p>
  <p class="MsoNormal">
  </p>
  <p class="MsoNormal">
   Komşu ülkeleri birkaç kez ziyaret eden, hatta coğrafi olarak halkayı biraz daha genişleterek Orta Asya ve Körfez ülkeleri ile de ortak edebiyat ve kültür sanat faaliyetleri gerçekleştiren bir kuruluşun genel başkanı olarak rahatlıkla söyleyebilirim ki birbirimizi tanımıyoruz. Sınırsız ortak kültürel değerimize, pek çok tarihî müşterekimize, paylaştığımız coğrafyaya ve bu ortak coğrafya, kültür ve tarihin bizlere sağladığı avantaj ve ortak sorunlara rağmen birbirimizden haberimiz yok. Bu ifadeler keskin ve abartılı bulunabilir; ancak bölgeyi tanıyanlar, hükümlerin makullüğüne hak vereceklerdir. İsterseniz bunu kendimize soracağımız birkaç soruyla test edelim. Mesela son derece başarılı ürünler veren İran sinemasından kaç yönetmen ismi biliyorsunuz?
   <span>
   </span>
   Tiflis, Kafkaslar’daki kültürel hareketliliğin önemli bir tarihî merkezi iken, siz kaç Gürcü yazar ya da kültür adamından haberdarsınız? Son yıllarda ekonomisi Türkiye ile nefes alıp vermeye başlayan Gürcistan’ı bir kenara bırakalım hadi,
   <span>
   </span>
   “bir millet iki devlet” sözlerini en üst makamlardan sık sık işitmeye alıştığımız Azerbaycan’dan kaç şair ve yazarın eserini okudunuz? Bu soruyu tersten de sorabiliriz: Acaba Azerbaycan kütüphanelerine son yirmi yılda Türk edebiyatıyla ilgili kaç kitap girmiştir? Sorunun cevabı hiç de iç açıcı ve ümit verici değil yazık ki.
   <span>
   </span>
  </p>
  <p class="MsoNormal">
   Türkiye-Suriye ilişkilerinin yakınlaşmasıyla son iki yılda sekiz ortak faaliyet düzenledik. Suriyeli yazar ve kültür adamları Urfa, Ankara, Konya ve İstanbul’a geldi; bizler Şam, Halep, Lazkiye ve İdlip’i ziyaret ettik. Her seferinde ortak yanlarımızın fazlalığına şaşırdık ve birbirimiz hakkında ne kadar az şey bildiğimizi görüp üzüldük. Türk edebiyatından kaç yazar Suriye’de tanınıyor dersiniz? Liste maalesef çok uzun değil, o yüzden hemen sayıvereyim: Nazım Hikmet, Aziz Nesin ve son zamanlarda biraz Orhan Pamuk.
  </p>
  <p class="MsoNormal">
   Türkiye’ye değer vermediklerinden ya da sevmediklerinden değil. Aksine Türkiye’ye ve Türkçeye karşı büyük ilgileri var. Örneğin Halep’te açılan Türkiye Türkçesi kurslarına kontenjanın on katı başvuru yapılıyor. Halepli gençler, Türkçe kursuna katılabilmek için kurs idaresine rüşvet vermeye bile razılar. Fakat Türk edebiyatı, kültürü ve tarihini çok az biliyorlar; bizim Suriye edebiyatını, tarihini çok az bildiğimiz gibi.
  </p>
  <p class="MsoNormal">
   Suriyeli yazarlar, Aziz Nesin Şam’a geldiğinde kendisine, “Eserlerimizin Türkiye’de yayımlanması için neler yapmamız gerekir?” diye sormuşlar. O da “Paris diye bir büyük kapı var, oradan girerseniz eserleriniz Türkiye’de de tanınır.” cevabını vermiş. Hâlbuki bizim, Paris kapısı kadar büyük olmasa da Yayladağı, Cilvegözü gibi kendi kapılarımız var. Gelişen siyasi ilişkiler, bu kapılardan ticari mallarla dolu tırların giriş çıkışını kolaylaştırdı; ama kapılar, kitaplar, sinema filmleri ve müzik notaları için yeterince geçirgen değil henüz.
  </p>
  <p class="MsoNormal">
   Türkiye’nin komşuları ve bölgesindeki diğer halklarla ilişkilerinde pek çok avantajı olduğu gibi tarihten gelen olumsuz hatıraları da var. Hatta bunlardan bazıları “Paris büyük kapısından, Londra penceresinden” yayılmış asılsız itham ve idealarla da beslenmiş olabilir. Bu olumsuzlukların giderilmesinin yolu, karşılıklı edebî ve kültürel ilişkilerimizi genişletmekten, kurulan siyasi ve ticari ilişkileri bu değerlerimizle beslemekten geçer. Asansörde ya da merdivenlerde selamlaşan ama gerçekte birbirini tanımayan apartman komşularından gerçek komşulara dönüşmemizin başka bir yolu bulunmamakta...
  </p>
  <p class="MsoNormal">
   Kültür kapıyı açmazsa siyaset içeri giremez
  </p>
  <p class="MsoNormal">
   İlk bakışta, siyasi yakınlaşmanın kültürel yakınlaşmayı doğurduğu düşünülebilir; fakat daha dikkatli bakıldığında, yüzyıllardır bir arada, birbirine yakın yaşamakla oluşan ortak kültürün siyasetin işini kolaylaştırdığı görülebilir. Nermin Mollaoğlu’na göre, ülkeler önce birbirlerinin edebiyatını tanıdılar, sonra çoğunlukla o edebiyattan uyarlanan sinema filmlerini ve dizileri… Bu durumda diplomatik ilişkilerin, birbirine hiçbir zaman düşman olmayan halkların karşılıklı teveccühü üzerine tesis edildiği söylenebilir. Alttan alta akan bir ırmağın üzerine sonradan kurulan köprü gibi… Siyasetin kurduğu köprü, yazarların, yayıncıların, karşı taraftaki imza günlerine, kitap fuarlarına veya edebiyat festivallerine katılmalarını kolaylaştırmakta şüphesiz… Ancak herkesin hemfikir olduğu husus başka: “Kültürel ilişkileri öyle sağlamlaştıralım ki siyaset rüzgârı günün birinde tersten esse bile komşuluk bağlarımız kopmasın.”
  </p>
  <p class="MsoNormal">
   Temellerin sağlam atılması gerektiğine inananlardan biri Ahmet Kot… “Kültür neyse siyaset de onun üzerine bina edilir. Belirleyici olan kültürdür. Siyaset günün getirdiklerine göre değişir. Aslolan toplumun kendisidir.” diyen Kot, bir uyarıda bulunuyor: “Komşularla sıfır sorun politikası kültürel ilişkiler yoluyla yürütülmezse bir üst politika olarak kalır.”
  </p>
  <p class="MsoNormal">
   Kuzey Irak’taki bütün siyasi parti temsilcilerini ilk defa Türkiye’ye davet ederek Dışişleri Bakanı Ahmet Davutoğlu’nun yanında yer alan Hamza Eminoğlu da aynı kanaate: “Toplumlar birbirine yakınlaşıp kaynaşırsa kimse onların arasını açamaz. O zaman siyaset devreden çıkabilir; ama şimdi olumlu siyasete ihtiyacımız var. Korkumuz şudur, iki ülke siyaseten uzaklaşınca birileri gelip bu insanları birbirine karşı kullanabilir; ama siyasi sorunlar ortadan kalkınca elli senelik mesafeyi Suriye örneğinde olduğu gibi bir anda kapatırsınız.”
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28567-komsu-komsunun-kulturune-muhtac.html), [web.archive.org (arşiv bağlantısı)](http://web.archive.org/web/20110811111411/http://www.aksiyon.com.tr:80/aksiyon/haber-28567-komsu-komsunun-kulturune-muhtac.html)
