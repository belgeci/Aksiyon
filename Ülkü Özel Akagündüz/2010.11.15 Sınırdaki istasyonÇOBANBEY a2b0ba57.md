# Sınırdaki istasyon:ÇOBANBEY

*Ülkü Özel Akagündüz 2010.11.15*

<font class="agenda2NewsSpot">
 İki Çobanbey var; biri Türkiye’de, diğeri Suriye’de… İkisi de sınır köyü ve ikisi de sınır istasyonu. Biz Suriye tarafındaki Çobanbey’e gittik. Harf İnkılâbı’nı, Şapka Kanunu’nu bile görmüşken bir anda sınırın öte yakasında kalan Türkmen beldesinde ‘Komşularla sıfır sorun’ politikasının izlerini sürdük.
</font>
<font class="newsDetail">
 <p>
  <p class="MsoNormal">
   Çobanbey, Halep ile Antep arasında, Türkiye sınırına sadece 1,5 kilometre uzaklıkta bir Türkmen beldesi. Halk ağız alışkanlığıyla köy dese de buraya, bir belediye binası, karakolu, sağlık ocağı ve lisesi olan 15 bin nüfuslu bu nahiye, civardaki köylerin de merkezi konumunda. Sakinleri, henüz sınırlar çizilmemişken, hatta daha eski zamanlarda yazları Sivas’a göçüp kışları Halep’e dönen atalarına hürmeten kendilerini yarı Sivaslı sayıyor. Günlük konuşma dili de Sivas ile Antep şivesi arasında tatlı bir ahenkle salınıp duruyor zaten. İç bölgelerdeki Türkmen köylerinde sıklıkla duyduğumuz “Şimdi sen beni ağnıyon mu?” gibi tedirgin cümlelere mahal yok burada, daha iyi anlamak için kulağı dört açıp öne doğru eğilmelere de… Antep’in ya da Sivas’ın bir köyünde söyleşir gibi gayet açık ve anlaşılır bir Türkçeyle konuşmalarında şaşılacak şey de yok, sınırdayız neticede… Ama yine de, akşamüzeri, serin bir avluda yer minderlerine bağdaş kurmuş, yastıklara dayanmış otururken TRT’nin tek kanal olduğu yıllara dair keyifli bir nostaljiye dalmak… Bu kadarını bekliyor muyduk? Doğrusu hayır! Televizyonlu evlere çizgi film izlemeye giderken ‘uslu durun’ diye tembihlenen çocuklar, Dallas’ın entrika dolu dünyası, pazar günleri ailece izlenen kovboy filmleri, ‘Marianna’ için dökülen gözyaşları ve ilk özel televizyonların açılması… Sınırın öte tarafında da bizim gibi büyüyen çocuklar olduğunu bilir miydik? Türk televizyonları çanak antene ihtiyaç duyulmadan seyredilmiş hep, radyolar rahatlıkla dinlenmiş, bu gayet sıradan ve olağan bir şeymiş üstelik… Yeni yetme çocukların Kadir İnanır’ı ve Cüneyt Arkın’ı ‘yüzbeyüz’ görme sevdasıyla sınırı kaçak geçmesi gibi… Sonuç tahmin ettiğiniz üzere tam bir bozgun; dertop edilip evlerine yollanan maceraperestler için Türkiye artık daha uzak bir yerdir… Gerçekte nasıldır peki, sınırda yaşamak nasıl bir duygudur? Türkiye hakikaten uzak mıdır?
  </p>
  <p class="MsoNormal">
   Mini bir kamyonetin arkasında, Türkiye ile Suriye’yi birbirinden ayıran tel örgülerin hemen kıyısında, sınır çizgisini oluşturan demiryolu boyunca ilerliyoruz. Bir yandan da buradan oraya bakarak, mavi tabeladaki ‘Türkiye Cumhuriyeti’ yazısını okuyarak, az ötede iki ülkenin ortak rüzgârıyla dalgalanan Türk bayrağını ve Gâvur Dağlarını seyrederek yaşamak nasıl bir duygudur, düşünüyoruz. Çobanbey’in ve civardaki Türkmen köylerinin çocukları böyle büyüyor işte… Çobanbeyli Tarık Sülo çocukken o dağların arkasında deniz var sanıyormuş da sekiz yaşındaki yeğeni Muhammet daha farklı değil bugün, bütün safiyetiyle soruyor: “Amca İstanbul kaç dağ sonra?” İstanbul kızıl elma, sayılamayacak kadar çok dağ sonra, büyüyünce belki o da amcası Tarık gibi İstanbul’da okuma imkânına sahip olacak, belki de babası Hüseyin gibi çok istediği hâlde gidemeyip Suriye’de kalacak. Babasının zamanı başka bir zamanmış gerçi, Türkmenlerin attığı her adımın takip edildiği, Türkiye’deki akrabaları ziyaret edenlerin soruşturmaya uğradığı, okumaya gidenlerin bir daha dönemediği, Türk konsolosluğuna yolu düşenlerin hapis yattığı zamanlar…
  </p>
  <p class="MsoNormal">
   BİZİM KÖYE HARF İNKILÂBI DA GELDİ ŞAPKA KANUNU DA
  </p>
  <p class="MsoNormal">
   Sınırın o tarafında kalmak bugün bile kabullenilmiş bir mesele değil Halep Türkmenleri için. Bilhassa Çobanbey Türkmenleri gibi sınıra yakın yaşayanlar için. Kötü bir rüyadan uyanmayı diler gibiler, sabah kalksalar ve aslında Türkiye tarafında olduklarını anlayıp derin bir oh çekseler… Bugün elbet herkes biliyor ki sınır, aileleri, ağaçları, tarlaları böle parçalaya çekilmiştir bir kere ve dikenli telleri, mayınlı bölgeleri, gözetleme kuleleriyle sapasağlam durmaya devam edecektir. Oysa elli yıl önce sınır köylüleri bir ümit bekliyormuş; “Türkiye dönecek ve bizi topraklarına dâhil edecek.” Özellikle Çobanbeyliler… 1925’lere kadar kâh Türkiye’ye, kâh Suriye’ye bağlanan bu beldenin 1930’lara kadar Türk toprağı muamelesi gördüğü söyleniyor. “Bizim köy aslında Misak-ı Millî sınırları içindeymiş.” diyen Doktor Hüseyin Sülo’ya göre işin aslı şöyle: “Cumhuriyet kurulduğunda Çobanbey Türkiye toprakları içinde kalmış, biz ihtiyarlardan böyle duyduk. Hatta Harf İnkılâbı da gelmiş buraya ve bir nesil Türkçe okumuş. Benim amcam Allah rahmet eylesin geçindi (öldü), Latin harfleriyle Türkçe yazar, Türkçe okurdu. Şapka Kanunu da tatbik olmuş, milletin başındaki ‘bürüm yağlıkları’ toplamış şapka koymuşlar. Otuzlu yıllara kadar böyle gitmiş.” Sonra ne olmuş da peki, Çobanbeyliler kendilerini bir anda Suriye’de bulmuş. Hüseyin Sülo, Kilis’in ileri gelen ailelerinden birinin zeytin bahçelerine karşılık Çobanbey’in Suriye’ye bırakıldığını, hatta sabahtan zeytin ‘yolmaya’ giden ‘yolmacılar’ın dönüşte Suriye bayrağını görünce ağlayıp yalvardığını; ama sonuç elde edemediğini de duymuş köyün ihtiyarlarından. Diyelim ki öyle, gücü kuvveti yerinde olanlar, zeytin bahçelerini kopardı. Peki diğerleri; kendisi burada, tarlası orada kalanlar ne yaptı? ‘Pasapon’ denen özel bir belge ellerinde, öküzleri ve beygirleri yanlarında sınırı geçtiler, tarlalarını ekip biçmeye ve ürünü kaldırıp getirmeye devam ettiler. Sınıra Menderes’in kararıyla mayın döşenene kadar tabii, mayından sonrası büyük bir patlama ve derin sessizlik… Köylüler, karşı taraftaki toprağı işlemek şöyle dursun, evlerinin önündeki tarladan ürkmeye başlamış o vakitten sonra, yağmurla, selle beraber yerinden oynayıp tarlalara taşınan mayınlara bastığı için az ölen olmamış o yıllarda, az sakat kalan… Bu bahisler açılınca insan, “Sınır çizilirken Türkleri alsalardı içeri.” serzenişini anlayışla karşılıyor. “Buralar Osmanlı’dan kalma unutulan yerler.” sitemini de… Halepli Türkmenlerin, Antep, Urfa ve Maraş’ın Fransızlardan temizlenmesinde büyük rol oynadığını kim nereden bilecek? Hüseyin Sülo’nun dedesinin Kuvâ-yı Millîye’ye destek verdiği için tutuklandığını, Çobanbey ve civarındaki köylerden Çanakkale’ye giden gençlerin pek azının geri dönebildiğini, zahirenin hep cepheye gönderildiğini, çocukların açlıktan öldüğünü… “Bura Anadolu o zaman.” diyen Doktor Hüseyin’in sesindeki kıvanç şimdi daha anlaşılır, sesindeki keder de; “Sonradan kimimizin Türkiye’nin dışında kalması yanlış olmuş aslında. Bu aynı kanayan bir yara gibidir, örtülmez.”
  </p>
  <p class="MsoNormal">
   TÜRKMEN ÇOCUKLARI ARAPÇADAN SINIFTA KALIYOR
  </p>
  <p class="MsoNormal">
   Sınır Türkmenleri için en büyük sorun çocuklarının ilkokula başlayana kadar Arapçayı neredeyse hiç bilmemesi. Sebebi malum; anne Türkmen, baba Türkmen evde hâliyle Türkçe konuşuluyor ve Arapça, İngilizce gibi sonradan öğrenilen dil hâlini alıyor. Çobanbey’den Süleyman Sülo; “Arapçamız sıfırdı okula gittiğimizde. Çok zorlandık. Arapçadan kaldın mı sınıfta kalırsın, ondan geçmek şart. Bizim çocukların yüzde 90’ı da Arapçadan kalır.” diyor. Köyde kalıp babasının bağ bahçe işlerini devam ettirmeyi tercih eden Süleyman’ın dil meselesine ilişkin keyifli hatıraları var: “Bizim çocuklar Çobanbey’e gelen memur çocuklarından Arapça öğrenir diye bekledik; ama tersine, memurun küçük oğlu bir ay sonra geldi, anneme Türkçe olarak, ‘Teyze Tarık burada mı?’ diye sordu. Öğretmenler de köyün Türkmen gençleriydi, onların da Arapçaya vâkıf oldukları söylenemezdi zaten. Çocuklar dersi iyi anlasın diye hemen Türkçeye dönüyorlardı. Sonradan bir Arap hoca geldi okula, Arapça kompozisyon yazmamızı istedi, hiçbirimiz yazamadık tabii. Hoca parmaklarımıza bir vurdu, kırıldı sandık, ondan sonra hepimiz yazmaya başladık.”
  </p>
  <p class="MsoNormal">
   Türkmenler, Arapça meselesinin çözümü hususunda net bir karara varabilmiş değil henüz. Okumuş yazmış gençler kendi aralarında tartışıyor: “Evde çocuklarla Arapça konuşulmalı mı, konuşulmamalı mı?” Halep’te yaşayan Meryem Alo, okulda zorlanmasınlar diye çocuklarla kendisinin Türkçe, eşinin Arapça konuştuğunu, torunlarının da bugün hem Türkçe hem Arapça bildiğini söylüyor. Meryem Alo, “Türklüğümüzü yitirmeyik Arapça konuşmakla.” diyor; ama Kanlıkuyu köyünden Ziyad Hasan aynı fikirde değil: “Babalar evde çocuklarıyla Arapça konuşuyor, sonra o çocuklar da kendi çocuklarıyla Arapça konuşuyor. O zaman Türkçe gider, dil gitti mi kültür de gider.”
  </p>
  <p class="MsoNormal">
   VİZESİZ HAYAT OH NE RAHAT
  </p>
  <p class="MsoNormal">
   “Bundan iki üç sene önce gelseydin, akşamın bir vakti Türkmen köylerinde böyle rahat dolaşamazdık. Başta annem izin vermezdi zaten.” Kanlıkuyu köyünden Havahöyük köyüne doğru ışıksız, tabelasız ve bozuk bir yolda sarsılarak ilerlerken bir cümle daha kuruyor Ziyad Hasan; “Türkiye’deki demokrasi burada bize nefes aldırıyor.” Türkiye’de olup bitenlerin Balkanlar’da, Irak’ta, Suriye’de yaşayan Türkleri nasıl etkilediğinin yeterince farkında değiliz galiba. Komşularla sıfır sorun politikasının Suriye Türkmenlerini ne kadar rahatlattığı ortada işte; herkeste bir bayram neşesi, kimliğini açıkça ifade edebilmenin gururu, Türkiye’ye tedirgin olmadan gidip gelebilmenin hafifliği… Halep Üniversitesi’nden yeni mezun Ziyad Hasan, “Şimdi üniversitede Türkmen olmak itibarlı bir şey. Türkiye’de bazıları Avrupa’ya nasıl bakıyorsa burada da Türkiye’ye o gözle bakıyorlar.” diyor. İki üç yıl önce oğlunun Türkiye’den gelmiş bir gazeteciyle Türkmen köylerini dolaşmasına muhtemelen izin vermeyecek olan anne Safiye Cesim, Kanlıkuyu köyündeki evinin avlusundan pek dışarı çıkmıyor; ama değişimin gayet farkında: “Eski zamanda Türkçe konuştuğumda komşularım bana derdi ki ‘Bu eğri dille konuşma!’ Okullarda bile bizim uşağımızın kıymatı yoktu yavrum. Arapça bilmeden giderlerdi, bilselerdi de kıymatları yoktu. Elhamdülillah çok güzel oldu şimdi.” Safiye Hanım, sadece oğlu Ziyad’ı değil, kızlarını da üniversitede okutmuş bilge bir kadın ki, Türkmenler arasında kız çocuklarını okutmak bugün bile cesaret isteyen bir mevzu. Büyük kızı Siyam lisede Fransızca öğretmenliği yapıyor, küçük kızı Cihan ise Lazkiye’de tıp eğitimi alıyor. Çobanbey’de olduğu gibi Türk dizilerini ve haberlerini uydu antenine ihtiyaç duymaksızın izleyen ve “Suriye kimliği taşıyoruz; ama Türkiye’de yaşar gibiyiz.” diyen Ziyad Hasan’la Havahöyük köyüne gidiyoruz ki, Türkmen büyüğü Asateyn Ahmet’i ziyaret edelim. Köyün girişinde dört tarafı açık müstakil bir evin bol esintili verandasında mırra içerken buluyoruz Ahmet amcayı. İşte saha gazeteciliğinin en hoş yanı, sınırın öte yakasındayız, hiç bilmediğimiz bir köyde hiç tanımadığımız bir eve çat kapı gidiyor; ama sanki beklenen bir misafirmiş gibi karşılanıyoruz. O veranda, kulpsuz fincana peş peşe doldurulan acı kahve, ılık akşam rüzgârında uçuşan kelimeler… Asateyn Ahmet, Davos’taki konuşmasından sonra Başbakan Tayyip Erdoğan için yazdığı şiirden bir dörtlük okuyor: “Devletler içinde parlak bir devlet/ Türkiye deyince yerde bir cennet/ Mevlam Erdoğan’a eylesin himmet/ Osmanlı torunu Türkler değil mi?/ Yeri Erdoğan’ım ireli yeri/ Siz de bir şey yapın galmayın geri/ Sizden ümit bekler dünya Türkleri/ Osmanlı torunu Türkler değil mi?”
  </p>
  <p class="MsoNormal">
   Ahmet amca bir halk şairi ve aynı zamanda ağzı dualı bir adam… Onun kelimelerine müdahale etmeyelim ki bir Türkmen büyüğü nasıl konuşur, anlaşılsın: “Biz Akçakale tarafından gelen Beydili Türkmeniyik. Biz yabanda kaldık. Yabanda kalmış ne kadar Türk varsa hepsi Türkiye’ye duacı. Allah kendilerini yükseltsin zalım pençesinden, zalımlardan hıfzeylesin. Türkiye demek ne demek! Hepimizin evvel Allah güvendiği bir devlet… Yükselsin kuvvatlaşsın. İçerideki ikilikler bütün terk olunsun, birlik olsun, onu temenni ederik. Allah Erdoğan’a uzun ömür versin. Etraftaki Türkleri ve Türkmenleri bir rahat ettirdi ki hiç görülmemiş bir şeydir. Biz şimdi hürük. Eskiden bir Arapla bir Mesihiyle biraz bozuşsak ‘Ente casus Türki (Sen Türk casususun)’ derdi. Biz casus değilik. Bilakis yalınız kalmışık ya itaat ederik devletimize. Sonra sonra korkuyla yaşadık o biçim, değme bağa değmiyim sağa. Erdoğan ne etti ortalığı haberin var mı? Kurbanım ben Erdoğan’a. Rahatça Türkmenik diyik, kafamız dik, döşümüz kalkık. Erdoğan’ın sayasında evvel Allah… Nasıl gözel bir düşünceler yaptı, nasıl bizi kurtardı bilin mi? Şimdi biz hökümetin yanında da daha başka şağabdan (halktan) eftalık.”
  </p>
  <p class="MsoNormal">
   TÜRK MALI İĞNEDEN İPLİĞE …
  </p>
  <p class="MsoNormal">
   Türkiye-Suriye ilişkilerindeki ısınmanın bir tezahürü olan vizesiz geçiş bavul ticaretine de canlılık getirmiş. Çok eski yıllardan beri özellikle de sınıra mayın döşenmeden önce Antep’e günübirlik gidenlerin ve oradaki tabirle ‘Karaltı toplayıp kıymatlıya satanlar’ın işi daha da kolaylaşmış görünüyor. Bir pasaport ve 15 TL’ye tekabül eden çıkış harcı, hepsi bu işte… Neticeyi görmek için Halep caddelerinde ya da Türkmen mahallesi Hülluk’ta bir aşağı bir yukarı yürümek yeterli. Mağaza vitrinlerinde ya da pazar tezgâhlarında ‘Türk malı’ ütü masasından şampuana ne ararsanız var. Yoldan birini çevirip sorun mesela, diyeceği bellidir; “Türk malları çoğaldı, daha da çoğalır. İğneden ipliğe… Elektrik malzemeleri, beyaz eşya, tekstil makinesi, yedek parça...” Türkmen hanımlara göre ise en rağbet gören Türk ürünleri giysiler ve mutfak eşyaları. İç ve dış giyim, temizlik malzemeleri, makyaj malzemeleri, tencere, tava özellikle de ‘düdüklü kazan’ gibi mutfak malzemeleri... Türk mobilyaları Suriye’nin varlıklı ailelerine hitap ediyormuş ve Türk eşarbı sadece şimdi değil, her vakit bir numaraymış. Halep’te yaşayan Meryem Alo, “Antep’e kadar gittim. En fazla fındık, fıstık, lokum ve tırnaklı ekmek getirdim. Çocuklara esvap, çamaşır, battaniye aldım.” diyor. Çobanbey’de bakkal işleten Emine Körükızı Türkiye’den gelenleri kendi Türkçesiyle şöyle özetliyor: “Yağlık (yazma) gelir, örgü yelekler gelir. Kumaşlar gözeldir, alıyık, diktirip giyiyik. Türk malları köylerece ulaşır, bizim pazarlara yığılır. Pazarda Türk malı diye çok kıymat veririk. Köyleri dolaşan çerçinin bohçasında bile var Türk kumaşları, yağlıkları. Gözel kazanlarından gelir, tepsileri, sahanları gelir. Bunlar daim gelir, daim kıymatlıdır. Bacım gelin gitti Antep’e, bize çaydanlık getirdi. Kıymadık hediye geldi diye, kullanmadık, oğlan aldı gitti Halep’e, o kullanıyor. Ben heç gitmedim Türkiye’ye. Oradan gelirler hep. Bağa nasip olmadı. Demiryolu açıldı inşallah trenle giderik şimdi.” Emine Körükızı’nın sözünü ettiği demiryolu, Antep ile Halep arasında geçen yıl açılan ve Çobanbey’i yeniden sınır istasyonu yapan tarihî Hicaz Demiryolu’nun yenilenmiş hâli. Belde sakinleri, bir vakitler ‘Şarkın hızlı treni’ diye adlandırdıkları trenin yeniden sefere başlamasından hoşnutlar elbette; ama konu biraz derinleşince uzunca bir keşke listesi uzatıyorlar elinize. Trenin haftada iki gün olması, Çobanbey istasyonundan sabaha karşı geçmesi ve Halep’ten binilmiş gibi bilet kesilmesi seyahati zorlaştıran unsurlar. Ama onlar için daha da zoru trenin Antep’e Karkamış üzerinden gitmesi. Çobanbey’in Karkamış’a da Antep’e de 60 kilometre mesafede olduğu ve karayoluyla bir saat süren yolun trenle üç saate çıktığı düşünülürse demiryolunun ve istasyon gümrüğünün hayatı pek de kolaylaştırmadığı anlaşılabilir. Çözüm nedir peki? İki ülke arasında nasıl bir anlaşma yapılırsa sınır Türkmenleri mutlu olur? Sözbirliği etmişçesine şöyle diyorlar: “Türkiye’ye sadece 1,5 kilometre uzakta yaşıyorken, 40 kilometre uzaktaki Öncüpınar kapısından içeri girmek zorunda kalmasak, hatta serbest dolaşım olsa, buradan öbür köye gider gibi gitsek, akrabalarımızı görsek, alışveriş yapsak… Biz Türkiye’ye çok yakın olmamıza rağmen aslında çok uzağız.”
   <span>
   </span>
  </p>
  <p class="MsoNormal">
   TEHCİR ERMENİLERİYLE DOST OLDUK
  </p>
  <p class="MsoNormal">
   Halep ve civarında kurulmuş bir sohbet meclisinde söz dönüp dolaşıp Ermenilere gelmez mi? Gelir hem de hoş hatıralar ve kadir kıymet bilirlikle. Çobanbey’de de öyle oluyor, eski günler yâd edilirken Türkiye’den tehcir edilen Ermeniler ile Türkmenler arasında daha ilk günlerde peyda olan dostluktan da söz ediliyor. Hem ilginç hem değil, hem beklenmedik hem olağan bir durum; ama meraklı bir hadise olduğu kesin. Bakın nasıl; 1915 tehcirinde Suriye’ye giden Anadolu Ermenileri, Türkmenlerin yoğun yaşadığı kuzey bölgesine yerleşiyor ve orada kendileri gibi Türkçe konuşan Türkmenlerle karşılaşıyorlar, hatta aynı köylerde yan yana yaşıyorlar bir süre. Çobanbeyli Süleyman Sülo, babasının Ermeni çocukluk yoldaşının (arkadaşının) yıllar sonra köye kendi çocuklarıyla geldiğini ve beraberce eski hatıraları tazelediklerini anlatıyor: “Onun babasıyla benim dedem ticaret için yola çıktıklarında hanımlarla çocuklar bizim evde bir ay kalır, bir sofrada yer içerlermiş. Halep’e döndüklerinde de babamın arkadaşı evdekilere haber bile vermeden bisiklete atlar köye gelirmiş. Yine öyle bir gün dedem bisikletin arkasına bir tavuk bağlamış, sepete de yumurta sarmış, çocuğu Halep’e uğurlamış. Akşam geç bir saatte dönen çocuğa babası ‘Neredeydin?’ diye sormuş, çocuk ‘Çobanbey’deydim’ demiş; ama adam inanmamış. Ne zaman ki bisikletin arkasındaki tavuğu ve yumurtaları görmüş, ‘Hah, şimdi oldu’ demiş, ‘Bizim koca Hüseyin seni boş salmaz.” O günlerdeki dostluk, Ermenilerin bildikleri zanaatı Türkmenlere öğretmesiyle de pekişmiş. Halepli Türkmenler, bugün kendi tekellerinde bulunan kunduracılığı Ermenilerden öğrendiklerini her fırsatta söylerler. Ermeniler de Arapça konuşurken Türkmen olduğunu öğrendikleri kişilere bugün bile sitem ederler: “Türkçe bildiğini niye demiyorsun?” Söylenen o ki, Halep’te Ermeniler bir Türk gördükleri vakit, elinden çekip oturturlar ve sormadan edemezler: “Kilis’ten, Kırıkhan’dan, Amik Ovası’ndan filan köyü bilir misin? Filan yer duruyor mu? Gelmeye niyetim var, beni karşılar mısın?”
  </p>
 </p>
</font>

## Yorumlar

### faik çaltılı, 2010-11-22
> Güzel bir araştırma. Duygulandırdı beni.

### mohammed hussein, 2010-12-02
> Cook guzel bir arastirma olmus ellerinize saglik. Umarim devami gelir.

Kaynak: [www.aksiyon.com.tr](http://aksiyon.com.tr/aksiyon/haber-27910-11-sinirdaki-istasyoncobanbey.html), [web.archive.org (arşiv bağlantısı)](http://web.archive.org/web/20101210073423/http://aksiyon.com.tr/aksiyon/haber-27910-11-sinirdaki-istasyoncobanbey.html)
