# Kavala Rumları Türkleri bekliyor

*Ülkü Özel Akagündüz 2011.01.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Mübadelede Kavala’ya göçen Anadolu Rumları, Kavala’dan Anadolu’ya göçen Türk mübadillere sesleniyor: “Gelin ve dedelerinizin evlerini görün.”
   <span>
   </span>
   Türkler bugün, kapı komşu ve eski ahbap olmanın dışında kibarlıklarıyla ün yapmış turistler aynı zamanda.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     ‘Bilmediğimiz Yunanistan’da ne işimiz vardı? Yerimizden yurdumuzdan edilmeseydik, Türk bayrağının altında yaşayıp gidebilirdik pekâlâ, hiç sorun değildi.”
     <span>
     </span>
     1920’lerin başında Karadeniz’den ve Orta Anadolu’dan Kavala’ya göçen Rumların çocukları ve torunları, aradan neredeyse 90 yıl geçmesine rağmen kendilerini babalarının ve dedelerinin memleketine ait hissediyor; Trabzonlu Stelios, Niğdeli Azarias, Samsunlu Despina…
     <span>
     </span>
     Bugün bir hak tanınsa, Maçka yolları önlerine açılsa diyelim, dönmeyi düşünürler mi? Hayır! “İşler baştan böyle olmayaydı, herkes kendi yerinde oturaydı.” diyorlar yalnızca. Ve ekliyorlar: “Otobüslere doluşup Anadolu’yu ziyaret etmemiz duygusallığımızdan. Biraz merak, biraz da hasret; dedelerimizin, ninelerimizin onca özlemle anlattığı köyler neye benziyor görmek isteriz tabii, hangi evlerde yaşadılar, hangi bahçelerde oynadılar bilmek isteriz.” Sözlerde belli belirsiz gezinen itimat telkinini sezmiş olmalısınız, konuşmaya neredeyse ‘Sizi temin ederiz ki’ diye başlayacaklar, “Sizi temin ederiz ki bizden ve bizim ziyaretlerimizden endişe duymanıza gerek yok. Hepi topu 1 milyon göçmeniz şunun şurasında, biz de Anadoluluyuz, kapı bir komşuyuz…”
    </p>
    <p class="MsoNormal">
     İki ülke, ezelden beri birbirini tehdit olarak algıladığı için, karşı karşıya gelen Türk ve Rum önce güven tazelemek zorunda hisseder. Sonra, iki toplumun birbirine aslında ne kadar da benzediği hayretle fark edilir, ortak noktalar vurgulanır, komşuluk hakkından dem vurulur ve siyasi meseleler ‘boş ver’ anlamında bir el hareketiyle savuşturulur. İki taraftan biri fanatik değilse, karşılıklı sohbet edecek kadar tahammül gösterilebilirse böyle olur. Ama gelin, biz size daha ötesinden söz edelim. Kavala turizm sorumlusu Kostas Efthimiadis’in davetine icabet edip Kavala yollarına düşünce ne gördük, kimlerle tanıştık, onu söyleyelim.
    </p>
    <p class="MsoNormal">
     ‘BÖYÜK ANAM RUMCA BİLMEZ İDİ’
    </p>
    <p class="MsoNormal">
     “Gelin ve dedelerinizin evini görün.” Kabul edelim ki bu davet, bizim için değil, Kavala’dan göçüp Anadolu’ya yerleşen mübadiller içindi, evler onların dedesinin eviydi; ama serde gezginlik eh biraz da merak var ya, ‘Onların dedesi bizim de dedemizdir’ deyip otobüse atladık. Yol hâllerini, şehir izlenimlerini, mihmandarımız ve tercümanımız Petro Ovarda’nın hikâyesini sonraya bırakıp ayağımızın tozuyla yaptığımız esnaf ziyaretlerinden başlayalım. Anadolu’dan alışkınız neticede, çarşıda aheste aheste dolaşırken biraz yorgunluk atmak, alttan alta misafirperverliği de sınamak üzere az girmemişizdir bakırcı dükkânlarına, dokuma atölyelerine… Kavala’da televizyon tamircisi Azarias Lazaridis’in dükkânına da aynı öyle giriyoruz işte, ne eksik ne fazla…
     <span>
     </span>
     Fazlası var aslında, Orta Anadolu şivesiyle konuşan bir Rum nihayet bizi karşılayan. Türk kahvesi beraberinde bir bardak suyla geliveriyor hemencecik, Niğdeli Lazaridis, ‘şimdi’ye ‘hinci’, ‘azıcık’a ‘ecık’ diyerek, ‘k’ harfini genizden söyleyerek tatlı bir Türkçeyle konuşmaya başlıyor; “Böyük anam Rumca bilmez idi. Öldürürdü Urumcayı, Türkçe söylerdi o. Ondan öğrendim ben de. Kim yaşadı böyük anaynan beraber o ecık bilir. Ben onlardan ecık daha fazla bilirim ama… Ne zaman gittim Türkiye’ye birinci gün hiç konuşmazdım, bilirim bu lafı bilirim diye kıvranırdım. Ne zaman kaçtık gittik aşağıya, bizim yerlere, orada dil açıldı, hepsini de ağnardım.”
    </p>
    <p class="MsoNormal">
     Lazaridis’in ‘bizim yerler’ dediği Niğde’ye bağlı Yeşilgölcük kasabası. Dükkânında yalnız başına oturup, ‘Acaba nasılmış Gölcük, orada dağ mı varmış, yoksa düz ova mıymış?” diye düşüncelere daldığı günlerin sonunda iki amcaoğlu, iki de teyze oğlunu yanına alıp… ama durun, onun ağzından dinleyin: “2001’de dört kardaş çocuğu ikisi anam tarafından ikisi babam tarafından dedik gediyik. İşimiz yoğudu. Tomobille gettik. Köylüler çok eyi karşıladı bizi. Ne zaman dedik buradandı bizimkiler hemen çay söylediler; amma böyük babamın evini kimse bilemedi.”
    </p>
    <p class="MsoNormal">
     Dünyanın en iyi patatesi Gölcük’ten çıkar demiş birileri, Lazaridis de bu söze itimat edip dört beş kilo almış yanına; ama yazık ki yolda çoğu bozulmuş. Ama daha yazık olan şu aslında, kendisinden dinleyelim: “Ne zaman getirdim patatesleri o zaman gösterdim rahmetlik babama, ‘Bunlar Gölcük’ten dedim, ağladı babam.”
    </p>
    <p class="MsoNormal">
     Baba, Kavala’da doğmuş hâlbuki, mübadeleyi yaşayan ya da torun Laziridis’in ifadesiyle ‘kovalananlar’
     <span>
     </span>
     dede ve nine… Ayrı zamanlarda, ayrı yollardan gelip Kavala civarında buluşmuşlar. Dede ‘söylemezmiş’ çok, eskileri anlatmazmış; ama ‘böyük anne’ belki de orada zengin olduğundan ‘söylermiş’ hep. Niğde’nin köyünden, ahalinin yarısıyla beraber kalkıp Kavala’da Türklerin boşalttığı bir köye geldiklerinde yabancılık çekmemişler hiç. Altında ahırı olan eski tip evlere yerleşmişler yine. Adamlar sokakta, kadınlar evde Türkçe konuşmaya devam etmiş. Düğünlerde eskisi gibi ‘Konyalı’ türküsü çalınıp söylenmiş, hatta Niğde’deki ahbaplara mektuplar bile yollanmış. Laziridis’in büyük babası Pavli, Ürgüp’te mektebe gittiği için mektup yazabilenlerdenmiş. Günün birinde Niğde’deki Türk arkadaşı, ‘Pavli bu yazıyı unut, yeni yazı geldi.’ diyene kadar da Osmanlıca yazmış.
    </p>
    <p class="MsoNormal">
     “Ben zannederim, Türkiye Türkleriyle daha yakınık. Bulgar’ın ya da Almanın benimle bir ilgisi yok.” diyen Niğdeli Laziridis bugün Türkçeyi köyündeki ‘eski adamlarla’ konuşabiliyor ancak. Dükkânında yalnız başına otururken de düşüncelere dalmıyor artık, internete giriyor ve artık bilip tanıdığı Yeşilgölcük kasabasında sanal bir gezintiye çıkıyor.
    </p>
    <p class="MsoNormal">
     ‘TÜRK HALKI GİTMEMİZİ İSTEMEZDİ’
    </p>
    <p class="MsoNormal">
     Gözlerimiz çay tepsisinde. Bizim kahvelerde olur ya, çırak artistik bir hareketle, neredeyse havada daireler çizerek; ama çayları da dökmeyerek masadan masaya dolaştırır, aynı o tepsi işte, yeniyetme bir kızın elinde, Maçkalı Stelios Amarandidis’in mobilya mağazasında…
     <span>
     </span>
     Üzerinde ince belli çay bardakları yerine porselen fincanlar var; ama olsun, daha ilk dakikada çay tepsisinden yakaladık aşinalığı… Bütün ailesi Trabzon Maçka’dan göçen Stelios, “Atina’da da çay ikram ederler Allah için; ama buradakilerin ikramı Anadolu’ya çok daha yakın.” diyor. On yedi defa ziyaret ettiği Trabzon’da hem babasının hem de annesinin evlerini bulan Amarandidis, “Sizi orada nasıl karşılıyorlar?” sorumuzu keyifle cevaplıyor: “Orada arkadaş yok, kardaş var.” Ona kalırsa, bazı fanatikleri dışarıda tutmak kaydıyla ki onlar her yerde var, mübadele iki ülke halkının da istediği bir şey değildi. “Türkçeyi çok iyi anlamıyorum.” diyor Maçkalı Stelios: “Ama Türklerin gözlerinden okuyabiliyorum. Eminim ki onlar da bizim gitmemizi istemezdi. Türk hükümeti de zamanla bunun yanlış olduğunu anlamıştır. Bizler orada kalsaydık, Türkiye’nin gelişmesi daha da çabuk olacaktı; çünkü biz Yahudiler gibi sermayeyi ülke dışına çıkarmayacaktık, vatan bildiğimiz Türkiye’de harcayacaktık.” Türkiye hâlihazırda üreten ve devamlı gelişen bir ülke onun gözünde. Kendisi artık emekliye ayrılmış olsa da kızları 15 Ocak’ta Gümülcine’de Türk ve Yunan iş adamlarını bir araya getirecek organizasyona ev sahipliği yapacak.
    </p>
    <p class="MsoNormal">
     Trabzon’dan Kavala’ya göçenler arasında kemençe de var. Evinde ziyaret ettiğimiz Yani Halkidis, 12 yaşındayken kaybettiği babasından değil de yaşlı Rumlardan öğrenmiş kemençe çalmayı. Şimdi yaşadığı Hortokopi köyünde çocuklara kemençe dersi veriyor ve köyün folklor ekibini çalıştırıyor. Folklor oyunlarından biri tahmin edeceğiniz üzere horon… Düğünlerin vazgeçilmezi arasında da hem horon hem de yine kemençeyle çalınan ve Türkçe söylenen Konyalı türküsü var, hani şu ‘Yürü yavrum yürü, şalvarını sürü’ diye devam edip giden… Bize Maçka yöresinden Rumca bir türkü söyleyen Yani amca, dedesinin köyünü görmemiş nadir Rumlardan biri; ama tabii gidip gelenlerin fotoğraflarından, video kayıtlarından köyünün neye benzediğine dair fikir sahibi olduğunu söyleyelim. Önümüzdeki yaz Trabzon’a kalkacak otobüste o da olacak muhtemelen. İşte o zaman yaylaya çıkacak ve muhakkak mıhlama yiyecek. İnsanoğlu dünyanın öteki ucuna da göçse yeme içme alışkanlıklarını beraberinde götürüyor olmalı. Kavala’da mıhlama (onlar ‘kumak’ diyor) ve kuru fasulye yediklerine ve evlerinin önündeki küçük bahçelerde karalahana yetiştirdiklerine bakılırsa…
     <span>
     </span>
    </p>
    <p class="MsoNormal">
     TÜRK KÖYLERİNİN HARİTASI
    </p>
    <p class="MsoNormal">
     Kavala’ya niçin gelmiştik? ‘Bay Kosta’ diye hitap edilen Kostas Efthimiadis’in çağrısını merak uyandırıcı bulduğumuz için. Kavala’nın turizm sorumlusu Bay Kosta, iki toplumun birbirine yakınlaşmasının karşılıklı ziyaretlerden ve turistik faaliyetlerden geçtiğine inanıyor; ama görünen o ki ziyaretler çoğunlukla tek taraflı kalıyor. Geride kalan köyleri görmek için Türklerden 20 yıl önce yollara düşen Rumlar açısından sorun yok, annesi Gümüşhane’den babası Maçka’dan göçen Bay Kosta mesela sekiz defa gitmiş ‘memlekete’, ama Türkler nedense Kavala’yı gezmek ya da göçmen dedelerin izini sürmek konusunda biraz çekingen davranıyor. İşte bu noktada Bay Kosta devreye giriyor ve mübadillerin torunlarına açık bir davetiye gönderiyor: “Eski köylerin Türkçe isimlerinin de yer alacağı bir harita hazırlıyoruz, bizi bulmanız yeterli, dedenizin köyünü sizin için araştırırız.”
    </p>
    <p class="MsoNormal">
     Kavala sadece göç nostaljisi yapılacak bir yer değil hem, Osmanlı üslubuyla kurulan eski şehir, o günlerden tatlı bir esinti taşıyor hâlâ… Kavalalı Mehmet Ali Paşa’nın bugün Mısırlılar tarafından lüks bir otel olarak işletilen imaretini, su kemerini gördükten, Halil Bey külliyesini ziyaret ettikten ve kaleden şehri kuşbakışı izledikten sonra Ege kıyısında bir balık restoranında yorgunluk atabilirsiniz. Garson siparişinizi alırken Türkçe tekrarlayacaktır muhtemelen: ‘Tekir baliği, çoban salatasi’… Sofradan kalktıktan sonra yanınızda Bay Kosta gibi bir bilen varsa şimdi restorana dönüşmüş İbrahim Paşa hamamlarını da görebilirsiniz. İstanbul’a 57 defa gitmiş ‘âşık’ bir kadına rastlayacaksınız orada, restoranın işletmecisi Anastasia’ya…
    </p>
    <p class="MsoNormal">
     İSTANBULLU PETRO
    </p>
    <p class="MsoNormal">
     Kavala’da Bay Kosta’nın sağ kolu olup bize de hem mihmandarlık hem de tercümanlık yapan Petro Ovarda, askerliğini Sarıkamış’ta yapmış İstanbullu bir Rum… Anneannesi Maçka’dan İstanbul’a taşındığı için mübadeleye tabi tutulmamışlar, böylelikle Petro, bugün çok sevdiği ve dilini güzel kullandığı İstanbul’da doğabilmiş, orada büyüyüp, çalışıp, emekli olabilmiş. Şimdi bir ayağı İstanbul’da olmak kaydıyla Kavala’da yaşıyor; ama kendisini hem zihnen hem de ruhen Türkiye’ye ait hissediyor. Öyle ki bugüne değin Yunan kimliği almaya bile gerek görmemiş. “Rum bile olsam’ diyor Petro, ‘Benim anlayışım buradaki anlayışa uymaz. Anadolu mantalitesi farklı. Benim en büyük sorunum bu. Bir anlamda ben de yabancıyım. Yunanistan’ın yerlileri her fırsatta, ‘İstanbullu Rumları sevmeyiz’ der zaten. Biz ne yapalım şimdi? Buraya geliyorum Türk diyorlar, oraya gidiyorum affedersin gavur diyorlar.”
    </p>
    <p class="MsoNormal">
     İnönü, ‘Ekalliyete limon sattıracağım.’ dediği günden bu yana Rumların CHP’den hazzetmediğini hatırlatan Petro, Başbakan
     <span>
     </span>
     Erdoğan’ın politikasından hoşlandığını gizlemiyor. Erdoğan’ın ‘6-7 Eylül’de gayrimüslimleri buradan kovmakla iyi mi yaptık?’ sorusunu hatırlayınca bugün bile gözleri dolan Petro, “İşte böyle olmalı.” diyor. Ona kalırsa, siyasetin uzaklaştırdığı Rumlarla Türklerin arasını ancak Başbakan Erdoğan bulabilir. Geçmişe bir sünger çekmenin ve herkesi kötü görmenin vakti de geçmiştir artık. 6-7 Eylül’de Petro ve ailesini, olayları önceden haber alan Türk kiracıları kurtarmıştır neticede. Petro Ovarda’nın bunca sevmesine rağmen neden İstanbul’da yaşamaktan vazgeçtiği merak edilebilir. Cevabı basit; deprem korkusu… 17 Ağustos depreminde Yunanistan’dan gelen kurtarma ekibine gönüllü tercümanlık yapan Petro, gördüğü manzaralardan ziyadesiyle etkilendiği için emekli olur olmaz Kavala’ya taşınmış. ‘Güzelim İstanbul’u bırakıp niye buraya geldin?’ diye soran Rum arkadaşlarına izah edemediği bir durum… Bütün arkadaşları İstanbul’da çünkü, Yunanistan’da öldükleri hâlde vasiyetleri üzerine İstanbul’a gömülen annesi, adı Anatolia olan teyzesi, anneannesi ve dedesi de…
    </p>
    <p class="MsoNormal">
     Kavala’dan İstanbul 460 km İstanbul ile Kavala arasına Schengen vizesi de girmese ha İzmir’e gitmişsiniz ha Kavala’ya fark etmeyecek. Esenler Otogarı’ndan otobüse atlıyor, 8 saat sonra Kavala’da iniyorsunuz. Yolculuğun en keyifli tarafı da bir ucu Türkiye’de diğer ucu Yunanistan’da olan Meriç Köprüsü’nden geçmek… İki sınırdaki işlemler yaklaşık 1 saat sürüyor ve Yunanistan polisi Türk pasaportu taşıyanların valizlerini kontrol etme gereği bile duymuyor.
    </p>
    <p class="MsoNormal">
     Düşmanlık olsa Türk dizileri rey-ting rekoru kırar mı? Kavala’da bir Rum ve Türk karşılaştığında her iki tarafın da bir güven telkin etme çabasında olduğundan söz etmiştik ya, alın size bir örnek. Yunanistan’ın popüler kanallarından biri olan ANT1’de en fazla izlenen dizilerin ‘Binbir Gece’, ‘Kısmet’ ve ‘Gümüş’ gibi Türk yapımları olması pekâlâ halklar arasında sorun olmadığına yorulabiliyor. Petro Ovarda haklı olarak soruyor: “İki halk birbirine düşman olsaydı, Türk dizileri reyting rekoru kırar mıydı?”
    </p>
    <p class="MsoNormal">
     <span>
     </span>
     Baklava, Türkiye’nin güneyine ait bir tatlıdır Yunanlılarla Türkler arasında bir türlü paylaşılamayan baklava mevzuuna son noktayı Bandırmalı Tasis Dimosthenis koyuyor: “Baklava Türkiye’nin güneyine ait bir tatlı. ‘Vay baklavamı çaldın, pastırmamı, sarmamı kaçırdın’ kavgasına tutuşmak saçmalık. Buradan bir sonuç çıkar; demek ki her iki kültürün de ağız tadı aynı.” Atinalı meslektaşları, Pangeo Dağı’nın tepesinde restoran işleten Dimosthenis’in düşüncelerine katılır mı bilemeyiz. O neticede; “Türkiye ile yakın hissediyoruz, yakın ilişkiler kurmak istiyoruz.” diyen, hatta Türk gazetecilerden bu konuda yardım isteyen bir adam: “Bazı çevreler yakınlaşmamızı engellemek istiyor; ama biz birbirimize gidip gelmeliyiz. Anneler zamanının bir nostaljisi değil bu, yeni nesil de kaynaşmak istiyor. Art niyetlerle alakamız yok. Üstelik kriz bizi Avrupa’dan çok Türkiye’ye yönlendiriyor.”
    </p>
    <p class="MsoNormal">
     <span>
     </span>
    </p>
    <p class="MsoNormal">
     Türk turistler çok kibar Kavala’nın beş yıldızlı otellerinden Lucy Otel’in yöneticisi Yiannis Kalfas, “Biz Atina’dan gelecek yerli turisti bir kenara koyduk, hedefimiz Türkiye’den turist çekmek.” diyor. Kavala’nın Atina’ya değil de İstanbul’a daha yakın olması da onlar için bir avantaj. Otel kampanyalarını Türkiye’deki dinî bayramlara göre yapmayı planlayan Kalfas, “Türk misafirlerden çok memnunuz, çok kibar insanlar. Kuzey ülkelerinden gelenlerle Türkler arasında dağlar kadar fark var. Biz Türklerle hemen kaynaşıyoruz ve ne görmek istediklerini onlar söylemeden anlıyoruz.” diyor.
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Ferda Yamanoğlu, 11 August 2011, 12:24
> Niğdeliyim. Niğdeli Karamanlılar keşke gönderilmeseydi. Bizler aslında Boşnaklar ve Sırplar gibiydik.

Kaynak: [www.aksiyon.com.tr](http://www.aksiyon.com.tr:80/aksiyon/haber-28436-194-kavala-rumlari-turkleri-bekliyor.html), [web.archive.org (arşiv bağlantısı)](http://web.archive.org/web/20130529014848/http://www.aksiyon.com.tr:80/aksiyon/haber-28436-194-kavala-rumlari-turkleri-bekliyor.html)
