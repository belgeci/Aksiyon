# Üniformalı siviller

*Ülkü Özel Akagündüz 2005.06.20*

<div>
 <p>
  <font>
   Fabrikalarda, alışveriş merkezlerinde ve dokuma atölyelerinde çalışanlar  ‘tek tip’ giyinmekten şikayetçi. Ancak hepsi de müşteri ve patron tarafından tanınmak için iş üniformasının gerekli olduğunu kabul ediyor.
   <br/>
   <br/>
   <br>
    <br>
     İşte, yeni bir gün daha başladı; fakat hayatınızda uzun zamandır ‘yeni’ olmayan bir şey var; giysileriniz... Çalıştığınız kurumun sizin için uygun gördüğü ‘iş üniforması’ neredeyse ikinci bir deri gibi... Üstelik, iş ortamında size benzeyen onlarca insan var. Bölünerek ya da kırık aynalara yansıyarak çoğalmış gibisiniz.
     <br>
      <br>
       Fabrikalarda, hastanelerde, restoranlarda, alışveriş merkezlerinde ve tekstil atölyelerinde çalışan işçilerin giyindiği ‘tek tip’ elbiseler, işverenin zevkine ve bütçesine göre değişiyor ve çok az patron, çalışanların görüşüne başvuruyor. Hâkim anlayış; ‘Ben giydiririm, o da giyer’ şeklinde. Kendi üniformalarını kendileri seçenler ise hep aynı kıyafeti giymenin verdiği bıkkınlığı aşamasa da, ‘En azından kendimiz karar verdik’ diye teselli buluyor. Peki işyerinde üniforma bir zorunluluk mu? Çalışanlar, kıyafeti beğenmezse ne olur? Tek tip uygulamadan erkeklerin daha muzdarip olmasının asker yeşiliyle bir ilgisi var mı?
       <br>
        <br>
         “Beğenmedim” hakları hiç yok
         <br/>
         <br/>
         Bir temizlik firmasına bağlı çalışan kadınlar, yeni üniformalarına bakıp gülüşüyorlar; pembe önlük, pembe pantolon... Gözler, elli yaşını devirmiş kadında. En son otuz yıl önce giyinmişti bu rengi, üstelik böyle tepeden tırnağa değil. Elbiseler komik görünüyor; ama işin şakası yok! Bu pembe takım, onların bir parçası artık, kolları ve bacakları gibi. ‘Beğenmedim’ deme hakları hiç yok. Zaman içinde hem kendileri hem de çalıştıkları kurumdaki diğer personel pembe önlüğe alıştı. Hatta kimileri, üniformayı tamamlasın diye pembe başörtü takmaya başladı.
         <br/>
         <br/>
         45 yaşındaki Seniha onlardan biri. O, ‘ekmek parası’ için pembe giyenlerden. ‘Aslında,’ diyor, ‘Bedava verseler giymem bu kıyafeti, ama mecburum.’ İş dışında siyahtan şaşmayan bir kadının pembeyi kabullenmekte zorlanmasını anlayışla karşılamalı. Ona sorsalar, en güzeli lacivert önlük diyecek. Meliha’nın itirazı renge, yoksa temizlik sektöründe çalışanlara önlük giydirmek isabetli bir karar. Böylece hem kendi kıyafetleri yıpranmamış oluyor hem de uzun ceket ve pantolonla rahat hareket edebiliyor. Bu arada, iş arkadaşları evine geldiğinde, ‘normal’ etek ve bluz giyinmiş Seniha’yı daha güzel buluyorlarmış.
         <br/>
         <br/>
         25 yaşındaki Özgür Oktay, ‘iş üniforması’nı seçme özgürlüğüne sahip çalışanlardan biri. Aymerkez’in klasik erkek giyim reyonunda satış temsilcisi olan Özgür, “Tamam, kumaş pantolon ve gömlek giyeceğimiz belli; ama rengine ve desenine biz karar veriyoruz.” diyor. Karar aşamasında Özgür’ün oyu önemli; çünkü o arkadaşlarına göre daha kıdemli. “Bizim yaptığımız kombinasyon biraz değişik gelince geri gönderdim. Sevmediğim şeyi giyersem psikolojim bozulur. Kendimi kötü hissedersem müşteriyle diyalog kuramam.” diyor. Satış temsilcilerinin bir görevi de şık giyimleriyle müşteride güven oluşturmak ve onları satın almaya teşvik etmek. Özgür, üzerindeki çizgili gömlek ve gri pantolonu göstererek, “Bunlar, müşteriye sattığımız markalı giysiler. Kaprisli olmayanlar, üzerimizdekini beğendiyse aynısından satın alıyor. Hatta kimileri ‘En güzelini kendinize almışsınız.’ diye takılıyor. Giysilerimiz ‘tek tip’ olsa da müşteriyle aynı kalitede giyinmek bize güven veriyor.” diyor.
         <br/>
         <br/>
         Özgür, ‘Biz özgürüz, istemediğimiz bir kıyafeti giymeye zorlanmıyoruz.’ diyor; fakat üç yıldan bu yana, her mevsim değişerek de olsa aynı kıyafetleri giyiyor olmaktan bunalmış görünüyor. Gömlek ve pantolon ne kadar zevkli ve ne kadar kaliteli olursa olsun neticede bir ‘iş üniforması’. “Dışarıda asla giymem bu kıyafeti.” diyor; “Evim, hemen arka tarafta; ama elbisemi değiştirip öyle çıkarım buradan. Senelerdir, günde 12 saat giy bir de kalk dışarıda giy. Kösele ayakkabıdan bile sıkıldım artık.” “Bugün işten ayrılsan, iş elbiselerini yanında götürür müsün?” sorusunu, “Bırakır, giderim.” diye  cevaplıyor Özgür. “Üç senedir, kurumun bana verdiği elbiselerin hiçbirini dışarıda giymedim. İşten ayrılmam gerekirse ya bırakırım ya da birine veririm; ama asla giymem.”
         <br/>
         <br/>
         24 yaşındaki Serkan Uymaz, Özgür’ün iş arkadaşı. Hep aynı kıyafeti giymeyi, ‘her gün kuru fasulye yemeye’ benzetiyor. Maaşını neredeyse kıyafete yatırmasına rağmen onları giyecek vakti yok. 12 saatin ardından eve yorgun argın gidiyor ve gardırobunda asılı ütülü giysilerine dokunamadan işe dönüyor.
         <br/>
         <br/>
         Aymerkez’in en gözde reyonlarından biri spor giyim. Ferdi Yeşimörer, iki yıldır bu reyonda çalışıyor. Onun ve birlikte çalıştığı 10 arkadaşının üzerinde mavi tişört ve kot pantolon var. Ferdi, ilk altı ay, iş kıyafetini eve giderken değiştirmiş; ama sonra vazgeçmiş: “Pratik bir şey değildi, çok vaktimi alıyordu. Servis kullandığım için iş elbisemle çok uzun süre dışarıda kalmamış oluyorum; ama eve gider gitmez hemen değiştiriyorum.” O, mavinin erkekler için kullanışlı bir renk olduğunu düşünüyor. En azından, geçen seneki parlak turuncudan daha iyi: “Uçuk, dikkat çeken bir turuncuydu. Normal hayatta kullanmadığımız için itici geldi. Ancak negatif yorum yapan arkadaşlar bile bir dönem sonra alıştı, sesler kesildi.”
         <br/>
         <br/>
         Selçuk Üniversitesi’nde iki yıllık bir işletme öğrenimi gören Ferdi, meseleye işveren penceresinden de bakıyor. “İş başka, özel hayat başka. Ben o ayrımı yapmışım kendi içimde. Bir disiplin mutlaka olmalı. Herkes istediği gibi giyinirse hem müşteri bizi tanımaz hem de kurumun prestiji sarsılır.”
         <br/>
         <br/>
         Kızlar ‘tek tip’ten memnun
         <br/>
         <br/>
         İş elbiseleri genç kızları değil, erkekleri bunaltıyor. Kızlar, durumu kabullenmiş ya da bu konu üzerine hiç kafa yormamış görünüyor. Fabrikalarda, iş önlüğü giymeyi reddedenler de hep erkek işçiler. Merveteks İşletme Müdürü Ahmet Kıral, birkaç sene önce aldıkları önlüklerden eser kalmadığını söylüyor. Kral, “Herkesi kendi haline bıraktık. Önce giydiler; ama sonra hepsini kaybettiler. Onları da anlayışla karşılamalı. Askerlik yaptıkları için tek tip elbiseden çabuk sıkılıyorlar.” Erkeklerin iş üniforması giymediği bir diğer fabrika ise Mert-Çelik. Kadın işçilerin mavi piti kareli önlük giyindiği fabrikanın  sahibi Mehmet Tanrısever, “Benim felsefemde hiç kimsenin önüne duvar koymak yok. Fabrikada, işçilerin kıyafeti yağlanmasın diye önlük veriyoruz. Erkeklerin çoğu da giymiyor.” diyor.
         <br/>
         <br/>
         ‘Tek tip’ giysiden şikayet etmeyenlerden biri de, beyaz gömlek ve siyah pantolonla çalışan Şeyda. Alışveriş yaparken bu renklerden kaçınsa da iş üniformasını dışarıda giymekten gocunmuyor: “Ünlü markalardan giyiniyoruz. Kışın işyerinde giydiğim hırkayı arkadaşlarımla buluşurken de rahatlıkla giydim. Çünkü çok güzeldi.” diyor. Günlük hayatta spor giyinen Özge,  iş elbiseleri için ‘Hiç tarzım değil.’ diyor; ama iş ortamını çok sevdiği için bu zorunluluğu önemsemiyor. İki yıldan bu yana iş yerinin verdiği kıyafetleri giymeyen Özge, “İstemediğimden değil vakit bulamadığımdan. İleride giyinirim.” diyor. 25 yaşındaki Zekiye ise ‘Normal hayatta da bu tarz şeyler giyiniyorum zaten. Dolabımda bir sürü beyaz gömlek ve siyah pantolonum var. İş kıyafetimi de arkadaş buluşmalarında severek giyinirim.’ diyor.
         <br/>
         <br/>
         İş elbiselerinin seçimini personele bırakan Aymerkez Genel Müdürü Dursun Akdağ, “Bizim tek endişemiz, müşterinin muhatap bulamaması.” diyor. “Mağazanın alanı çok büyük ve yaka kartları yeterli olmuyor. Yoksa, hep aynı şeyleri giymenin zor olduğunu kabul ediyorum. Kendim için böyle bir şeyi düşünemiyorum bile.”
         <br/>
         <br/>
         ‘Gelenekselden vazgeçmekle hata ettik’
         <br/>
         <br/>
         Her kurumun çalışanı bu kadar şanslı olmayabiliyor. Adını açıklamak istemeyen bir yönetici asistanı, çalıştığı tıp merkezinde, hasta rehberlerinin giyeceği kıyafeti belirlerken onların görüşünü almayı gereksiz buluyor. “Biz beğeniriz, onlar giyinir.” diyor asistan. Peki,  günün büyük bölümünü ayakta geçiren ve hastalara karşı hep güleryüzlü davranmak zorunda olan rehberler bu uygulamadan memnun mu? ‘Hayır,’ diyor, asistan, “Kızlar, bu seneki tunikleri dar ve kısa buldu. Özellikle tesettüre riayet edenler epey zorlandı, ama yapacak bir şey yok.” Asistanın arkadaşlarından biri ona dönerek şöyle diyor; “Bu tavır, yöneticiye ‘efendim’ demek zorunda olmana benziyor. Sen de bundan hiç hoşlanmıyorsun.”
         <br/>
         <br/>
         Garsonların giyindiği geniş kuşaklı şalvarlar ve şark usulü dekorasyonla bir dönem adından söz ettiren Ziya Şark Sofraları, dekorasyondan olmasa da şalvardan vazgeçmiş görünüyor. İşletme müdürü, yaklaşık bir yıldır hakim yaka gömlek ve kumaş pantolon giyinen garson ve komilerin bu şekilde daha modern ve sade göründüğünü düşünüyor; ama restoranın yönetim kurulu üyesi Ramazan Bingöl aynı görüşte değil. “Şalvardan vazgeçmekle hata ettik. Restorandaki sandalyeyle bile gönül bağı kuran müşteriler de tepki gösterdi. Önümüzdeki günlerde eski geleneksel kıyafete döneceğiz.” diyor. ‘Restoran İşletmeciliği’ adlı bir kitabı da bulunan Bingöl, “Kıyafet, stratejik bir konudur.” diyor, “Yapacağınız bir hatayla en kadim müşterilerinizi bile kaçırabilirsiniz. Bizim sektörde en sık yapılan yanlışlardan biri, kıyafette ‘tek tip’e gidince, ürün ve hizmet kalitesinde de standardın yakalanacağını zannetmek. İkincisi ise, personel kıyafetinin kurum kimliğiyle örtüşmemesi. Eğer şark sofrası diyorsanız, garsona papyon taktırmazsınız.”
         <br/>
         <br/>
         Diyarbakırlı Mehmet Papatya, Ziya Şark’ın eski elemanlarından. İzin günlerinde kot pantolon ve tişört giymeyi tercih eden Mehmet de geleneksel kıyafetlerin daha iyi olduğunu düşünüyor: “Şalvarla kendimi memlekette gibi hissediyordum. Bizim orada hem büyüklerimiz hem de köylerdeki gençler hâlâ böyle giyiniyor. Bu bizim kültürümüz.”
         <br/>
         <br/>
         Havaalanı Taksiciler Kooperatifi, yeni uygulamaların pilot bölgesi. Polislerin yazlık ve kışlık üniforma değişimine ayak uyduran havaalanı taksicileri mavi gömlek ve gri pantolon giymek zorunda. Uygulama son yıllarda biraz esnemiş görünse de, kooperatif bu işin peşini bırakmaya niyetli değil. Başkan Yılmaz Yahya Uğur, “Biz İstanbul’daki bütün taksi şoförlerine örnek olmak zorundayız.” diyor. Kooperatif sorumlularından Enver Uğur ise ‘tek tip’ konusunda oldukça iddialı; “Şimdi bir başıboşluk var; çünkü yeni bir yapılanma sürecindeyiz. Yakında, her şoföre bir yaka kartı takacağız. Kıyafetleri de bir düzene sokacağız. Hatta, nasıl üstesinden geliriz bilmiyorum; ama şoförlerin eldiven giymesini istiyoruz.” Noksanlıkları bir kenara bırakılırsa havaalanı müşterilerinin mavi gömlek uygulamasını benimsediği söylenebilir. Öyle ki, kooperatifi arayan kimi yolcular, mavi gömlek giymeyen şoförlerden şüphelendiklerini söylüyormuş.
         <br/>
         <br/>
         Herkes onları ‘Tekbir Kızları’ diye tanıyor
         <br/>
         <br/>
         Mağazadan içeri girer girmez, belki giysilerden bile önce, onları fark ediyorsunuz; pembe pardösü, pembe pantolon ve pembe başörtülü ‘Tekbir Kızları’... Fatih’te Fevzipaşa Caddesi esnafı ve o civarda oturanlar, Tekbir Mağazaları’nda çalışan kızlara böyle sesleniyor. Kızlar da bu yakıştırmadan şikayetçi değil; çünkü çalıştıkları kuruma ziyadesiyle güveniyorlar. Onların ‘tek tip’e bakışı, fabrikalarda ve büyük alışveriş merkezlerinde aynı şekilde giyinerek çalışan diğer kızlarla örtüşmüyor. Adı tesettürle özdeşleşmiş bir mağazada çalışmanın omuzlarına fazladan sorumluluk yüklediğine inanıyorlar. Onların giysileri, örtünmek isteyen müşteriler için özendirici olmalı.
         <br/>
         <br/>
         İki yıldır Tekbir’in eşarp reyonunda çalışan Şeyma, örtünmeye karar verdikten sonra gelen müşterilerine başörtü seçmeyi çok seviyor. Tek tip giyinmeye gelince, pardösü ve pantolon ona göre rahat bir giyim tarzı, pembe ise normalde de giyinebileceği bir renk. Üstelik bu yıl çok revaçta. İçeriye giren müşterilerin, “Ay, ne güzel çiçek gibi açmışsınız.” iltifatları da cabası. Mağaza çalışanlarının bir kısmı, sonradan tesettüre girmiş. Onlar, Tekbir’i bir okul gibi görüyor. 19 yaşındaki Meryem, “Tesettürün ne olduğunu buraya girince öğrendim.” diyor, “Önceden daha kısa giyiniyordum, başörtüsü nasıl takılır bilmiyordum. Burada mutlu ve huzurluyum.”
         <br/>
         <br/>
         Tekbir Mağazaları Yönetim Kurulu Başkanı Mustafa Karaduman, hem müşterinin hem de yöneticinin, çalışan personeli tanıması için tek tip kıyafetin gerekli olduğunu savunuyor. Tekbir etiketi taşıyan üniformalarda iki kriter aranıyor; tesettüre uygun ve kullanışlı olsun. O yılın moda renk ve desenleri göz önünde tutuluyor; fakat seçilen giysinin ‘flaş’ bir model olmamasına dikkat ediliyor. Karaduman, “Genellikle kızların üzerindeki giysiler çok satıyor; ama bazı müşterilerde bu ters tepebiliyor. Herkesin giydiğini giymek istemiyorlar.” diyor.
         <br/>
         <br/>
         Üniforma giyenler ve giydirenlerin görüşüne başvurduk; ama mesele burada bitmiyor. Bir de üniforma üretenler var. Üzerinde ‘iş elbiseleri’ yazan vitrinleri bilirsiniz, her mankenin üzerinde farklı bir giysi vardır. Kırmızı bahçıvan pantolon, lacivert takım, piti kareli önlük vs... ‘Per-Ge’ adlı firmasıyla 25 yıldır sektörün içinde olan Faruk Erdemirli’ye  iş elbiselerindeki yeni eğilimleri sorduk.
         <br/>
         <br/>
         Patronlar ucuz ve sağlıksız kumaş istiyor
         <br/>
         <br/>
         Fabrikanın bahçesinden başlayarak bahçıvanı, güvenlikçiyi, temizlikçiyi, aşçıyı ve işçiyi giydiren Erdemirli, ürün sipariş eden satınalma müdürlerine polyesterli değil pamuklu kumaşları tavsiye ediyor. Ama aradaki fiyat farkını duyan işverenin tercihi,  özellikle yazın işçiyi kavuran polyester kumaştan yana. Modellerdeki püf noktaları ise çoğunlukla kollarla ilgili; mesela aşçılar kesinlikle kısa kollu giymemeli; çünkü kollarındaki tüyler yemeğe düşebilir. Dokuma fabrikalarında ise kolu makineye kaptırmamak için önlüğün kolları dar ve düğmeli olmalı.
         <br/>
         <br/>
         Erdemirli iş önlüklerindeki piti kare efsanesinin de tarihe karışacağını söylüyor. bu desen İş elbiselerinde hayli uzun zamandır kullanıldığı için sektörde ‘sıkıcı’ bulunmaya başlanmış. Önlüklerdeki yeni eğilim, düz renk kumaşlar. Erdemirli’nin tek şikayeti, 20 sene önce, 14 olan firma sayısının bugün 2 bine yükselmesi. Ona göre işten anlamayan, yalnız kısa yoldan patron olmak isteyenlerin açtığı bu firmalar zamanla elenecek.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1527 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22003), [web.archive.org (arşiv bağlantısı)](http://web.archive.org/web/20060106122527/http://www.aksiyon.com.tr:80/yazdir.php?id=22003)
