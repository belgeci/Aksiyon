# O ezanın peşinde...

*Ülkü Özel Akagündüz 2012.08.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yeni Cami’de okunan ezan bir süredir duyulmaz olmuştu. Turistleri ağlatan, gayrimüslim esnafa kapıları pencereleri açtıran, yoldan geçenleri avluya çeken, hatta kimilerini namaz safları arasına katan o ezanı yeni yerinde, Şehzadebaşı Camii’nde bulduk.
  </font>
 </div>
 <div id="newsText">
  <font class="detail-text">
   <p>
    Yeni Cami’de bir ikindi ezanı… Vapura mı koşuyorduk, yoksa Çiçek Pazarı’ndan sardunya mı bakıyorduk? Belki de biraz tarçın, karanfil almak üzere Mısır Çarşısı’ndaydık. Tam vaktiymiş demek ki o ezanı duyduk. Avluda fotoğraf çeken turistler, namazı bekleyenler, sahilde balık ekmek yiyenler, Tahtakale’de gezinmekten yorgun düşenler, banklarda oturmuş, denizi seyredenler, hepimiz bir anda güvercinler gibi başımızı kanatlarımızın arasından çıkarıp dikkat kesildik. Kayıtsız kalınamayacak bir ses, bir okuyuş ki ayakta duranlar oturmak, yürüyenler durmak istedi, hatta inanır mısınız, kimilerinin adımları avluya yöneldi. “Davet böyle olmalı” dedik içimizden, insanda icabet hissi uyandırmalı.
    <p>
     Sonra, ne öğlen ne de ikindi, ne vapura binerken ne de inerken duyar olduk o sesi, inceden bir merak; ama o kadar. Koca İstanbul’da kimler hangi camide ezan okur, sonra niye okumaz nereden bileceğiz! Ve bir gün, evde kimbilir hangi işle meşgulken ve bütün ezanlar daha yenice okunup bitmişken ve yazık ki biz en çok da yakınlardaki o mahalle camisinin bed sesli müezzini bir an önce sussun diye sabırsızlanmışken, rüzgâr uzaklardan bir yerlerden, o ezanı getirip bıraktı odamıza. Bir ezan için camlara koşulur mu, koşulur, hem de yitiğini bulmuş gibi sevinçle, özlemle koşulur. Fakat Yeni Cami’de kaybettiğimiz o ses, hangi minarede okumakta şimdi bu ezanı?
     <p>
      Bir süre, evin civarındaki camilerde dolaştık, yine güvercinler gibi… Tam da ezan okunacağı vakitlerde, Laleli Camii’nde, Pertevniyal Valide Sultan’da, merakımızı garip karşılayanlar, yüzümüze endişeyle bakıp “Ne yapacaksınız müezzini?” diye soranlar oldu. Ne yapacaktık sahi müezzini, biz neyi arıyorduk? Biz bir müezzini değil, bir ezanı arıyorduk aslında; ama niye?
      <p>
       Çok geçmeden o müezzini bulduk: Oğuzhan Bahtiyaroğlu… Güzel bir ezanın izini sürmemizi tebessümle ve tabii anlayışla karşıladı ve dört-beş ay önce tayin olunduğu Şehzadebaşı Cami’nde bize aslında neyi aradığımızı anlattı: “Ruhumuz, Elest Bezm’inde Allah’ın ‘Ben sizin Rabbiniz değil miyim?’ nidasını duymuştur ve o nida karşısında vecde gelip ‘Evet’ demiştir. Biz o zaman duyduğumuz sesi arıyoruz işte! Güzel bir ses duyduğumuzda o yüzden kulak kabartıyoruz hemen.”
       <p>
        Hak vermemek mümkün mü? O güzel sesin Allah’ın varlığına ve birliğine şahadet etmesi, herkesi onun huzuruna çağırması başka türlü tesir ediyor demek ki ruhumuza, yitiğimizi bulmuş gibi o yüzden koşuyoruz camlara. Ancak önemli bir nokta var burada; onun ezanını farklı kılan yalnızca sesi değil, makamlar arasındaki geçişleri, üslubu… Ses olsaydı, İstanbul’da ve Anadolu’da güzel sesli nice müezzin bulunurdu. Adını kendisinin bile koyamadığı, ancak ‘ihlâs ve muhabbet’ diye izah edebildiği bir başkalık var onun ezanında.
        <p>
         Nihavent’e Kafkas çeşnisi
         <p>
          Bahtiyaroğlu, hemen bütün müezzinler gibi, sabah ezanını saba, öğleni uşşak, ikindiyi rast, akşamı segâh veya hüzzam, yatsıyı hicaz makamında okuyor. Haftada bir gün, perşembe ikindileri ise nihavent makamını tercih ediyor. Ertesi günün cuma olduğunu hatırlatan ve bugün bazı büyük camilerde uygulanan bir Osmanlı geleneği bu… Bahtiyaroğlu’nun ezanındaki hoşluk işte en çok da bu makamda hissediliyor. Zaten hüzünlü olan nihavent, onun okuyuşuyla beynamazları namaza başlatan, turistleri ağlatan, gayrimüslim esnafa kapıları pencereleri açtıran tılsımlı bir şeye dönüşüyor. Hiç değilse bu hâli izah edemez mi bize? “O ezanda çok çeşitli geçişler var. Başlangıcı, kararı, nihaventtir ama saf nihavent değildir. Oradan acemaşirana, suzinaka, hicaza geçiyoruz. Ancak bana kalırsa insanları asıl etkileyen, Cenab-ı Allah’ın okuyana da dinleyene de verdiği muhabbettir. Başka ne olabilir ki!”
          <p>
           Başka bir şey daha var aslında, küçücükten beri dinlediği Kafkas ezgileri ve o yöreye has gırtlak yapısının okuyuşuna kattığı çeşni… Ondan nihavent ezan dinlemek isteyenlere perşembe günleri Şehzadebaşı civarında bulunmalarını tavsiye ettikten sonra, küçük bir tüyo verelim, camiye özellikle ezan dinlemek üzere gelen grupları da kırmıyor Bahtiyaroğlu, onlar için de ezanı nihavent makamında okuyor.
           <p>
            Yeni Cami, konum itibariyle daha hareketli, kalabalık bir muhitte olduğundan belki, Bahtiyaroğlu’nun ezanını oraya daha çok yakıştırıyorduk; fakat kendisi bu hususta farklı düşünüyor. Yeni Cami, evet Kars’tan İstanbul’a gelir gelmez görev aldığı ilk cami, ilk göz ağrısı ve Şehzadebaşı gönlünde yatan aslan; ama mühim olan, ezanı küçük bir köyde bile aynı hissiyatla okuyabilmek. Hatta ona kalırsa, o küçük köyde bütün baskılardan uzak, bağlardan azade, daha rahat, daha samimi okurdu ezanı. “Bırakın beni, bir dağ başında okuyayım, melekler dinlesin yeter!” diyor. Bugün de belki, o dağ başındaki yalnızlığa yakın olabilmek için, minareye çıktığında kapıyı kapatıp ışığı söndürüyor. Ezan, teknik bir mevzu değil demek ki, müezzin, ‘Ben profesyonelim arkadaş, ezanımı okur inerim.’ diyemez demek ki! “Öyle olursa iki defa okursun, üçüncüsünde sen de bıkarsın, karşındaki de bıkar.” diyor Bahtiyaroğlu. Ve bir büyüğünün tavsiyesi: “Dillerde ötüşen ezan, ezan değildir, gönüllerde tutuşan ezan, ezandır. Bir yere kadar değil, her yere kadar olmak istersen Allah’a, Resulüne güvenip ihlâs ve samimiyetle okuyacaksın.”
            <p>
             Bahtiyaroğlu, ezandaki ihlâsı ve samimiyeti yeryüzünün her noktasında muhafaza etmek gerektiğini söylüyor; ancak İstanbul’da, Mimar Sinan eseri bir selâtin camiinde müezzin olmanın sorumluluğunun son derece ağır olduğunun da altını çiziyor: “En iyisini icra etmen, bütün hünerini dökmen ve burasının bir selâtin camii olduğunu hissettirmen lazım...”
             <p>
              Osmanlı döneminde bu camilerde görev alacak din görevlilerinde 52 özellik aranırmış, şimdi liste o kadar kalabalık değil; ama hem imamlar hem müezzinler birçoklarını daha ilk adımda yıldıracak çetin bir yolda yürüyorlar. Müezzinlikte Allah vergisi bir ses ve yeteneğin dışında hafızlık şartı arandığını biliyor muydunuz mesela?
              <p>
               Hemen diyeceksiniz ki madem bu kadar titizlikle seçiliyor da müezzinler, Allah affetsin, o bed sesler nereden geliyor? Söz konusu selâtin camilerse ihtimam artıyor hâliyle; mahalle camilerine doğru gidildiğinde, cemaatten bir heveslinin çıkıp hünerini sergilemesi gayet sıradan bir durum sayılıyor. Kaldı ki o hevesliler, nasıl bir cüretse artık, sesleri ve terbiyeleri yetersiz olduğu hâlde selâtin camilerinde de ezan okumaya teşebbüs edebiliyormuş. Bereket versin Bahtiyaroğlu, onlarla başa çıkmayı çocukluğunda öğrenmiş: “Köyde yaşlı bir amca vardı, ezandan 15 dakika önce mikrofonu alır beklerdi, bir anlamda yolumuzu keserdi. O ezana başlayacağında şalteri kapatırdım, elektrik gitti zanneder dışarı çıkardı. Sonra şalteri açar, ezanı okurdum.”
               <p>
                Şimdi ne yapıyorlar peki? Cemaatten bir hevesli çıkar da hocanın mini sınavından geçerse, namazdan sonraki aşr-ı şerifi okumasına müsaade ediliyor; ama minareye çıkmak isteyenin işi daha da zor; hem eğitimi hem sesi hem de manevi terbiyesi tartıldıktan sonra mikrofonu eline almasına izin veriliyor. Ezan İlahi bir davet ne olsa, herkese yollanan, görünür ve görünmez bütün varlıklara, inananlara ve inanmayanlara...
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33321-173-o-ezanin-pesinde.html), [web.archive.org (arşiv bağlantısı)](http://web.archive.org/web/20130813080644/http://www.aksiyon.com.tr:80/aksiyon/haber-33321-173-o-ezanin-pesinde.html)
