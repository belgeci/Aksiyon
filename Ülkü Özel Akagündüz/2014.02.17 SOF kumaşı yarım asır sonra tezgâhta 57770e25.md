# SOF kumaşı yarım asır sonra tezgâhta

*Ülkü Özel Akagündüz 2014.02.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ankara’nın öteki gündeminde, kaybolup gitmiş bir kumaşı yeniden canlandırma telaşı var. Som altın gibi değerli olan ‘sof’ kumaşıyla Ankara keçisini de yeniden hatırlamış olacağız.
  </font>
 </div>
 <div id="newsText">
  <font class="detail-text">
   <p>
    Bizim hikâyemizin bir ucu muhakkak bir kaybolmuşluğa, yarım kalmışlığa açılır. Arada uzun ya da kısa boşluklar vardır hep. Tarihin bir döneminde ilginç bir unutma hastalığına yakalandığımız bile söylenebilir. Öyle olmasaydı, bir dönem Ankara ticaretinin can damarı sayılan ‘sof’ kumaşı zihnimizden uçup gider miydi tamamıyla? Doğrusu şu ki, Avrasya Yazarlar Birliği Genel Başkanı Yakup Ömeroğlu, bir kitabın satırları arasında rastladığı sof kelimesinin peşine düşmeseydi, bugün biz böyle bir kumaşı unuttuğumuzun da farkında olmayacaktık. Demek ki hikâyemizin bir ucu da müjdeli haberlere açılıyor.
   </p>
   <p>
    Sof, Ankara keçisinin tiftiğinden üretilen, yumuşacık, ipeksi bir kumaş. Şehirde kumaşın varlığı 13. yüzyıla dek uzanıyor, 16-18. yüzyıllar arasında ise Ankara’nın dışarıya açılan yüzü, markası, mührü, hâsılı her şeyi oluyor. O dönemde Ankara’ya yolu düşmüş bir ressamın kendisine konu olarak ‘sof’u seçmesi de kumaşın popülerliğinin bir göstergesi sayılabilir. Fonda Ankara Kalesi’nin ve surların içinde kırmızı çatılı evlerin göründüğü bu resimde, Ankara keçisinin tiftiğinin kırkılışından başlayarak, o tiftiğin tezgâhlarda kumaşa dönüşmesi, yıkanıp boyanması, pazarlarda satılması ve hatta deve kervanlarıyla yurtdışına gönderilmesi anlatılır. Bugün, Amsterdam’daki Rijksmuseum’da ‘anonim’ imzasıyla sergilenen ve 1700-1799 yılları arasında çizildiği tahmin edilen tablonun en dikkat çekici yanı, sof kumaşından beyaz feraceler giyinmiş kadınların da en az erkekler kadar işin içinde olması. Sof kumaşını gündemimize taşıyan Yrd. Doç. Dr. Yakup Ömeroğlu da bu bilgiyi doğruluyor: “Kaynaklar, o dönem yasalarının Ankaralı hanımları sof kumaşı üretmeye teşvik ettiğini gösteriyor. Ahi teşkilatının tayin ettiği bir vekil, kumaşları pazarda satıyor ve ücretini evin reisine değil bizzat kadına teslim ediyor. Erkeklerin bu paraya müdahale ettiği durumlarda da dava her zaman kadın lehine sonuçlanıyor.” Ancak kadınları üretim yönünde teşvik eden kadı, giyim söz konusu olduğunda aynı müsamahayı göstermemiş, farklı zamanlarda yayımlanan iki kadı fermanıyla, kadınlar, çok ince olduğu gerekçesiyle sof kumaşı giyinmekten men edilmiş, hatta kadınlara elbise diken terziler de cezalandırılmakla tehdit edilmiş. Evliya Çelebi bu fermanlardan önce mi gidip gördü, yoksa kadın ve giyim söz konusu olduğunda fermanların çoğunlukla hükümsüz kaldığı günler miydi bilinmez; ama bilhassa Beypazarı’nı tasvir ederken ahalinin rengârenk sof giyindiğinden söz eder Evliya… Ancak, o yıllarda üreticilerin epey pahalı olan bu kumaşı giymek yerine satmayı tercih ettiği de bir vakıa. Nereye satılıyordu peki bu kumaşlar? Yurtdışına; ama öncelikli olarak da Osmanlı sarayına… İç gömleklerinin, kaftanların, sultanların elbiselerinin softan dokunduğu ve hatta padişahların kumaşın kalitesiyle bizzat alakadar olduğu biliniyor; çünkü tiftiğin arasına koyun yünü katıldığının fark edilmesi üzerine “tiftiğe yün ya da pamuk zinhar katılmaya!” diye buyuran padişah fermanları var arşivlerde…
   </p>
   <p>
    <span>
     <strong>
      Ankara keçisi nereye kaçtı?
     </strong>
    </span>
   </p>
   <p>
    Ankara, vergisinin yüzde doksanını sof üzerinden ödüyorken, Engürü Pasajı ve Mahmutpaşa Bedesteni tiftikle, sofla dolup taşıyorken ne olmuş da bu nadide kumaş, önce tezgâhlardan sonra zihinlerden uçup gitmiş? Pek çok şey olmuş tabii; ama bir sıralama yapacak olursak keçi meselesini öncelememiz gerekir. Evliya Çelebi’ye “Dünyanın hiçbir yerinde bu kumaş, Ankara’da olduğu kadar ince ve sağlam olamaz.” dedirten de bir keçi değil midir? Peşinen söyleyelim; Ankara keçisinin tüyü o kadar ince, o kadar yumuşak ve sağlam olmasaydı sof kumaşa methiyeler dizilmezdi. Zaten, ne zaman ki bu keçileri elimizden kaçırmışız, o zaman sof kumaşı da göremez olmuşuz. Keçiyi kaçırma meselesi de mecaz değil, hakikat üstelik hem de iki türlü hakikat! İlki, Ankara keçisinin çoğu defa padişahlar eliyle yurtdışına hediye edilmesiyle ilgili. İlk giden keçilerin uyum sağlayamadığı biliniyor; ancak bundan 150 yıl önce, Güney Afrika’ya ve Avustralya’ya gönderilen keçiler yeni yurtlarını pek seviyor, ora halkları da bizim keçileri seviyor ve sevmekle yetinmeyip ıslah çalışmaları yapıyor. Gelinen noktada her iki ülkenin de keçi popülasyonu keçinin anavatanı olarak bilinen Türkiye’dekinden daha fazla ve belki de daha dokunaklı olanı, her iki ülkenin de ıslah çalışmalarıyla Ankara keçisini tiftiği daha uzun, daha ince ve daha elastik bir cinse dönüştürmüş olmaları. Bize gelince… Kırklı yıllarda 5 buçuk milyon Ankara keçimiz varken, bugün yaklaşık 150 bin keçimiz var. Nedeni malum; hızlı kentleşme, keçileri bir nimet değil, baş belası gibi gören yöneticiler ve bilhassa da Ankara keçisinin et ve süt açısından verimli olmayışı… Bugün, kırsalda Ankara keçisi yetiştiren çiftçilere sorsanız, verecekleri en anlamlı cevap şu olacaktır: “Sevdiğimiz için yetiştiriyoruz bu keçileri.” Gerçi Yakup Ömeroğlu, şimdilerde bir bakanlık teşvikinden söz ediyor; ama bir şerh düşmeyi de gerekli buluyor: “ Ürün piyasada kâr etmediği sürece, müzelik olmaktan öte gidemeyecek. Biz sof kumaşı üreterek tiftiğin dolayısıyla keçinin yeniden kıymet kazanmasını istiyoruz. Aksi takdirde, belki on sene sonra Ankara keçisini göremeyebiliriz.”
   </p>
   <p>
    Sof kumaşını tanıdık, keçi meselesini aydınlığa kavuşturduk, şimdi gelelim tiftiğin yarım asır sonra tezgâhlara nasıl indiğine… Avrasya Yazarlar Birliği Başkanı Yakup Ömeroğlu’nun, bir kitapta (Dokuma Sanayinin Çöküşü ve Ankara Keçisi-Erman Tamur) ilk defa ‘sof’ kelimesiyle karşılaştığı o güne dönelim; “Tiftiği elbette tanıyordum; ama bundan çok özel bir kumaş dokunduğunu bilmiyordum. Uzun süre, bu kumaşı nerede görürüm diye araştırdım. Sonunda olsa olsa orada bulunur diyerek Ankara Etnografya Müzesi’ne gittim. Kumaşa sergi salonlarında rastlayamadım; ancak arayışıma şahit olan müze müdürü, ‘Benimle gelin, size o kumaşı göstereceğim’ dedi.” İşte serüvenin burası oldukça ilginç; müze müdürünün bu cümlesini duyan memurların yüzünün asılmasına neden olacak kadar ilginç hem de. Ömeroğlu’ndan dinleyelim yine; “ Kilitli kapılardan geçtik, tutanaklar tutuldu, mühürler kırıldı böylelikle memurların bu mühürleri yeniden yapacakları için surat astıkları anlaşıldı ve nihayet, tiftiği boyanmamış, üzeri işlenmemiş çok güzel bir sof kumaşına ulaşıldı. Kumaştan çok etkilendim ve bu kez aslında hiç aklımda yokken ‘Acaba üretebilir miyiz?’ diye düşünmeye başladım.”
   </p>
   <p>
    İşin güzel tarafı, Ömeroğlu’nun yalnızca düşünmekle kalmayıp harekete geçmesi. Önce, üyesi olduğu Somut Olmayan Kültürel Miras Komisyonu’na taşımış konuyu ve sof kumaşının UNESCO tarafından tescil edilebilmesi için bir rapor hazırlamış. Tescil için ürünün bugün de yaşıyor olması gerektiğini biliyormuş elbette ve raporu hazırladıkları o günlerde sof hâlâ müzede görülebilecek bir ‘miras’mış; ama yine de, muhtemelen sof kumaşının yeniden tezgâhlara ineceğine duyduğu inançla ‘sof’ adını UNESCO’nun gündemine de taşıyıvermiş. Fakat asıl serüven bundan sonra… Ortada bir kumaş adı var yalnızca, ‘Tiftik ve Sof Araştırma Geliştirme’ adıyla kurdukları bir dernek ve kaynaklarda gizli kapaklı birkaç bilgi, neredeyse sır gibi… Tiftik nereden bulunur, ip haline nasıl dönüştürülür, tezgâh nasıl olmalıdır? Hiçbirinin cevabı bulunmuş değil henüz… Önce merkezi Ankara’da bulunan ‘Tiftik Birlik’ten yarım ton tiftik alınmış ve sonra unutulmuş dağ köylerinde o güzelim parlak tüyleri eğirip ipe dönüştürecek yaşlı teyzelerin peşine düşülmüş. Bu arada tezgâhlar için Bayburt’a sipariş verilmiş ve nihayet, bütün eksikler tamamlanıp da büyük gün geldiğinde, heyecan yerini hayal kırıklığına bırakmış. Tezgâha takılan ipler kopmuş yazık ki… “Meğer” diyor Yakup Ömeroğlu, “İpi bulmakla bitmiyormuş iş. Dokunmaya uygun hale getirilmesi için çirişleme diye bir işlemden geçirilmesi gerekiyormuş. Çirişlemenin ne olduğunu, nasıl yapıldığını anlamamız bile bir ayımızı aldı.” Bunca zorluk, sof kumaşı Osmanlı dönemindeki gibi en saf haliyle elde etmek için veriliyor elbette; elle müdahale edilen ahşap tezgâh, kemikten ya da gürgen ağacından yapılmış mekik ve hiçbir kimyasal işlemden geçirilmemiş, elde eğrilmiş tiftik ipi… Hâsılı, kıymetini bilenler için aramakla bulunmayacak bir kumaş…
   </p>
   <p>
    <span>
     <strong>
      Neler olabilir, neler?
     </strong>
    </span>
   </p>
   <p>
    Kıymetini kim bilecek acaba? Yakup Ömeroğlu, kumaşın bir Ankara markası olmasını arzu ediyor. Böylelikle başkent, ilk defa kendisine has bir ürüne kavuşmuş olabilir. Bu durumda, kumaşa sahip çıkması gereken de devlet erkânıdır elbette, sof kumaştan üretilmiş hediyelik eşyalar, yurtdışından gelen misafirlere gururla takdim edilebilir. Devlet desteğinin elzem olduğunu düşünüyor Ömeroğlu; “Fabrikasyon üretimin hâkim olduğu piyasada geleneksel yöntemlerle rekabet etmek, oto yarışına at arabasıyla katılmaya benzer. Ancak devlet bu ürünleri sübvanse ederse sof üretimi süreklilik kazanabilir.” İpek yumuşaklığında, dökümlü bu kumaşın modacıların da ilgisini çekeceği muhakkak; ama İtalya’da konferans salonu ihalesi kazanan bir Türk firması daha erken davranmış görünüyor. “İtalyan firma, koltukların tiftikten yapılmasını istiyor; çünkü tiftik hem uzun süreli oturmalarda terletmiyor hem de geç tutuşma özelliğiyle daha güvenli bulunuyor. Biz bu talebi karşılayamayacağımızı, sof kumaşın peşinde olduğumuzu söyledik; ancak Türkiye, keçinin ana vatanı olarak bu tür taleplere de cevap verebilmelidir.”
   </p>
   <p>
    <strong>
     <span>
      Yüzyıl önceden kalmış gibi…
     </span>
    </strong>
   </p>
   <p>
    Sof kumaşının deneme dokumaları Ankara’nın Kazan ilçesindeki bir atölyede yapılıyor. Cadde kıyısında, düz ayak, camekânlı sıradan bir atölye ilk bakışta; fakat içeriye girildiğinde tahtadan, saf tiftikten örülü eski bir dünya… El tezgâhlarının başında, incecik ipleri saran, çözen, dokuyan ve bu halleriyle başka bir zamana ait olduğu çok açık sırlı işler görüyormuş gibi duran kadınlar… Hiç gitmesek, hiç görmesek, nereden bileceğiz, o küçük atölyede yüzyıllar önce dokunduğu gibi bir kumaş dokuma gayretindedir bu kadınlar! Önce pamuk ipliği sonra koyun yünüyle başlamışlar talime, iki haftadır da tiftik ipini geçirmişler tezgâha... Başlarında emekli bir öğretim üyesi, el dokumacılığının her türünden anlayan tecrübeli bir hoca; Cavidan Başar ve talebesi Mücella Kahveci… Ankara Kalkınma Ajansı’nın da eli üzerlerinde üstelik… Eski dönemlerde halk bu kumaşa ‘Hacı Bayram kerameti’ dediğinden ve dokumacıların piri Şit Aleyhisselam olduğundan, her ikisine de dualar ederek açıyorlar atölyelerini. Şimdilik küçücük sof kumaşlar dokuyorlar; ama olsun, o kadarını görebilmek için müzeye gitmeleri gerekmemiş miydi?
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=224A4D8A38EB154D38EFA1C1CD590D24?newsId=37879), [web.archive.org (arşiv bağlantısı)](http://web.archive.org/web/20140724023044/http://www.aksiyon.com.tr:80/aksiyon/newsDetail_getNewsById.action;jsessionid=224A4D8A38EB154D38EFA1C1CD590D24?newsId=37879)
