# Doğada nasıl yürünür?

*Ülkü Özel Akagündüz 2015.10.20*

<div class="pNewsDetailMainContent ctx_content" itemprop="articleBody">
 <p>
  Bir doğa yürüyüşü tasarlayın; ama önceliğiniz şehrin kirinden pasından kaçmak, ciğerlerinizi açmak filan olmasın, ‘şu kadar adıma bu kadar kalori’ hesapları hele zihninize hiç uğramasın. Hem bunlar sizi zaten bulacak, yürüyüş bittiğinde tabiatla baş başa kalmanın hoşluğu elbette yaşanacak. Şimdiden meraklandınız değil mi, doğada başka ne için yürünür o zaman? Sabah erkenden Bodrum’a bağlı Dereköy’de buluşan şu topluluğun peşine düşelim de görelim, insan tabiatla başka nasıl iletişim kurabilir? Yürürken aldığı havanın, attığı adımın dışında nelere odaklanabilir?
 </p>
 <p>
  Topluluk fazla kalabalık sayılmaz. Yaşları, meslekleri, memleketleri, dünya görüşleri farklı; ama amaçları aynı bir grup insan, yazları suyu çekilen bir dere yatağında yürümeye başlayacak birazdan. Amaç, bitkileri tanımak, evet yalnızca bitkileri… Ağaçların, çiçeklerin, çalıların ve otların önce adını öğrenmek… Nerede, nasıl büyürler, nasıl kokarlar? Soylarını devam ettirmek için hangi yola başvururlar? Hangi bitki, hangisini sever? Tohumları, çiçekleri, yaprakları, sapları ve kökleri neye benzer? Amaç, bitkileri tanımak dedik; ama eksik dedik. Amaç, tabiatın içinde, çekidüzen vermeye çalışmadan, bütün bu otlar, ağaçlar benim ne işime yarar diye düşünmeden, tüketmeden, saygıyla bulunmak aslında. Ah elbette bir şifa bulma isteği, ümidi herkesin içinde. ‘Şu ağacın yaprağı ağrımı dindirir mi, bu bitkinin kökü sancıma iyi gelir mi, o çiçeğin kokusu ruhumu teskin eder mi?’ sorusu herkesin zihninde; ama biraz sabır! Hem bitkiyi tanımadan, sevmeden ve hatta sırrına ermeden nasıl bilebiliriz ki o hangi derdimize şifadır?
 </p>
 <p>
  <img alt="" src="http://web.archive.org/web/20151021130747im_/http://medya.aksiyon.com.tr//aksiyon/2015/10/19/572265.jpg"/>
 </p>
 <p>
  Bitkileri tanımak için yola koyulmuş bu grubun bir de rehberi var, öğreticisi desek daha doğru olur; çünkü başınızda odunsu, otsu her bitkiyle konuşan, onlarla neredeyse yapraklanıp çiçek açan bir yol gösterici yoksa ormanda ya da dere boyunda yürümek, bir yeşilliğin içinde sağır ve dilsiz kalmaktan farksızdır. Ot yalnızca ottur, ağaç yalnızca ağaç… O zaman, felsefe eğitimi aldıktan sonra ömrünü bütünüyle tabiatı anlamaya adayan Şaduman Karaca’nın peşinden yürümek şart. Almanya’da doğal tıp doktoru olarak hasta kabul eden bu modern zaman şifacısı bizi, önce görmeye, anlamaya, tanımaya ve sevmeye davet ediyor işte, sonra şifa gelir nasılsa, biz onu hak ettiğimizde.
 </p>
 <p>
  Amaç ve niyet iyice anlaşıldığına göre topluluğun arasına karışabiliriz artık. Bakalım şimdi hangi bitkinin başında, neler konuşuyorlar? Köyün içinde, bir evin önündeler henüz. Bir duvar fesleğenini inceliyorlar. Kimileri şaşkın, fesleğenin duvarda yetişeni de var demek! Az ötede büyük beyaz çiçekleriyle göz alıcı boru çiçekleri… Boru çiçeği zehirli, ellememek lazım öyleyse… İşte buradan zehirli bitkiler dünyasına bir adım atabiliriz. “Zehirli bitkiler daha albenilidir.” diyor Şaduman Karaca, “Ya kendisini korumak ya da dikkat çekmek için. Güçlüdürler ve öne çıkarlar.” Ve bir yanlışa dikkat çekiyor: “Peyzajcılar boru çiçeğini evlerin bahçelerinde ve parklarda kullanmayı seviyor; ama bu bilhassa çocuklar için çok tehlikeli.” Dere boyunda, kıpkırmızı rengiyle alarm veren ‘yılanbıçağı’ bitkisine dokunmamak gerektiğini biliyoruz artık, zehrin ehil ellerde, belirli bir dozla ve uygun yöntemle panzehre dönüştüğü bilgisini bir kenara not düşerek tabii.
 </p>
 <p>
  <img alt="" src="http://web.archive.org/web/20151021130747im_/http://medya.aksiyon.com.tr//aksiyon/2015/10/19/572264.jpg"/>
 </p>
 <p>
  Yürüyenler telaşlı değil hiç, kimi çitlembik ağacını gösteriyor, kimi meşe üzerinde o güne dek görmediğimiz renkli bir kozalağı. Onun bir kozalak değil, ağacın hasta olduğunu anlatan bir ur olduğunu öğrenince nasıl da şaşırıyoruz! Bir ur böyle sanatlı, böyle güzel olabilir mi? Dere kıyısındaki taşların bir amfiteatrın oturakları gibi dizildiği açık alana ulaştığımızda “Burada duralım.” diyor Şaduman Karaca: “Şimdi yerdeki çınar sürgünlerine türkü söyleme zamanı.” Masmavi göğün altında, herkes bir taşın üzerinde, şimdilik yerle bir gibi duran taze çınar filizlerine bir türkü yükseliyor gruptan: “Bahçede yeşil çınar / boyu boyuma uyar / Ben seni gizli sevdim / Bilmedim âlem duyar”… Yıllar sonra görkemli bir gövdeye kavuştuğunda bu çınarlar, ihtimal ki kendileri için söylenmiş bu türküyü saklayacaklar o gövdenin bir kıyısında, dalın, yaprağın ucunda. Yalnızca çınarlar mı, sığırkuyrukları, hayıt çalıları, ballıbabalar, böğürtlenler, defneler ve eğreltiler de… Birileri çıkıp bu düzeni bozmaz, otları yolup ağaçları kesmezse tabii. Burada da alacağımız bir ders var Karaca’dan: “Doğada tek tip yoktur. İstilacı bir bitkinin diğerlerini boğup kendine alan açması istisnai bir durumdur. Bir yerde tek tip varsa orada insan eli vardır.”
 </p>
 <p>
  <img alt="" src="http://web.archive.org/web/20151021130747im_/http://medya.aksiyon.com.tr//aksiyon/2015/10/19/572263.jpg"/>
 </p>
 <p>
  <em>
   Şaduman Karaca
  </em>
 </p>
 <p>
  Karşıdan bakınca, bizim anlayamayacağımız bir sosyallik içinde, biri diğerini koruyarak, gölgesinden yararlanarak, gövdesine sarılarak, yaprakları uç uca, dostça yaşayan bu bitki topluluğunda bir karmaşa görmek kimin haddine öyleyse? “İnsan, yazık ki” diyor Karaca, “Bu haddi görüyor kendisinde. Burada her bitkinin keyfi yerinde; ama bunun bir önemi yok; çünkü kendi işine yaramıyor bu hâliyle.”
 </p>
 <p>
  Yalnız, bu armoniyi bozan bir ağaç var burada, o da okaliptüs. Vaktiyle bataklıkları kurutmak üzere Uzakdoğu’dan getirtilen okaliptüs, şimdi hızla çoğalıyor ve bu kez su kaynaklarını kurutmaya başlıyor. Görüldüğü üzere, yine bir insan eli çıkıyor karşımıza. Karaca’ya göre, odun ihtiyacını okaliptüsten karşılamak bozulan dengeyi yeniden kurabilir.
 </p>
 <p>
  <img alt="" src="http://web.archive.org/web/20151021130747im_/http://medya.aksiyon.com.tr//aksiyon/2015/10/19/572262.jpg"/>
 </p>
 <p>
  Denge bir kez bozulduğunda, yeniden bir ahenk bulmak o kadar kolay değil galiba. Eskiler, tabiattan bir bitki kopardıklarında yerine bir yenisini dikerlermiş, toprağa bir dal, bir tohum, kök ya da ihtiyaç duyabileceği bir metal, sözgelimi bakır bırakırlarmış. Dere boyundaki yürüyüşün sonunda bir köylünün getirdiği karpuzu yerken herkesin birbirini “Aman, çekirdeklerini atma!” diye tembihlemesi de bu kadim bilginin yaşadığı anlamına gelebilir pekâlâ. Genetiğiyle oynanmamış ve doğal yöntemle yetiştirilmiş bu karpuzun pek de alışkın olmadığımız irilikteki çekirdeklerini yeniden toprakla buluşturmak gerekir zira. Böyle dostane bir iletişim kurarsanız toprakla, onun dilinden de anlarsınız ve o zaman, Frenk incirleriyle bile konuşabilirsiniz. Nitekim yol yeniden köye çıktığında Şaduman Karaca, ekibini bir kaktüs türü olan Frenk incirlerinin sardığı; ama diğer bitkilerin iyice azaldığı sararmış bir yamaca topluyor. Az suyla yetinebilen bu kaktüs, toprağın kurak olduğunu söylüyor bize. Karşıda, evinin bahçe duvarı önünden grubu izleyen Saniye nine de doğruluyor bu bilgiyi: “Eskiden yemyeşildi bu yamaç, artezyenler yüzünden kurudu. Bir de baz istasyonları var, onların yüzünden de zeytin ağaçlarımız kurudu. Tabiatın kıymetini bilen kalmadı artık.”
 </p>
 <p>
  O zaman bugün bu grup, Saniye nine için de yürümüş olsun, yarın yokmuş gibi hırsla tüketen bir zihniyete karşı...
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/dogada-nasil-yurunur_552624), [web.archive.org (arşiv bağlantısı)](http://web.archive.org/web/20151021130747/http://www.aksiyon.com.tr/dosyalar/dogada-nasil-yurunur_552624)
