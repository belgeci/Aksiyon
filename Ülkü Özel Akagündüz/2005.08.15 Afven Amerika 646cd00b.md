# Afven Amerika

*Ülkü Özel Akagündüz 2005.08.15*

<div>
 <p>
  <font>
   ŞAM - Şam’da sokaklar sessiz; ancak tiyatro salonları için aynı şey söylenemez. Nisan ayından bu yana kapalı gişe oynayan ‘Afven Amerika’Suriyeli seyircinin yüreğine soğuk sular serpiyor.
   <br/>
   <br/>
   Şam yine kendi halinde... Sokaklarda bir huzur, bir rehavet... Emeviye’de pervanelerin altında uyuklayanlar binbirinci rüyaya dalmışlar, hakâvatî yine aynı kahvede, kılıcını sallayarak ve ‘Ya Allah’ nidalarıyla turistleri zıplatarak hikâye anlatmayı sürdürüyor. Esnaf ‘alsan da olur, almasan da, ekmeğimi elbet bulurum’ kayıtsızlığından gram şaşmamış. Akşam haberleri festivallerden sahil şehri Lazkiye’deki konserlerden söz ediyor. Hatay’a yanlışlıkla düşen Suriye füzesini gençler yabancı televizyon kanallarından öğreniyor. Olumsuz haberler şehir efsanesine dönüşüyor, gerçek mi hayâl mi belli değil.
   <br>
    <br>
     1 Mart tezkeresinin yıldönümünde, Suriye’ye destek olmak için yollara düşen Türk aydınlarına ‘Sahi, durum o kadar vahim mi?’ diye soran Suriyeliler, Amerikan tehdidinden bîhaber, övülmüş, bereketli ve mübarek kılınmış beldelerinin kem gözlerden, kötülerin şerrinden her daim uzak olduğundan emin yaşayıp gidiyorlar. Zahirde durum böyle; ancak hiç ses yok, demek yanlış olur. Sokaklara dökülüp gösteri yapmaktan şiddetle kaçınan Suriye toplumu, birikmiş öfkesini tiyatro koltuğunda bırakıp çıkıyor dışarıya. İşte bu yüzden nisan ayından bu yana kapalı gişe oynayan ‘Afven Amerika’nın başarısını sadece oyuncuların ustalığında ya da Suriyelilerin sanata düşkünlüğünde aramak yanlış olur. ‘Afven Amerika’ bir emniyet supabı, genelde Arapların özelde Suriye halkının erdemlerinin altını çizen moral kaynağı. Nitekim, Tiyatro Ramati’de akşam dokuzda başlayan ve üç saat süren gösteri bittiğinde seyirciler, oyun da olsa Amerika’ya haddini bildirmenin huzuruyla dönüyorlar evlerine. Yönetmen ve başrol oyuncusu Hümam Hut, seyirciyi saatlerce koltuğa bağlamanın sırrını çözmüş doğrusu. Kimi zaman Amerika’yı aşağılayarak kimi zaman da Cem Yılmazvâri halktan beslenen espriler patlatarak seyirciyi uyanık tutmayı başarıyor.
     <br>
      <br>
       Özenle hazırlanan dekor, bir otel lobisi. Perde, siyah giysili, yüzleri maskeli FBI ajanlarının oteli basmasıyla açılıyor. Fonda bir marş var: “Amerika her şeyi bilir, Amerika anahtardır. Bütün dünya bizden korkuyor.” Silahlarıyla şov yapan askerlerin, otelin temizlikçisi tarafından bozguna uğratılması uzun sürmüyor, üstelik iki tane içli köftenin yardımıyla... Bağdat’ta elektrik tellerindeki kuşları vuran Amerikan askerleri bu kez de içli köfteleri el bombası sanıyor ve bu durum temizlikçi Dibo’yu hayli eğlendiriyor. Dibo, yani başrol oyuncusu Hümam Hut, başından sonuna dek bıçkın, cesur, hazır cevap, biraz kaba saba olsa da kendinden emin  Suriyeli genci, daha doğrusu Suriye’yi oynuyor. Otele, şirketlerinin Ortadoğu temsilcisini bulmak için gelen Amerikalı ekibe haddini bildiren de yine o. Amerika, Arapçayı tersten konuşan ve bu haliyle zavallı görünen bir erkek ve iki şuh kadınla yerini alıyor sahnede. Erkek, etkisiz bir eleman; ancak kadınlar Suriye’yi yola getirmeye and içmiş görünüyor. Bizim gözüpek Dibo, para tekliflerini kabul etmiyor, Amerika’nın işvelerine kanmıyor. Amerika diyor ki, ‘Sokakların pis, çukurlarla dolu, kadınların örtülü, üstelik ne Mc Donald’s’ın var ne Big Burger’in... Dibo,  salondaki Hıristiyan Arapları da incitmeden tesettürü savunuyor. McDonald’s’a gelince, Suriye’nin geleneksel yemekleri karşısında esamesi bile okunmaz... Burada bir parantez açmakta fayda var; çünkü McDonald’s’a direnen Suriye Coca Cola’ya teslim olmuş görünüyor.
       <br>
        <br>
         Gösterinin en can alıcı kısmı elbette finali. Amerikan bayrağını fular niyetine takan kadın Dibo’ya elini uzatarak, ‘İlacın benim, elimi öp bütün sıkıntılarından kurtulacaksın. Göreceksin en büyük Amerika.’ diyor. Kadının önünde diz çöken Dibo, eli öpmek üzere... Salon ‘hayır, hayır’ sesleriyle inliyor ve toparlanan Dibo ayağa kalkıp ‘Demek, en büyük Amerika’ diyor. Artık kabına sığmayan gençler bu kez ‘Allahu  Ekber’ diye bağırıyor. Dibo, kadının ya da Amerika’nın yüzüne okkalı bir tokat savurduktan sonra ‘afven/özür dilerim Amerika’ diyor. Oyun bitiyor, perde kapanıyor ve oyunu izleyen onlarca Suriyeli, yüreklerinde Amerika’yı dize getirmenin ferahlığı huzurlu bir uyku için evlerine dönüyor...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 776 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22341), [web.archive.org (arşiv bağlantısı)](http://web.archive.org/web/20051227120816/http://www.aksiyon.com.tr:80/yazdir.php?id=22341)
