# Jambo Kenya, Eid mübarek*

*Ülkü Özel Akagündüz 2007.01.08*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Hint Okyanusu kıyısında Kenyalı Müslümanlarla bir bayram… Kimse Yok Mu Derneği, Afrika’ya gönderilen kurbanları dağıtmak için en yoksul mahallelerde ev ev dolaştı.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071125114549im_/http://www.aksiyon.com.tr/resim/631/16.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   <a href="" onclick="window.open('multimedia/26400/26400.html', 'Aksiyon', 'width=475,height=350,menubar=0,status=0,scrollbars=0,resizable=0'); return false;">
    <br>
     <img alt="Resimli Sunum" border="0" height="166" hspace="10" src="/web/20071125114549im_/http://www.aksiyon.com.tr/multimedia/26400/26400.jpg" vspace="10"/>
    </br>
   </a>
   NAİROBİ - Kenya’nın Hint Okyanusu’na açılan şehri Mombasa’da bir bayram namazı…  Beyaz cellabiyeli erkekler, açık hava stadyumunda yerlerini almaya başladı. Ellerinde seccadeleriyle yürüyen kadınların giyimi, şehrin kendine özgü yapısına işaret ediyor. Siyah pardösü ve ‘buy buy’ denilen örtülere bürünenler, Umman ve Yemen asıllı Araplar. Göz alıcı renkteki pamuklu kumaşlara ustaca sarınanlar ise yerli kadınlar. İslamiyet, Doğu Afrika kıyılarında ticaret yapan Arap denizcilerle taşınmış Mombasa’ya. Muson rüzgârlarında yelken açmaktan sıkılıp kente yerleşen tüccarlar yerli kadınlarla evlenince, Afro-arap diyebileceğimiz bir kültür çıkmış ortaya. Bu etkileşim sadece yüzlerde değil, konuşulan dilde de açıkça görülüyor. Yerel dil Svahili, Arapça’nın etkisi altında. Svahili de, Arapça’da kıyılar anlamına gelen ‘sevahil’ sözcüğünden geliyor zaten. Namaz bitiminde, birbirine hurma ve tatlı ikram eden kadınlar, birazdan kesilecek kurbanın etini pişirmek üzere evlerine dağılacak. Ancak pek az Müslüman evi böylesi bir mutluluğu yaşayabilir Kenya’da. Ne uluslararası yardım örgütlerinden ne de ülkenin varlıklı Arap ve Hint ailelerinden yardım gören Müslüman halk, başkent Nairobi’de, liman şehri Mombasa’da ve kırsalda açlık ve hastalıkla boğuşuyor.
   <br>
    <br/>
    Çocukları ve eşleriyle bir bayram sabahına uyanma saadetinden vazgeçen on kişilik bir ekip, işte bu yoksul Müslümanlarla bayramlaşmak için yola çıktı. ‘Kimse Yok Mu Yardımlaşma ve Dayanışma Derneği’nin bir araya getirdiği gönüllüler, ülkeye safari için gelmiş neşeli turistlerin arasından sıyrılıp fakir bölgelere dağıldı.
    <br/>
    <br/>
    ÖNCE LİKONİ, SONRA 1 MİLYONLUK TENEKE EVLER
    <br/>
    <br/>
    Afrika’nın doğal parklarında dolaşmak yerine gerçekle yüzleşmek isteyenlerin listesinde Kibera, diğer adıyla Teneke Evler Mahallesi ilk sıradadır. Ancak biz,  ‘kara kıta’da yoksulların yaşadığı   en büyük mahalleden önce Mombasa’da bir köyü, Likoni’yi anlatalım. Daha küçük, daha az yoksul; ama Müslüman halkının yaşadığı ahlakî erozyonla en az Kibera kadar sarsıcı bir yerleşim. ‘Kimse Yok Mu’nun Kenya için kestiği 350 büyükbaş kurbanın bir kısmı bu köyde dağıtıldı. İmamın tespit ettiği beş ev ziyaret edildi, sorunlar dinlendi, çatısız bir evin sakinlerine ‘çatı’ sözü verildi.  Fakat bir gariplik var köyde; havadaki kasvetin sebebi yalnızca yoksulluk olabilir mi? Evler, ocakta aş kaynamıyor diye mi bunca bunaltıcı?  Üstelik köy, çocuklar ve kadınlardan oluşuyor sanki, erkekler nerede? Acı gerçek çok geçmeden anlaşılıyor. Burada kadınların çoğu, bedenlerini 200 şilin (4 YTL) karşılığında satarak geçimini temin ediyor ve yazık ki sokakta gördüğümüz çocukların büyük kısmı gayrimeşru. İmamın kurban etinden daha fazlasına muhtaç olduklarını söylemesi anlam kazanıyor şimdi. Likonili Müslüman kadınları yoksulluk, ahlakî düşkünlük, hastalık ve bütün bunların getirdiği çaresizlik girdabından kim kurtaracak? Bayram ziyareti ve kurban eti,  Kenyalı Müslümanlarla göz göze gelebilmek için bir vesile yalnızca,  ‘sizden haberdarız’ demenin yolu. Şimdilik sembolik görünen bu ziyaretler kalıcı çözümlerin ilk adımı belki de. Türkiye için başlatılan ‘1111 özürlüye destek’ kampanyasına Kenya dahil edildi bile. Gelirin bir kısmı, katarakt hastalarının ameliyatı için kullanılacak. Mombasa Devlet Hastanesi’nin içler acısı halini gören gönüllü doktorlar,  ‘Biz burada ne yapabiliriz?’ sorusunun cevabını arıyor şimdi. Projeler yavaş yavaş şekilleniyor zihinlerde: Bir hastane kurulabilir,  gönüllü doktorlar burada dönüşümlü olarak çalışabilir, halk hijyen  konusunda bilinçlendirilebilir.
    <br/>
    <br/>
    Başkent Nairobi’nin yanı başındaki Kibera, en az safari parklar kadar meşhur Kenya’da. Şimdilik misyonerlerin ve yardım örgütlerinin uğrak yeri; ama ileride, ‘sefalet safari’sinin gözde mekanı olabilir.  1 milyon kişi, tam elli yıldır, teneke çatılı, çamur sıvalı evlerde dip dibe nasıl yaşar? 30 kişi bir tuvaleti ve banyoyu üstelik de para vererek kullanırsa, lağım suları, üzeri açık kanallarda akıp giderse ne olur? Sabah saat altıda amele pazarına gitmek için yollara düşen ve dolmuşa 20 şilini (50 kuruştan az) bile çok gören mahalle halkının uzun yürüyüşü neye benzer? İşe uygun görülmeyenlerin aynı yolu kat etmek zorunda kalışı nasıl bir çiledir? Bunları görmek için para ödeyen meraklı turistler çıkabilir ileride. Korumalı jiplerin içinde, marketin, kuaförün, kasabın, mağazanın, kliniğin ‘kiberacası’nı gözlemlemek cazip olabilir. Kadınların, o çamurlu sokaklarda elbiselerini temiz tutmayı nasıl başardığını meraklısı incelesin de  genç kızların pamuklu yerel giysiler yerine saten gece kıyafetleri giymesinin sırrını biz açıklayalım. Elbiseler, ikinci el giysi satan tezgâhlardan oldukça ucuza temin ediliyor. Amerikalılar, her yıl ortalama beş kilo giysiyi elden çıkarıyor ve Kibera sokakları kıyafet balosuna gider gibi giyinmiş çocuklar ve genç kızlarla biraz daha tuhaflaşıyor.  Ancak trajikomik bu hali fotoğraflamak o kadar kolay değil. Görüntülenmenin onları neden bu kadar öfkelendirdiği ise yoruma açık, ‘nesne’ olmaya ya da sefaletin belgelenmesine itiraz…  Svahili dilinde azar işitmemek için kendinizi sevdirmeniz gerekir, bunun en kolay yolu mahalleye bir yardım derneğiyle girmektir, daha da iyisi, ‘Kimse Yok Mu’nun gece yarısına kadar kurban eti dağıttığı günün ertesinde bir kez daha görmektir Kibera’yı.
    <br/>
    <br/>
    BEYAZ, MÜSLÜMAN HEM DE YARDIM EDİYOR!
    <br/>
    <br/>
    Mahallenin girişinde arabamızı sevinçle karşılayan gençlerin evine ilk defa mı et giriyor, şimdiye kadar hiç yardım görmediler mi? Bölgeye gelen yardımların büyük çoğunluğu kiliseler aracılığıyla Hristiyanlara ulaşıyor. Müslüman ülkelerden gönderilenler de Kızılhaç eliyle dağıtıldığı için Kibera’da yaşayan Müslümanlar, ‘beyaz ve Müslüman’ adamın yardımına hayretle bakıyor. Sadece yardıma değil, göz temasına, gülümseyişe, çocukların başının okşanmasına… Bayram öncesi,  Rahima’nın çocukları Selma ve Ömer’i muayene eden gönüllü doktorlar, bayramda kapsamlı bir sağlık taraması yapıyor Kibera’da. Hedef 50 kişiyi muayene etmek ve gerekli ilaçları vermek; ancak Makine camisinden yapılan duyuru yüzlerce kişiyi topluyor sağlık ocağının önüne. Her kadının yanında en az üç çocuk… Yüzde sekseni hayatında ilk defa doktor görüyor. Sağlıklı olduklarından değil elbet, hiçbir sosyal güvenceleri olmadığından. Doktor Gülseren Yavuzoğlu ve Doktor Figen Es, ilgiyle dinliyorlar hastaları;  kimi ağır hasta, kimi meraktan gelmiş. Rahatsızlıkların kaynağı yetersiz beslenme ve hijyen eksikliği. Doktorların Türkiye’den getirdiği antibiyotikler, romatizma ilaçları, ağrı kesiciler ve vitaminler çok işe yarıyor; ancak kalbinin delik olduğunu tespit ettikleri küçük çocuğun karşısında çaresiz kalıyorlar. Elli kişilik hedef, yüz elliye ulaşıyor, sağlık taraması bittiğinde bir çevirmen, iki doktordan oluşan ekip yorgun; ama huzurlu görünüyor. Onlara göre bu, aynı zamanda karşılıklı bir muhabbet alışverişi. İnsanlara özellikle de ‘beyaz adam’a güvenini yitirmiş fakir halka yaklaşmanın en güzel yolu. Enfeksiyon Hastalıkları Uzmanı Figen Hanım, “Allah katında bu insanlara karşı sorumluyuz.” diyor,   “Bütün ömrünü mısır unundan yapılmış bulamaç ve kara lahana yiyerek geçirmiş biri ahirette ‘kimseden yardım görmedim’ derse Rabbimiz bize sorar. Teknolojinin bunca ilerlediği bir zamanda ‘Bilmiyordum’ diyemeyiz, hesap vermekte zorlanırız.”
    <br/>
    <br/>
    YARDIM GÖNÜLLÜSÜ TÜRKLER
    <br/>
    <br/>
    İstanbul’da Darülaceze’de çalışan Gülseren Hanım farklı bir noktaya dikkat çekiyor bu arada;  “Biz bu taramayı, resmî bir izinle yapmadık. Yanımızda getirdiğimiz ilaçları hasta olanlara verdik ve kimse bunu sorgulamadı. Biz iyi niyetle geldik; ancak öyle görünüyor ki, kötü niyetli insanlar için elverişli bir zemin var burada. Aklına esen, istediği ilacı dağıtabilir.”  Mombasa’daki Türk okulunda öğretmenlik yapan Bekir Güçlü de destekliyor bu görüşü: “Kenya’da bir ilacın ruhsatı bin dolardır. Bu parayı ödediğinizde istediğiniz ilacı deneyebilirsiniz.” Nitekim bir bölümü Kibera’da çekilen ve Oscar kazanan ‘The Constant Gardener-Arka Bahçe’ filmi de kirli ilaç sanayinin bu yoksul mahallede, insanları nasıl denek olarak kullandığını anlatıyor. Organ mafyasıyla da tanışmış bu halk, günde bir dolar kazandığı, bir öğün yemek yediği ve on beş dolara satılan Malerya ilacını alamadığı için öldüğü sürece, ‘sağlık’ kılıfı altında yapılan kötü niyetli çalışmalara kucak açmaya devam edecek.
    <br/>
    <br/>
    Tablo oldukça karamsar görünüyor; ama iyi niyetle çalışanlar yok değil. Nairobi’de 1988 yılında kurulan Ömeriye Vakfı, başarılı öğrencilere din ayrımı gözetmeksizin burs veriyor, fakir ailelere erzak dağıtıyor. Vakfın başkanı Mehmet Yavuzlar, “Bizim amacımız, gençleri kendi ülkelerine faydalı olacak şekilde eğitmek.” diyor. “Bu sağlandığı takdirde, hayatın gerçeğiymiş gibi algılanan yoksulluk ve acizlik hissi yavaş yavaş kaybolacak.” Kibera’ya sık sık gidip gelen, oradaki insanlarla dostluk kuran Yavuzlar, önemli bir noktaya işaret ediyor: “Bu mahallede insanlar Hıristiyan ya da Müslüman ayrımı gözetmiyor; herkes yoklukta eşit ve mahalle bu haliyle hem beyazlar hem de muhalefet partisi için uzaktan kumandalı bir bombayı andırıyor. Bir mahallede, iç içe, bazıları aynı koridora açılan evlerde yaşayan bir milyon aç insan düşünün. İçlerinde cep telefonu kullanan liderleri var ve onlardan istendiği takdirde bütün mahalleyi örgütleyebilirler.”
    <br/>
    <br/>
    Merhametli insanların ‘Burası için bir şey yapmalı’ diye sızlanması ne anlam ifade eder, bu insanların bilerek aç ve hasta bırakıldığını söylemek çok mu abartılı olur? 2000 yılında ev sahiplerinin teneke evlerinden kovduğu insanlar yorganlarını sırtlarına alıp ayaklanmışlar. Bunu  öğrenince “Ne yani?” diyoruz, “Barakalar için bir de kira mı ödüyorlar?” Evet iki odalı bir evin kirası 30 dolardan az değil, üstelik ev sahiplerinin yüzde elli beşi yüksek düzeyli devlet memuru. Ancak her şeye rağmen mutlu görünüyor Kibera halkı. Özellikle Müslümanlar, “Çok şükür” diyorlar, “Evimiz var, karnımız bugün de doydu.”
    <br/>
    <br/>
    HAYVANLAR NİÇİN BU KADAR ZAYIF?
    <br/>
    <br/>
    Kenya gibi ekvator çizgisinin tam üzerinde, yemyeşil bir ülkede insanların nasıl bu denli yoksul olduğu sorusunun çok sağlam cevapları var; ancak hayvanların cılızlığını anlamak zor. Keçiler ve büyükbaş hayvanlar o kadar güçsüz ki, kurban kesim yerine getirilen hayvanların bir kısmı kamyondan indirilir indirilmez yere kapaklanıyor ve elbette kurban edilemeyecek kadar zayıf oldukları için bir kenara ayrılıyor. Uzun zamandır burada yaşayan Türkler, sorunu, hayvan otlatmak için yeterli alan olmamasına bağlıyor. Afrika’nın yoksulluğunu yabani bitkilerin ve hayvanların evcilleştirilmemesinde arayanlara üçüncü bir sebep daha  söylenmeli belki de; evcil hayvanları bütün yıl besleyecek otlakların yokluğu…
    <br/>
    <br/>
    * Merhaba Kenya, bayramın mübarek olsun
    <br/>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=26400), [web.archive.org (arşiv bağlantısı)](http://web.archive.org/web/20071125114549/http://www.aksiyon.com.tr:80/detay.php?id=26400)
