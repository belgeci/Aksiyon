# Sıradışı bir ödül töreni

*Ülkü Özel Akagündüz 2013.07.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bir ödül töreni, kasabanın makûs talihini değiştiremez belki; ama halktan uzaklaşmış sözde sanatçıları ifşa edebilir.
  </font>
 </div>
 <div id="newsText">
  <font class="detail-text">
   <p>
    Mustafa Kutlu hikâyeleri ilaçtır. Okurunda çekip çevirmek, toparlayıp düzeltmek, çalışıp, üretmek ve illâ ki bir bahçe yeşertmek isteği doğurur; “İnsan bir şeyi gönülden isteyecek efendi, canla başla çalıştı mı aşılmayacak engel yok.” Karakterler çoğunluk iş bitiricidir. Esnaf, öğretmen, berber,  belediye başkanı, kaymakam…  Şöhretli, şöhretsiz kim varsa az ricayla, az nazla da olsa bir işin ucundan muhakkak tutuverir. Umut, satırlar arasında tatlı bir esinti gibi dolaşır durur zaten ve denilebilir ki gemiyi de, hikâyeyi de yürüten odur; “Umut sen ne renkli bir kuşsun. Umut sen ne sesli bir kuşsun. Umut seni gözünden öpüyorum.”
    <p>
     Kutlu hikâyeleri bu yönüyle Mecidi sinemasını hatırlatır, kelimeler tıpkı onun filmindeki gibi neşeli, coşkulu ve ümitvar bir dünya örer. Mesele ‘mutlu son’ meselesi değildir, tatlıya bağlama, o da olmadığında ‘acıyı’ tatlılıkla yutabilme meselesidir.  Son kitapta sözgelimi ki asıl mevzumuz odur, dünyanın elemini, kederini efendilikle, olgunlukla yüklenip giden karakterler görürsünüz. Hemen hepsinde bir yürek yarası; kimi eşi tarafından terk edilmiş, kimi umutsuz aşka düşmüş, kimi yoksul, kimi kambur, kimi küskün, kimi sarhoş…  Çevremizde uzak, yakın görebileceğimiz kim varsa burada, bu sahil kasabasındadır. Ancak, bu hikâyede tanıyıp sevdiğimiz ve hatta özendiğimiz biri var ki, ona her bakındığımız yerde rastgelemeyiz öyle. Her köye, kasabaya, ilçeye, şehre lazım bir Nezaket Hanım…   Gerçi hikâyede onun gibi çalışkan, elini taşın altına koyan başkaları da var; ama Nezaket başka!  Uzun uzadıya anlatamayız onu burada ya, hiç değilse küçük bir ipucu verelim;  rüzgârın önünde bir yaprak gibi savrulanlar için, Nezaket’in söyleyecek bir sözü vardır muhakkak.
     <p>
      Muhtemel ki, kitabın adıyla bizim anlattıklarımız arasında bir bağ kurmaya çalışıyor sevgili okur; ama nafile, o bağ bu daracık alanda görünemeyecek kadar dolambaçlı zira. Hikâye, bir ödül töreninin ilanıyla başlıyor ve o törenin bitişiyle son buluyor. Arada neler oluyor neler; ama detaylar arasında gezinirken ana fikrin üzerinden atlayıp geçme riski var. Mustafa Kutlu, bilirsiniz kitabı hakkında konuşmaz; ama sağ olsun, o riskten bizi yine kendi kelimeleriyle kurtardı; “Türkiye’de ve dünyada aydınların ve sanatçıların halka söyleyecek bir sözü kalmamıştır. Ne bir ahlakı savunuyorlar ne de bir fikirleri var. Bu yüzden giderek agresifleşip uç eylemleri seçiyor ve kendilerini görünür kılmaya çabalıyorlar. Üstelik halkı da aşağılıyorlar. Halk ise kadirşinas bir hoşgörüyle onlara hâlâ ödül veriyor. Bu durumda bize düşen halkın ödülünü alkışlamak değil, Hakkın ödülüne doğru yürümektir.”
     </p>
     <p>
      <strong>
       SIRADIŞI BİR ÖDÜL TÖRENİ
      </strong>
      <p>
       Mustafa Kutlu
       <p>
        Dergâh Yayınları
        <p>
         153 sayfa
         <p>
          02125189579
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-36160-siradisi--bir-odul--toreni.html), [web.archive.org (arşiv bağlantısı)](http://web.archive.org/web/20130814122323/http://www.aksiyon.com.tr:80/aksiyon/haber-36160-siradisi--bir-odul--toreni.html)
