# Erzurum dağlarına çift beyaz güvercin kondu

*Ülkü Özel Akagündüz 2011.07.04*

<font class="agenda2NewsSpot">
 <span>
  Türkçe Olimpiyatları için yurdumuza gelen dünya gençleri, arkalarında hoş bir rüzgâr bırakarak evlerine döndü; ama Erzurum o rüzgârı konuşuyor hâlâ: “Nereden geldi o tatlı esinti, güvercin kanadından mı, Palandöken dağından mı?”
 </span>
</font>
<font class="newsDetail">
 <p>
  <p class="BasicParagraph">
   <span>
    Uzaklar da yakın bugün, uzaktakiler de… Erzurum sokaklarında Nijeryalı bir gençle, Moğol gencin, Ukraynalı ile Yemenlinin kol kola dolaştığını gördüğümüz için, rahatlıkla söyleyebiliriz, dünya başka bir dünyadır artık. Güney Koreli Nayeon ile eski bir Erzurum evinde güzelim Erzurum türküleri eşliğinde sohbet ederken gün ne kadar da sıradan bir gündü. Sizin, bizim gibi Türkçe konuşuyordu Nayeon, İstanbul yorgunluğunu Erzurum’da attığından bahsediyordu, adım başı birbiriyle fotoğraf çektirmek, kimseye hayır dememek, hep gülümsemek insanı yormazmış gibi. Birlikte fotoğraf çektirmek isteyenler Türkçe sesleniyordu Nayeon’a, bir Koreliyle Türkçe konuşmak dünyanın en sıradan işiymiş gibi; ‘Şu çeşmenin başına gelebilir misiniz?’ ‘Rica etsek şöyle yan yana durabilir miyiz?’ Evet, bu güzel, yan yana durmak… Koreli Nayeon’un yanında İstanbullu Serpil duruyor mesela, biri Türkçeyi güzel konuşuyor diğeri Koreceyi… Biri İstanbul’u tanıyor, diğeri Seul’ü. İkisi de Türkçenin ve Korecenin gramer olarak birbirine yakınlığı, gelenek göreneklerin benzerliği konusunda hemfikir.
    <span>
    </span>
   </span>
  </p>
  <p class="BasicParagraph">
   <span>
    Koreli Nayeon gibi 92 öğrenci daha vardı o gün Erzurum’da ve 16 farklı ülke; Ürdün, Fas, Togo, Yemen, Moğolistan, Nijerya, Kazakistan, Türkmenistan, Ukrayna, Tayland, Madagaskar, Gürcistan, Azerbaycan, Irak, Almanya ve Bangladeş…
    <span>
    </span>
    Doğal ve kültürel zenginliği yeni yeni keşfedilen ‘uzak’ bir Anadolu şehri için nasıl renkli, cümbüşlü bir atmosfer oluştuğunu tahmin edersiniz. Sabahleyin ikişer üçer Erzurum evlerine davet edilen, ailelerle kahvaltı edip, şehir turuna çıkan o gençlerin tekmili birden Çifte Minareli Medrese önünde toplandığı zamanki manzarayı da… Hepsi de kendi ülkelerinin geleneksel giysileri içinde, ellerinde kendi ülkelerinin bayrakları…
    <span>
    </span>
    Çifte Minareli Medrese’den daha güzel buluşma mekânı mı var hem, başka bir zamandan, başka bir âlemden gelip konmuş gibi orada, Erzurum deyince akla gelen ilk eser, kuvvetli bir simge… Gençlerin yanında öğretmenleri, Erzurumlu ev sahipleri ve onları görüp gelen ‘emmi’ler, ‘eze’ler… Kimi fotoğraf çekiyor, kimi Ukraynalı bir kızın nasıl olup da bu kadar güzel Türkçe konuşabildiğine hayret ediyor. 15-16 yaşındaki delikanlılardan küçük bir itiraf geliyor hatta; “Vallahi bizden daha güzel konuşuyorlar.”
    <span>
    </span>
    Türkmenistanlı Kızılgül Berdinobatova özellikle, hem Türkçesi hem simasıyla ülkesinde dolaşır gibi rahat. Kendisi de öyle söylüyor zaten; “Burada kendimi yabancı hissetmiyorum.”
   </span>
  </p>
  <p class="BasicParagraph">
   <span>
    Kalabalık hareketlenecek birazdan, Çifte Minareli Medrese’den ayrılıp, Cumhuriyet Caddesi’nde yürüyecek ve Erzurum’um meşhur ‘Havuzbaşı’nda durup Atatürk heykeli önünde İstiklal Marşı söyleyecek. Trafiğe kapatılmış caddede bir insan seli, ellerinde hem kendi ülkelerinin bayraklarını hem Türk bayraklarını dalgalandıran gençler, peşlerine takmış götürüyor halkı, dillerinde hoş bir şarkı; “Hep birlikte yeni bir dünya kuruyoruz, sevgi dili Türkçe ile konuşuyoruz”…
    <span>
    </span>
    Havuzbaşı’nda 16 ülkeden 93 öğrencinin bir ağızdan İstiklal Marşı okumasını, ‘Sözün bittiği yer’ diye tanımlıyor kimileri. Sonra, başından beri gençlerin yanından ayrılmayan Erzurumlu minikler, bayrak toplama yarışına girişiyor. Biri, eline geçirdiği bayrakları yanındakine gururla gösteriyor; “Bak bu Togo bayrağı, bu Yemen, bu da Nijerya.”
    <span>
    </span>
    Yedi sekiz yaşında var yok, elinde üç farklı ülkeden bayrak, zihninde bir dolu ülke ismi, esmer tenler, çekik gözler, sarı saçlar, hepsi gerçek, dokunacak kadar, konuşacak kadar yakın… O minikler de yeni bir dünya kuracak tabii…
    <span>
    </span>
    Erzurum’a gezmeye gelmiş Mersinli bir anne, Havuzbaşı’na toplanmış gençleri gösteriyor kızına; “Olimpiyatları izleyemedim diye üzülüyordun, bak işte hepsi burada.”
    <span>
    </span>
    Biz şu dakikaya kadar gençlerin Türkçe Olimpiyatları için burada olduğunu söylememiştik, söyleme lüzumu da hissetmemiştik doğrusu; ama kızını teselli etmek isteyen Mersinli anneyi bilgilendirmek zorundayız; “Bu akşam, Yeni Erzurum Stadyumu’nda Türkçe Olimpiyatları’nın özel galası yapılacak.”
    <span>
    </span>
   </span>
  </p>
  <p class="BasicParagraph">
   <span>
    Olimpiyat gençlerini Anadolu şehirlerinde ağırlamanın, onları hem Türkiye’nin farklı yönleriyle hem de kültürel gündemin dışında kalan Anadolu halkıyla buluşturmanın ne kadar ince ne kadar hoş bir düşünce olduğunu, akşam stadyum yoluna düştüğümüzde daha iyi anladık. Erzurum’da bir İstanbul trafiğine yakalandığımızda, şehrin yediden yetmişe yollara düştüğünü gördüğümüzde, tribünlerde genç kızları, kucağında bebeğiyle anneleri, atkısına bürünmüş oturan nineleri fark ettiğimizde…
    <span>
    </span>
    Biz diyelim kırk bin, siz deyin elli bin izleyici, neredeyse üşüten havaya aldırmadan oradaydı. Ateş böcekleri gibi parıldayan cep telefonlarını bir o yana bir bu yana sallayarak, Ukraynalı Yelyzaveta’ya eşlik ediyorlardı; “Bana esmeyi anlat, bana sevmeyi anlat.”
    <span>
    </span>
    Sunucu Asım Yıldırım, ‘dadaşları’ coşturacak sürprizi sona bırakmak yerine, erkenden açıklayıverdi; birazdan Yemenli Ayah El-Arashi gelecek ve o buğulu sesiyle ‘Hani yaylam’ türküsünü söyleyecekti, arkasından da Kazakistanlı kızlar, yine Erzurum yöresine ait bir kadın oyunu olan ‘bir çift beyaz güvercin olsam’ı oynayacaktı.
   </span>
  </p>
  <p class="BasicParagraph">
   <span>
    Başlangıç hoştu, gerisi de öyle geldi, Palandöken’den esen serin ama yumuşak bir rüzgâr gibi, Iraklıdan Fethullah Gülen, Yemenliden Nazım Hikmet dinleyerek, ‘Razıysan gel’ diyen gencin Moğolistanlı, ‘Gurbet’ şarkısını dillendiren kızın Taylandlı olduğunu unutarak ve arada kendimize hatırlatarak (Yahu bu ‘of’ çekişiyle yüreğimize efkar salan kız aslında Taylandlı, inanabiliyor musun? Nasıl da hislenerek, anlayarak söylüyor, şaşılacak şey doğrusu) vaktin nasıl da gece yarısına gelip dayandığını anlayamadık. Arkalarda kalan bazı çocuklar, platformun dibine diz çöküp oturmuş bu arada, kiminin tişörtü yırtık, kiminin ayakkabısı delik, ama hepsinde büyük adamlara yaraşır bir ciddiyet… O ara bir şey oluyor, gökteki yıldız göz kırpar gibi, ok hedefe isabet eder gibi bir şey, sahnedeki Nijeryalı çocuk, yerde onu pür dikkat dinleyen Erzurumlu çocukla göz teması kuruyor.
    <span>
    </span>
    Minik dadaş şöyle bir toparlanıyor, kendine çekidüzen veriyor ve Nijeryalı yaşıtına el sallıyor, yüzünde aydınlık bir gülümseme, kalbinde yeni bir dünya...
   </span>
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29851-193-erzurum-daglarina-cift-beyaz-guvercin-kondu.html), [web.archive.org (arşiv bağlantısı)](http://web.archive.org/web/20111231073454/http://www.aksiyon.com.tr:80/aksiyon/haber-29851-193-erzurum-daglarina-cift-beyaz-guvercin-kondu.html)
