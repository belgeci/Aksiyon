# Annelerimiz hep savaş korkusuyla yaşadı

*Ülkü Özel Akagündüz 2012.10.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Balkan Savaşları sırasında göçe zorlananların sayısı belli, nereden kalkıp nereye gittikleri ve hangi vasıtaları kullandıkları da. Ancak rakamları ve yer isimlerini kaydeden tarih, hikâyelerle ilgilenmez. O ‘toplu resim’deki her aile kendi dramını yaşadı hâlbuki.
  </font>
 </div>
 <div id="newsText">
  <font class="detail-text">
   <p>
    Göçmek zordur; ama kilerde pirinç çuvallarını, yağ tenekelerini, dolapta en sevilen giysileri, pencerede perdeleri, yerde halıları hâsılı bir evi ev yapan ne varsa her şeyi olduğu gibi bırakarak göçmek daha zordur. Yüzyıl önce Balkanlar, Türk ve Müslüman unsurlar için artık yaşanmaz olduğunda, yüzbinlerce insan, vatan bellediği toprağı, bağı bahçeyi, bacası tüten evi, bir sabah acilen, ölüm korkusuyla terk edip yollara düştü.
    <p>
     Tarih, bu göçlerden ve sebeplerinden söz eder, o günlerde göç kafilelerine saldırıp kadın, çocuk demeden öldüren Bulgar ve Yunan komitacılardan da. Göç rotalarını, trenleri, gemileri, yer isimlerini ve rakamları kaydeder; ancak asıl hikâye o toplu resmin içinde gizlidir, adları hiç anılmayan sıradan insanların yaşadıklarında.
     <p>
      O vakit yollarda olup da bugün hayatta olan birini bulmak imkânsız. 1912’de anne kucağındaki bir bebek bugün 100 yaşında olacaktı. O annenin göçten yirmi bir yıl sonra dünyaya getirdiği ve acıklı masallarla büyüttüğü kızını hasta yatağında bulmakla bile talihli sayılırız aslında.
      <p>
       Bir gecede yoksul olmak
       <p>
        Servet Gürsel 1933 yılında ailesinin yeni vatan bellediği Adapazarı’nda dünyaya gözlerini açtığında, ev halkı zor günleri geride bırakmış, tütüncülük, tavukçuluk, rençperlik derken işleri rayına oturtmayı başarmıştı. Ve Selanik’in Sarışaban köyü, bir daha dönülemeyecek bir masal diyarı olmuştu. Servet bu iki hikâye arasında büyüdü işte; iç geçirilerek anlatılan bolluk bereketlik bir köy ve sonrasında düşülen utanç verici yoksulluk… Göçten önce ve göç sırasında yaşanan hadiseler de var tabii… Oradan başlayalım; Yunan askerleri Türk ailelerinin kapısını çalıp önce ekmek ve para istiyor, sonra da ‘evin beyi’ni… Kapıya gelen beylerin ya oracıkta ya da götürüldükleri yerde öldürülmesi göçü başlatan işaret fişeği… Servet Hanım’ın annesi, babası, ağabeyi, ablası, dedesi, ninesi ve köyden uzak yakın akrabaları işte o zaman kalabalık bir kafileyle yola koyuluyor. Yanlarında tavus kuşu işlemeli bir teneke sandık; dikkatli bir göz, o işlemelerin arasına çivilerle tutturulmuş sarı liraları fark edebilir, yatak yorgan denkleri ve üzerlerinde en güzel elbiseleri… Bereket Yunan askeri o teneke sandığa itibar etmemiş; ama yatak denklerini, top yapmaya elverişli bakır kap kacak saklanmıştır diye süngüyle delik deşik etmiş. İki dirhem bir çekirdek giyinmelerine gelince, yollarda kimsenin zengin görünmek istemediği bir gün için yanlış bir kararmış elbet; ama nereden bilsinler, insan ömründe kaç kez ölüm korkusuyla kaçmaya zorlanır ki! Trende üzerine yırtık pırtık elbiseler giyen bir adam ki kendisi komşu köyün zenginlerinden biriymiş, “Bayrama mı gidiyorsunuz siz, baklava mı yiyeceksiniz?” diye çıkışmış bizimkilere, “Yunan askeri böyle paşa gibi görünce sizi soyup soğana çevirir, sonra da öldürür.” Neyse ki tren zayiat vermeden İstanbul’a varmış, aileler Servet Hanım’ın ifadesiyle ‘denize karşı bir dispanserin’ odalarına yerleştirilmiş ve annesi o gün o dispanserde bir kız çocuğu doğurmuş. Soğuk bir odada, yarı bilinmeze doğmuş bir göç çocuğu… Yaşasaydı bugün 100 yaşında olacaktı.
        <p>
         <img alt="" height="462" src="http://web.archive.org/web/20121029141041im_/http://medya.aksiyon.com.tr/aksiyon/2012/10/22/ulku-balkan2.jpg">
          Servet Hanım’ın, annesi Fehime Hanım’dan dinlediği yokluk hikâyelerinin temelinde, ailenin eli silah tutan erkeklerinin daha iş güç sahibi olamadan askere alınması yatıyor. Balkan Savaşları’nı 1. Dünya Savaşı’nın takip ettiğini hatırlatmaya lüzum var mı? Evin reisi Mümin Bey, 1913’te gittiği askerden ancak 1922’de dönebiliyor. Babaanne dokuz yıl boyunca, bir evin içinde, gelinler ve torunlarla yapayalnız kalıveriyor. O günlere ilişkin kanlı canlı bir hatıra, bugünden bakınca, bir eski zaman hikâyesi ya da bir film sahnesi gibi, Servet Hanım’dan dinleyelim; “Devlet, asker hanımlarına birer çuval mısır veriyor. Annem o çuvalı sırtlayıp Atıf’ın değirmenine giderken, bir kadının yere dökülen mısır tanelerini toplayıp ağzına attığını görüyor. Annem diş kesmez bunları diye düşünüyor; ama aç tabii, o da atıyor ağzına birkaç mısır. Meğer tükürük yumuşatıyormuş darıyı. Neyse, o mısırı öğütüp eve getiriyor, küçük çörekler pişirip yanlarında üç beş zeytinle çocuklarına veriyor. Zeytin çekirdeklerini de bir tabağa biriktiriyor ki, sonradan kendisi, çöreklerden artan lokmalara o çekirdekleri katık etsin.” Seksen yaşındaki Servet Hanım, burada biraz duraklıyor, bahçede tavukları hindileri, ağılda keçileri koyunları, kilerde çuval çuval pirinci, unu bırakıp bir gecede yoksullaşan ailesinin talihine bugün bile üzülüyor olmalı. “Bir ara annem, birinin tarlasına ırgatlığa da gidiyor; ama açlıktan kolunda mecal mi var! Çapa her seferinde kendiliğinden yere düşünce tarla sahibi yetişip, ‘Fehime Hanım, bu yumurta mı ki kırılsın, kuvvetlice vur’ diyor. Annem yapamayacağını anlıyor ve bir daha gitmiyor.”
          <p>
           <strong>
            ‘65 tane tapu yaktım’
           </strong>
           <p>
            <img alt="" height="459" src="http://web.archive.org/web/20121029141041im_/http://medya.aksiyon.com.tr/aksiyon/2012/10/22/ulku-balkan1.jpg"/>
            Göçenlerden kimi, dönüş fikrini daha ilk günden atmış zihninden; ama çoğunlukla kadınlar, hep bir ümitle beklemiş. Servet Hanım’ın eşi rahmetli Hüsnü Gürsel’in (Bilenler bilir, usta bir fotoğrafçıydı kendisi) babaannesi Emine Hanım mesela, fakirliğe dayanamayıp ‘ille de dönelim’ diye tutturmuş. Ne zaman ki, evi barkı, bağı bahçeyi ve eski ferah günleri artık bulamayacağına ikna olmuş, sessizce köşesine çekilmiş. Arazi ve ev tapuları bir müddet daha saklanmış, epey bir müddet hem de, göçün üzerinden yarım asır geçtikten sonra, iyice yaşlanan kayınpederi Hüseyin Bey, “Bunları yak artık” demiş Servet Hanım’a, “Gördükçe üzülüyorum.”  Tam 65 tane tapu sobaya atılmış o günlerde. Yıllar sonra Maliye Bakanlığı, oradaki mal varlıklarını belgelemeleri şartıyla Türkiye’den kendilerine yer verileceğini bildirince epey yazıklanmışlar; ama iş işten geçmiş bir kere.
            <p>
             ‘Tasarrufu öğrendik’
             <p>
              Yerinden yurdundan edilme psikolojisi, göçü yaşayanlarla birlikte göçüp gitti mi dersiniz? Servet Hanım, uzunca zaman tek kat elbiseyle idare eden bir annenin kızıyken… “Annem elbisesini yıkayıp yatıyor,  sabah da çarşafa bürünüp ipten elbiseyi alıp giyiyor. İkinci bir şey yok üzerine giyecek.” Ve baba, cam şişelerden çay bardağı yapıyorken… “O zaman böyle berrak şişeler yok.  Ablamla babam, yeşil, boz bulanık bir şişeyi kırnap ipiyle ısıtıp kızdırarak ikiye bölüyorlar. Şişenin alt kısmını zımparalıyor babam ve çay bardağı yapıyor. Biz yaşamadık, dinledik; ama evladım, tutumluluğu öğrendik, israf edemeyiz.”
              <p>
               Servet Hanım’ın akrabalarından Şehime Gürsel de aynı kanaatte. Gerçi o, göçe bir nesil daha uzak, annesinden değil anneannesinden dinlemiş hikâyeyi; ama büyüklerle bir arada yaşadığı için ‘her an bir şey olabilir’ psikolojisini yakından tanıyor. Üstelik anneannesi Bedriye Hanım, babası ve yedi erkek kardeşi öldürüldükten sonra, annesinin kucağında, dayılarıyla birlikte kaçıp geliyor Adapazarı’na. O günlerde dört yaşında olsa da, annesinin onu ocağın içine sakladığını, sokakta süngülenen insanları, annelerinin gözü önünde öldürülen çocukları hep hatırlıyor. İster istemez merak ediyoruz, o sarsıntı nasıl atlatılır? Şehime Hanım’ın izahı gayet makul; “Bir anda savaşın ve yokluğun içine düşmüşler ve karınlarını doyurmak endişesiyle her şeyi unutmuşlar.” Unutulmayan ve nesilden nesile aktarılan tek şey, idareli yaşamak olmuş işte. Bugün 55 yaşındaki Şehime Hanım’ı da tutumlu olmaya sevk eden bir temkinlilik hâli… “Anneannem artık varlığa kavuştuğumuz yıllarda bile gazete kâğıdını bir kenara saklardı, lâzım olur diye. Hatta çocukken hatırlıyorum, harp çıkacak düşüncesiyle evde önlem alırlardı. Biz şaşardık, anlamaya çalışırdık, anneannem ‘Kızım belli olmaz, etrafımızda düşmanlarımız var’ derdi.”
               <p>
                <strong>
                 Kapıya Arnavut damat çıkarsa...
                </strong>
                <p>
                 Balkan Savaşları sırasında, göçe zorlananların sadece Türkler olmadığı, Arnavutların, Boşnakların hatta mezalimden korkan gayrimüslimlerin de Anadolu’ya sığındığı biliniyor. Adapazarı’nın şöhretli şekerlemecisi Mazlum Tarık Pekerken’in Arnavut kökenli dedesi Mazlum Bey’e dair anlattıkları da bu bilgiyi doğrular nitelikte. “Arnavutluk’ta Osmanlı’ya karşı ayrılıkçı hareketler başlayıp da dedem muhalif olunca, hakkında ‘vur’ emri çıkarılmış. Canlarını kurtarmak için ailecek Selanik’e göçmüşler. Orası da karışınca Adapazarı’na gelmişler.”
                 <p>
                  Fakat burada Selanik’le ilgili ilginç bir detay var;  Arnavut dede, Selanik’te bir Türk aileye iç güveyi olarak giriyor. Yunan askerlerinin ev ev dolaşıp Türk erkeklerini ölüme götürdükleri gün, kapıya Allah’ın bir hikmeti olarak Arnavut damat çıkıyor ve evdeki Türkler ölümden kurtulmuş oluyor. Göç için hazırlıklar da o gün başlıyor işte. Onlarınki kalabalık bir kafile değil, 21 yaşındaki Mazlum Bey yanında eşi Melek Hanım, kayınpederi Hüseyin Bey ve kayınvalidesi Ramize Hanım...
                  <p>
                   Dedesinin ismini taşıyan ve dedesinin işini yapan Mazlum Pekerken, delikanlılık yıllarında babaannesinin hatıralarıyla yeterince ilgilenmediği için pişman şimdi. Gerçi babaanne çok konuşkan bir kadın değilmiş, eşref saatlerinde, mangala kahve cezvesini sürer ve tülü hafifçe aralayıp bahçeye değil de Selanik’te oturdukları o işlek caddeye bakar gibi, eskiye dair komik havadisler anlatırmış. Mazlum Pekerken babaannesinden yokluğa dair hikâyeler dinlememiş hiç. Gelir gelmez helvacılık işine girişen dedesi hep iyi kazanmış ve ömrü oldukça fakiri fukarayı gözetmiş. Onun payına, hayatına yön vermesini sağlayan nasihatler düşmüş daha çok; kaynının öksüz kalmış oğlunu büyüttüğü halde bundan hiç bahsetmeyen, kimseye sitem etmeyen, iflas etmiş bir yakınlarının evini almak isteyen oğlunu ‘Yardım edeceksen et!’ diye azarlayan bir göçmen babaanneden altın kıymetinde nasihatler…
                   <p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </img>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-33892-annelerimiz-hep-savas-korkusuyla-yasadi.html), [web.archive.org (arşiv bağlantısı)](http://web.archive.org/web/20121029141041/http://aksiyon.com.tr:80/aksiyon/haber-33892-annelerimiz-hep-savas-korkusuyla-yasadi.html)
