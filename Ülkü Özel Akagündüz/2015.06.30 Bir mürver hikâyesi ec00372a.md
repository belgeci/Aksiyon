# Bir mürver hikâyesi

*Ülkü Özel Akagündüz 2015.06.30*

<div class="pNewsDetailMainContent" itemprop="articleBody">
 <blockquote>
  <p>
   Adını hiç duymadığınız bir ağacın çiçeğinden leziz, serin bir şerbet getirip koysalar önünüze, meraka kapılıp yollara düşmez miydiniz? Şimdi mürver zamanı, çiçeğinden hem kışlık çay hem de iftarlık şerbet yapılabilir.
  </p>
 </blockquote>
 <p>
  Bize ağaçların adını öğretmediler. Kuşları ötüşünden tanıyamayız ve çiçeklere ismiyle hitap edemeyiz. Ağaç, ağaçtır işte, kuş da kuş... Bu yüzden, toplayıp kuruttuğumuzda kim bilir hangi derde deva bir çiçekli ‘otun’ üzerine basar geçeriz. Hakikaten, o otların çoğu kuş uçmaz kervan geçmez dağlarda değil, yol üstünde, kaldırım kenarında, bahçe çitlerinin dibinde biter. Ağaçlar da öyle; yalnız meyvesini değil, dalını, yaprağını, kökünü ve kabuğunu bile nazikçe serer önümüze. Sonra biz onlardan birini, sırf kendiliğinden bitti, bahçenin bir kıyısında dal budak salıp hâkimiyetini ilan etti diye, yabani bir hayvanı kovalar gibi hırsla budar atarız. Ya ‘mürver’ ise o ağaç -ki bahçelerde kendiliğinden bittiyse ve biraz fazlaca geliştiyse mürverdir kesin- bir şifa kaynağını bilmeden kurutuyoruz demektir.
 </p>
 <p>
  Mürver, akasya gibi, ıhlamur veya mimoza gibi hoş kokulu bir ağaçtır; ama nedendir bilinmez, yıldızı parlamamıştır bu topraklarda, bilip tanıyanı pek olmamıştır. Birine soracak olsanız, ‘Sizin oralarda mürver ağacı var mıdır?’ diye, önce ‘mürver’i bir kez daha tekrarlamanız icap eder. Mürver mi, mücver mi, yoksa münevver mi? Aslında bir kadına yaraşır, nazenin bir isim mürver. Eski İstanbul’un eski bir mahallesinde yaşamış bir Mürver abla olabilirdi pekâlâ… Hiç değilse bir İstanbul sokağının ismidir bugün, Kadıköy’de gezinirken gözünüze ilişmiştir belki: Mürver Çiçeği Sokak… Eskiden ihtimal ki, mürver ağaçları vardı bu sokakta ve mahalleli hanımlar, baharda açan iri beyaz çiçeklerden yazlık şerbetler yapardı.  İstanbul’da mürver ağacı bulunan bir sokak bulmak neredeyse imkânsız bugün… Metruk ahşap evlerin avlusunda bir ihtimal, gizli gizli çiçek açıyor olabilirler ki ilginçtir insanların el ayak çektiği böylesi yerleri pek severler. Ama onları en çok da ormanlık alanlarda, yol kenarlarında ve dere kıyılarında aramak gerekir.
 </p>
 <p>
  <strong>
   Mürver hüsranı...
  </strong>
 </p>
 <p>
  Şimdi böyle bilirkişi edasıyla konuştuğumuza bakmayın, bizim mürver ağacıyla tanışıklığımız da henüz pek taze. Kaldı ki onu bir cam şişe içinde açık sarı, hoş içimli serin bir şerbet olarak gördüğümüzde adını bile bilmiyorduk daha. Bosna’daydık. Yeşilin dağları, ovaları, bahçeleri ve hatta evlerin etrafını köpük köpük sardığı bir mevsimde şehir halkının tarçın, kızılcık, gül, ardıç, karadut, nar şerbetleriyle gönlünü serinletmesini hayranlıkla izlerken o güne dek hiç duymadığımız bir şerbeti getirip koydular önümüze. ‘Nedir bu?’ ‘Zova şerbeti.’ ‘Hımm, nasıl bir şeydir zova, ağaç mıdır, çiçek midir?’ ‘Ağaçta açan bir çiçektir.’
 </p>
 <p>
  Merak bu ya, o günden sonra gözlerimiz, kırda bayırda hep bir ‘zova’ ağacı arayıp durdu. Aradığımızın aslında ‘mürver’ olduğunu nereden bilelim, kaldı ki biz o günlerde mürveri de bilmiyorduk zaten. Neyse, arada çok şeyler oldu; ağaca ilkin terk edilmiş bir Osmanlı evinin bahçesinde rastlandı, sonra bir ormanın yola bakan tarafından bolca mürver çiçeği toplandı. Onunla da yetinilmedi; yol kıyısında mürver şerbeti satan amcalardan bir-iki şişe şerbet alındı ve sonunda nasip bu ya, toplanan mürver çiçekleri de şişedeki şerbetler de yol şartlarına dayanamadı. İnsanoğlunun hangi konuda meraka kapılıp azimle sonuca gideceği kestirilemez. ‘Mürver’ meselesini Bosna’da bırakamadık işte, öyle bir ağacı hiç tanımamış ve o ağacın çiçeğinden bir şerbeti hiç içmemiş gibi davranamadık.
 </p>
 <p>
  <img alt="" src="http://web.archive.org/web/20150726114504im_/http://medya.aksiyon.com.tr//aksiyon/2015/06/30/569547.jpg "/>
 </p>
 <p>
  <strong>
   İstanbul’a en yakın mürver
  </strong>
 </p>
 <p>
  İnternette küçük bir araştırma, mürver ağacı yetişen bölgeleri ve hatta bazı şehirleri söyleyebilir size: İstanbul, Kastamonu, Balıkesir… Fakat şehirde, bilinmeyen bir ağacı aramak en az insan aramak kadar, hatta ondan daha da zordur. Çünkü kimse size açık adres veremez. Doğrusu bu yüzden İstanbul’da mürver aramaya pek cesaret edemedik ve gözümüze Düzce’nin Sazköy’ünü kestirdik. Sazköy, ormanın derinliklerinde yitip gitmiş bir Abhaz köyü. Sakin mi sakin, yeşil mi yeşil… Ormanda yenilebilir otlar, meyveler, çiçekler arayanların da gözde güzergâhlarından biri ayrıca. Ancak ne ki mürver burada da adı sanı bilinmeyen, işe yaramaz, arsız bir ağaç zannedildiğinden itilip kakılan ve hatta kesilip atılan bir ağaç. Köye sırf bu ağacı görmek ve çiçeğinden, yaprağından toplamak için gidişimizin bir parça şaşkınlık uyandırdığı tahmin edilebilir şu durumda. Fakat ilk şaşkınlığın kısa zaman içinde sempatiye dönüştüğünü ve köy sakinlerinin mürver serüvenimize neredeyse heyecanla eşlik ettiğini de söyleyelim.
 </p>
 <p>
  Serüvenin içinde balta girmemiş Amazon ormanlarını hatırlatan bir yoldan, dikenli dalların altından, ısırgan otlarının yanından geçerek bir derenin içinde ıslanmak da var tabii…  Mürver bu, ne yaparsınız, dere kıyılarını ve tohumlarını aklına estiği gibi saçıp savuracağı el değmemiş alanları tercih ediyor daha ziyade. Neyse efendim, Bosna’da bir çengel gibi zihnimize takılan ‘zova’ adının Türkiye’de ‘mürver’e dönüşmesinin hikâyesidir işte bu! Bir ağaç tanımış olmak az şey midir? Çiçeğiyle, yaprağıyla, meyvesi ve hatta kabuğuyla şifalı bir ağaç hem de… Yol kıyılarında, dere yataklarında sizin de gözünüz mürver arayacak bundan böyle, kaçışınız yok, şimdiden geçmiş olsun…
 </p>
 <p>
  <strong>
   Mürver şerbeti nasıl yapılır?
  </strong>
 </p>
 <p>
  Şerbet için farklı tarifler var. Biz, kendi uyguladığımız ve başarıya ulaştığımız tarifi verelim. İçme suyunun içine şeker katıp kaynatıyorsunuz. Bu ölçü elinizdeki mürver çiçeğine göre ayarlanmalı. Bir litre suya yaklaşık 10 mürver çiçeği koyabilmelisiniz. Şeker bir buçuk litre suya iki kilo şeklinde verilse de tariflerde bu oranı bir parça azaltabilirsiniz. Şurup bir parça kıvam kazandığında, mürver çiçeklerini yapraksız biçimde içine atıyor ve bir gece bu şekilde bekletiyorsunuz. Sabahleyin çiçekleri tencerenin içinden alıp bu kez kabuklarıyla üç-dört limon doğruyorsunuz. Hem portakal hem limon da doğrayabilirsiniz. Şurup bir gece de bu şekilde bekliyor ve ertesi gün orta karar limon tuzunu da karıştırarak şerbeti süzüp şişeliyorsunuz. İşte size iftarlarda suyla ya da maden suyuyla karıştırıp içeceğiniz serin bir şerbet…
 </p>
 <p>
  <strong>
   Mürverdeki şifa
  </strong>
 </p>
 <p>
  Mürverin çiçekleri ve yaprakları mayıs-temmuz arasında toplanabilir. Kışlık çay için kurutulacaksa yağmurlu ve nemli havalarda toplanmaz. Mürver çiçeği ve yaprağı idrar ve balgam söktürür, kabızlığı giderir, anne sütünü artırır, ateşi düşürür, göğsü yumuşatır ve terletici etkisiyle soğuk algınlığının giderilmesine yardımcı olur. Kabuğu dıştan kullanıldığında yara iyileştirici ve cilt yumuşatıcı etkiye sahiptir.
 </p>
</div>


Kaynak: [www.aksiyon.com.tr](http://www.aksiyon.com.tr/hayat/bir-murver-hikayesi_551423), [web.archive.org (arşiv bağlantısı)](http://web.archive.org/web/20150726114504/http://www.aksiyon.com.tr/hayat/bir-murver-hikayesi_551423)
