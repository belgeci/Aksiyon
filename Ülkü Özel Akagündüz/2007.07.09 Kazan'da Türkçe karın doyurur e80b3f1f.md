# Kazan’da Türkçe karın doyurur

*Ülkü Özel Akagündüz 2007.07.09*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Kazan Üniversitesi’nde, mazisi 1800’lere dayanan Türkoloji Bölümü sadece Tatar gençlerin değil Rusların da ilgisini çekiyor. Bölüm Başkanı Asiye Rahimova, öğrencilerinin firmalarda iş bulabilmesinden hoşnut.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071111165129im_/http://www.aksiyon.com.tr/resim/657/66.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   KAZAN - Türkoloji bölümleri küçük adalara benzer; sokaklarda başka bir dil gürül gürül akıyorken oralarda kırık dökük de olsa Türkçe duyulur. Duvarlarda Türkiye haritaları; Efes’ten, Pamukkale’den, Nemrut’tan turistik fotoğraflar vardır. Türk edebiyatının nadide örnekleri, camekânların ardında, kuyumcu vitrinindeki altınlar gibi özenle saklanır. Öğrencilerin bitirme tezleri ya Necip Fazıl üzerinedir ya Mehmet Akif… İki dil arasında öyle çeviriler yapılır ki, bütün ülkenin Türkçe okuduğu yanılgısına kapılmak işten bile değildir. Hangi şehirde olduğunuz fark etmez; Bükreş, Kahire ya da Kazan, Türkoloji bölümlerini ziyaret ettiğinizde, siz Türkçenin serüvenini öğrenirsiniz, oradakiler ana dili Türkçe olan biriyle konuşma fırsatı yakalar. Neticede iki tarafın da yüzü güler.
   <br>
    <br>
     Bu kez, Tataristan’ın bin yılı geride bırakmış başkenti Kazan’da Türkçeye, Bükreş ya da Kahire’deki meslektaşlarından daha derin duygularla sarılmış bir bölüm başkanıyla söyleştik. Kazan Devlet Üniversitesi Türkoloji Bölüm Başkanı Doç. Dr. Asiye Rahimova, akıcı Türkçesi ve neşeli üslubuyla mazisi 1800’lere dayanan Türkoloji bölümünün sergüzeştini anlattı. Evet, yaklaşık iki asır önce Kazan Devlet Üniversitesi’nde bölüm başkanlığını sonradan Hıristiyan olmuş İranlı Mirza Aleksander Kazımbeg’in yaptığı çok zengin bir Türkçe bölümü varmış. Sonra, nedendir bilinmez Türkçe faaliyetleri, 19. yüzyılın ortasında St. Petersburg’a taşınınca Asiye Hanım’ın ifadesiyle Kazan’da her şey kapanmış, daha doğrusu daralmış. Geride sadece Tatarca kalmış. Türkiye Türkçesinin yeniden müfredata girmesi için bir asırdan fazla beklemek gerekmiş.
     <br/>
     <br/>
     “Ben o zaman öğrenciydim.” diyor Asiye Rahimova. “1980’lerde, Çuvaş, Sibirya, Gagavuz Türkçesinin yanı sıra Türkiye Türkçesi de öğretilmeye başlandı. Ama biraz gizli saklı gibiydi sanki. Türkiye kelimesi kullanılmazdı, Oğuz grubu dilleri başlığı altında Azerice, Kırgızca, Kırım Tatarcasıyla birlikte alırdık bu dersi.” Sovyet yıllarının kapalı günleri, Türkçe kitap bulmak zor, o dönemde Moskova’da bir Türk’ten özel ders alarak dilini geliştirmiş bir Tatar Türkolog geliyor Kazan’a. Asiye Hanım bayrağı devraldığı hocasını rahmetle anıyor şimdi: “Kütüphanemizde hiç Türkçe kitap yoktu. Hocamız, evindeki kitapları getirirdi sınıfa. O günlerde elden ele dolaşan 1931 yılına ait Muhit Dergisini hâlâ saklıyoruz. Fotokopi imkânımız da yok, hoca metinleri tahtaya yazıyor, biz deftere geçiriyoruz.”
     <br/>
     <br/>
     Haftada bir gün alınan o dersler üniversite bittiğinde çarçabuk unutulmuş; çünkü günlük hayatta bir karşılığı bulunmuyormuş. Fakat, 1991 yılında Kazan’da ilk Tatar lisesi açıldığında, Türkçe eski bir dost gibi yoklamış Asiye Hanım’ı: “Okulda Türkçe ve Arapça da öğretmek istiyorlardı; ama öğretmen bulamamışlar. Bana geldiler, rica ettiler. Ben, kabul etmek istemedim; çünkü hiçbir şey hatırlamıyordum. ‘Siz hele bir başlayın, hatırlarsınız. Yoksa kim ders verecek?’ diye üstelediler. Şimdi öğrencilerime anlatıyorum, o günlerde bir yandan Türkçeyi öğreniyor, bir yandan öğretiyordum.” Tatar Lisesindeki macerası bir yıl sürmüş Rahimova’nın; ancak Türkçe o günden sonra peşini bir daha bırakmamış. Önce, Türkiye’de yayımlanmış ‘Kazan Türkleri’ kitabını Tatarcaya çevirmiş, sonra iki ciltlik Tatarca-Türkçe sözlüğü son kontrolünü yaparak yayına hazırlamış. 1999 yılından beri de mezun olduğu üniversitede, Türkiye Türkçesinin artık ‘açık’tan okutulduğu Türkoloji bölümünde öğretim üyesi olarak görev yapıyor.
     <br/>
     <br/>
     RUS KATYA’NIN TÜRKÇE AŞKI
     <br/>
     <br/>
     Öğrencilik yıllarında okumak üzere tek Türkçe kitap bulamayan Asiye Rahimova’nın odasındaki kitaplık edebiyat ve tarih kitaplarıyla dopdolu bugün. Türkçe’nin Kazan’daki serüvenini, kendi hayatıyla da birçok noktada buluştuğu için belki, anlamlı ve değerli buluyor. “Öğrencilerim çok şanslı.” diyor coşkuyla, “Biz Türkçe pratik imkânı bulamazdık, onlar lisede Türkçe öğrenerek geliyor.” Her yıl ortalama 12 öğrenci mezun eden Türkoloji bölümüne çoğunlukla Tatar gençler ilgi gösteriyor; ama Rus öğrenciler de yok değil. ‘Neden Türkçe öğrenmek istiyorlar?’ sorusunu, önemli bir sır verirmiş gibi, ciddi bir yüz ifadesi ve alçak bir ses tonuyla cevaplıyor: “Biliyor musunuz, Türkçe bizim tarihimizde, geleneklerimizde var. Kültür bakımından bize yakınsınız, kardeş halksınız. Bunu Tatarlar bilir. Öğrencilerimizin aileleri böyle düşünüyor önce, sonra çocuklar bilerek ve isteyerek geliyor.” Peki, Ruslar? diyecek oluyoruz, “Onlara da şaşmıyorum hiç.” diye söze giriyor Asiye Hanım: “Tataristan’da okullarımızın eğitim seviyesi yüksektir, bilirsiniz. İngilizceyi ve Tatarcayı öğrenen bir çocuk, doğu kültürüne meraklıysa buraya gelir. Öyle bir Rus öğrencim var mesela, Katya… Türkçeyi sıfırdan öğrendiği için benim gözümde bir numaradır.”
     <br/>
     <br/>
     Sınıfta Alsu Bogdolova gibi bu seneki Türkçe Olimpiyatlarından altın madalyayla dönecek kadar Türkçeye hâkim öğrencilerin bulunduğu göz önüne alınırsa ilk senelerde, Türkçe konuşamıyor diye kimi zaman gözyaşlarına boğulan Katya’nın durumu anlaşılabilir. Şimdi üçüncü sınıftaki Katya, mektuplaştığı ve internet üzerinden yazıştığı Türk arkadaşları sayesinde akıcı bir Türkçeye kavuşabilmiş. Türkçe öğrenen gençlerle ilgili merakımızı gidermiş değiliz henüz; “İyi, güzel de” diyoruz, “Okul bitince nerede çalışacak bu öğrenciler?” “Geçen sene mezun ettiklerimizden açıkta kalan olmadı hiç.” diyor Rahimova, kendinden emin bir tavırla, “Hepsi de buradaki Türk firmaları için çalışıyor. Hatta bir erkek öğrencim Türkçeyi o kadar güzel konuşuyordu ki Türkiye’den davet aldı ve bir firmanın Dubai temsilcisi oldu. Dili unutacak diye endişe ettim; ama orada da Türklerden oluşan bir çevre kurmuş kendine. İleride ne olacak bilmiyorum; ama bugünkü durumumuz çok iyi.”
     <br/>
     <br/>
     Türkoloji bölümlerinde âdettendir, iki dil arasındaki çevirilerin ne durumda olduğu sorulur ve ister Balkanlarda ister Ortadoğu’da olsun, her iki tarafın da diğerinin edebiyatından bîhaber olduğu sonucuna varılır. Nitekim Kazan’da da öyle oldu, Tatar edebiyatı hakkındaki cahilliğimizin müsebbibini tez zamanda bulduk; yetersiz çeviriler… Tatarlar bu mevzuda biraz daha şanslı görünüyor. En azından Reşat Nuri Güntekin’in ünlü romanı Çalıkuşu’nu 1957 yılında hem Tatarca hem de Rusça okuma imkânına sahiplermiş. Asiye Hanım’ın çocukluğundan hoş bir hatıra:  Tatar diline çevrilen ilk Türk romanı Çalıkuşu, epey heyecan uyandırıyor. Babası, sağa sola haber salıp, “Bulunuz bu kitabı, bulunuz.” diye telaş ediyor. Küçük Asiye, çok sonraları anlıyor ki o günkü fırtına bir Türk romanı için kopmuştur. Sonrasında Yaprak Dökümü’nü de okuyan Rahimova, 90’lı yıllarda Kazan Işıkları adlı edebiyat dergisinde Yunus Emre şiirleriyle karşılaşmış ilk defa. “Şiirlerin Rusçadan çevrilmesini tuhaf bulmuştum biraz; ama kaynağına ulaşamadıklarını düşünerek hoş görmüştüm genç şairleri.” diyor şimdi.
     <br/>
     <br/>
     Rabit Batulla’nın Sevinç Çokum’dan çevirdiği Rozalya Ana (Asiye Hanım, ana yerine apa diyor) dikkat çeken romanlardan biri. İki çalışmanın altında da Asiye Hanım’ın imzası var. ‘Türk Edebiyatından Seçme Hikâyeler’ ve Tatarlar için ‘Türkçe Gramer’i… “Kapağında ille ebru olsun” dediği seçme hikâyelerdeki tercihi oldukça enteresan olmuş Rahimova’nın. Açılışta bir Dede Korkut efsanesi var. Ömer Seyfettin’den iki öykü, Tarık Buğra’nın Küçük Ağa romanından alıntı ve Oğlumuz isimli harikulâde hikâyesi, Sabahattin Ali, Alev Alatlı ve Orhan Pamuk’un yanı sıra Şevket Bulut gibi adı sanı unutulmuş bir hikâyeci… Gramer kitabına ise yalnızca Türkçe öğrenmek isteyen Tatarlar değil, Tatarca öğrenmek isteyen Türkler de ilgi gösteriyor.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr/detay.php?id=27846), [web.archive.org (arşiv bağlantısı)](http://web.archive.org/web/20071111165129/http://www.aksiyon.com.tr/detay.php?id=27846)
