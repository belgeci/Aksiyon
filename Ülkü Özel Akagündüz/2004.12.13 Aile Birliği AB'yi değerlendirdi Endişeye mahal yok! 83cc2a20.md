# Aile Birliği AB'yi değerlendirdi: Endişeye mahal yok!

*Ülkü Özel Akagündüz 2004.12.13*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      İstanbul’un değişik semtlerinde yaşayan   üç aileye ‘Avrupa Birliği’nin aile birliğini nasıl etkileyeceği’ni sorduk. Aileler, Avrupa’ya kapı aralıyor; ama temkini de elden bırakmıyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070626193032im_/http://www.aksiyon.com.tr/resim/523/20.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Turşucuların, kokoreççilerin ve süt veren ineklerin Avrupa ile muhtemel bir bütünleşmede neler yaşayacağını artık biliyoruz. İnsan hakları ve ekonomik iyileşmeyi içeren reform paketleri üzerine de çok konuşuldu. Bir kale duvarı ya da iyimser bir benzetmeyle arkasında nice vaatler gizleyen kapının önünde beklediğimize ilişkin hayalî görüntü iyice belirginleşti. Kapı açılır mı? Açılırsa 'bekleme odası'nda ne kadar beklenir? Yakında aşikâr olacak. Peki biz, hep bir kale gibi güçlü olduğuna inandığımız evlerimizin kapısını ne kadar aralayacağız? Avrupa Birliği'nin endişeleri var da Aile Birliği'nin yok mu?
   <br>
    <br>
     Madem ki, Avrupa Birliği tek tek bireylerin esenliği için gerekli görülüyor ve de önümüzde sağlıklı bireyden, nitelikli aileye oradan da güçlü topluma doğru uzanan bir yol var; evlere konuk olmak kaçınılmazdır. İstanbul'un farklı semtlerinde yaşayan üç 'pilot' aileye 'Avrupa Birliği'ni sorduk. 'Girelim mi, girmeyelim mi?' tartışmaları yine yapıldı; ancak geç saatlere kadar devam eden konuşmaların odağında Avrupa'da gündelik hayat, kadın hakları, eğitim sistemi, yaşlı ve özürlülerin bakımı, çocuk hamileler, eşcinsel evlilikler, manevi değerlere dönüş gibi 'sosyal içerikli' konular vardı. Üç ailede de 'Avrupa görmüş' bireylerin olması,  'burası' ve 'orası' arasında bir kıyaslama yapmayı kolaylaştırdı. Bu yazı, üç günlük 'aile müzakereleri'nin bir raporu niteliğindedir.
     <br/>
     <br/>
     Psikolog Farika Artır Teymur, öğretim üyesi eşi (çekinceleri yüzünden görüş vermek istemedi) ve dört çocuğuyla birlikte Küçükyalı'da yaşıyor. Zaman Gazetesi'nin Kadın-Aile sayfasına da yazan Farika Hanım, AB'yi değerlendirirken 6 yıllık İngiltere tecrübesinden yararlanıyor. O, kendi deyimiyle, 'Avrupa'nın nimetleri'ni biliyor; ancak aile içi ilişkiler ve iş hayatındaki aksaklıklardan da haberdar. Avrupa'da ailenin zayıf, devletin güçlü olduğunu fark etmesi de İngiltere'de psikoloji eğitimi aldığı yıllara dayanıyor.
     <br/>
     <br/>
     Avrupa’da devlet bizde aile güçlü
     <br/>
     <br/>
     Çocukları Zeynep ve Ahmet'i İngiltere'de büyüten Farika Hanım, analitik düşünmeyi teşvik eden eğitim sistemine hayran kalmış. Anne ve babaların çocuklarının fikrine saygı göstermesi ve eğitimde kararlı bir tutum sergilemesinden de etkilenmiş. Farika Hanım'ın gözlemleri, Avrupa'da aile hayatının iflas ettiği yönündeki görüşü pek desteklemiyor; çünkü o, psikolog kimliğinin de etkisiyle genellemeler yapmak yerine, sorunun özüne inmeye çalışıyor. "Bizde aile güçlü; ama dekorasyon eksik. Çocuklarımızla iletişimde sorun yaşıyoruz. Aile bireyleri birbirini seviyor; ama sevgisini ifade edemiyor." diyor.
     <br/>
     <br/>
     Avrupalı bir aileyle Türk ailesi, bireysellik tercihiyle de birbirinden ayrılıyor. Türk aileleri çocuğu 'eli ekmek tutana' kadar desteklemeyi, hatta mümkünse köyünden bulgurunu, patatesini göndermeyi tercih ederken, Avrupalı ebeveynlerde 'kendi hayatını yaşama' eğilimi güçlü. Uzun süren evlilikler ve mutlu aile birliktelikleri orada da var elbette; ancak sınırları tam anlaşılamayan özgürlüğün ve cinsel serbestliğin aileleri sarstığı da bir gerçek. "Bizde de boşanmaların arttığı konuşuluyor, bunu nasıl açıklarsınız?" diye soruyoruz. 'Türk ailesi' diye idealize edilmiş bir yapı olsa da, kesin bir tanımlama yapmanın yanlışlığına dikkat çeken Farika Artır Teymur, "Büyük şehirlerdeki trendlerin Türkiye'nin geneline yayıldığını söylemek doğru olmaz." diyor.
     <br/>
     <br/>
     Özellikle de manevî ve dinî değerlerin çok iyi korunduğu Anadolu şehirlerinde, hayranlık duyulacak aile birliktelikleri var hâlâ. Üstelik, Batı'da da Türk aile bağlarının güçlü olduğuna ilişkin bir inanç var. İngiltere'deki ilk yıllarında, çocuklarını iyi yetiştiremediği kaygısına kapılan Farika Hanım, sorularını cevaplamak üzere evine gelen uzmanın iltifatlarıyla karşılaşmış.  Uzman, çocuklarının sağlıklı yetiştiğini ve aile yapısının çok güçlü olduğu bir ülkeden geldikleri için de şanslı olduklarını söylemiş.
     <br/>
     <br/>
     Devlet desteği olsa bizde de gençler ayrı eve çıkar
     <br/>
     <br/>
     Avrupa'da devletin her koşulda bireyi desteklemesi gençlerin evi terk etmesine ya da evliliklerin bitmesine zemin hazırlıyor. 18 yaşını bitiren genç, arkasında devleti buluyor. Bu durum, yalnız kalan gencin yanlış yola sapmasını kolaylaştırıyor; ancak Farika Hanım, parçalanmış ailelerin çokluğunu göz önüne alarak, gençlerin üvey anne ya da babayla kalmaktansa yalnız yaşamayı tercih etmesini anlaşılır buluyor. Bizde de okumak için evinden ayrılan veya ailesiyle sıkıntı yaşadığı için akrabalarının yanına yerleşen birçok genç var.
     <br/>
     <br/>
     Teymur ailesi, muhtemel bir Avrupa Birliği üyeliğinin Türk aile yapısına zarar vereceğine inanmıyor. Yeter ki, aileler sağlıklı bireylerden oluşsun. Avrupa ülkelerine yerleşen Türk ailelerinin dağılmasının altında da başından beri çözülememiş sorunlar yatıyor. Farika Hanım, ebeveynlere küçük bir hatırlatma yapıyor; ''Eğer çocuğunuza neyi, niçin yaptığını tam olarak anlatıyorsanız o sizin olmadığınız yerlerde de doğru olanı yapar.''
     <br/>
     <br/>
     Avrupa Birliği çok matah bir şey değil
     <br/>
     <br/>
     Avrupa Birliği hakkındaki görüşlerini öğrenmek üzere bir akşam oturmasına davet edildiğimiz ikinci ev; oğlu ve annesiyle birlikte yaşayan radyo programcısı Ayça Şen'e ait. Pop müzik sanatçısı Deniz Arcak da evin aslî üyesi olarak kabul görüyor. Ayça Şen, konu hakkında fazla bir malumata sahip olmadığını itiraf ediyor. Ona göre, bütün tartışmaların cevabı başından beri halktan gizleniyor. Her şey bir plan dahilinde ilerliyor ve biz her zamanki gibi, kendi kendine laf kalabalığı yapıp kafası karışan kesimiz.
     <br/>
     <br/>
     "Avrupa Birliği'ne girersek neyle karşılaşırız?" sorusunun cevabı o kadar muğlak ki insanın bu teze inanası geliyor. ''Savaş gibi bir şey bu.'' diyor Ayça Şen, ''Bizde olamadığının peşinde koşma hevesi var hep. Ben Avrupa Birliği'ni çok da matah bulmuyorum; ancak, başörtülü kadınlar ve Kürtler için iyi olabilir." Şen, bizdeki 'aile birliği'nin güçlü olduğu yönündeki yaygın inanca katılmıyor. ''Hangi kesimde aile güçlü? Varoşlara gidin; aileler darmadağın. Orta halli, muhafazakâr ya da köklü aileler daha güçlü görünüyor. Güneydoğu'da çocuklar kapkaç yapması için kiraya veriliyor, kızlar fahişeliğe itiliyor. Güçlü aile söylemi bir tür kandırmaca mı?''
     <br/>
     <br/>
     Ayça Şen'i en çok rahatsız eden, Avrupa Birliği'nin bir Hıristiyan Birliği gibi hareket etme ihtimali ve 'biz' ve 'onlar' ayrımına yapılan vurgu: ''Avrupa Birliği'ne, ay, lütfen biz de onlardan olalım diye giriyorsak girmeyelim daha iyi. AB, bizim kendimize özgü yanlarımızı benimsemezse sorun çıkabilir, işte bundan da korkarım.'' Deniz Arcak, AB konusunda olmasa da Türkler konusunda daha iyimser: ''Biz, üç boyutlu bir milletiz. Gönül sahibiyiz. Avrupa'da  insanlar çizgi film karakteri gibi. Fakat bizim de ruhsal eğitime ihtiyacımız var. Dil ve ağız çakmak taşıdır, etrafıysa pamuk tarlası. Ağzımızdan çıkanları önce gönül süzgecinden geçirirsek bireysel eğitimi naturel bir şekilde halletmiş oluruz. Çok etkilendiğim bir kitapta diyor ki, etrafına baktığında hep pislik görüyorsan, gözündeki çöpü çıkar. AB'ye büyük bir sempati duyamıyorum. Ne ayıp aslında; ama hissiyatım böyle. Belki de gözümde çöp var, bilemiyorum.''
     <br/>
     <br/>
     Anneannesinin kucağında uyuyan 'Memo'ya süt hazırlayan Ayça Şen, Avrupa Birliği mevzuatında doğum izninin daha fazla olduğunu duyunca, ''Keşke o zaman anne olsaydım.'' diyor. Deniz Arcak ise kompleksli yanımıza dikkat çekiyor: ''Düşünsenize biz de 'Ne kadar Avrupaî bir tipsin' sözü iltifat olarak görülür.''  ''Hakkaten ya!'' diyor Ayça Şen, ''Kompleksliyiz hepimiz. Bende de var, hatta o kompleks yüzünden hayatımın büyük kısmı zehir olmuştur. Mutfak muhabbetine Ayça Şen'in uzun zaman Avrupa'da yaşamış annesi Semra Hanım da katılıyor. 'Gençlerin kafasını karıştırmak'tan korktuğu için konuşmak istemeyen Semra Hanım'ı 'Kafamız zaten karışık' deyip ikna ediyoruz.
     <br/>
     <br/>
     ''Bizim, 'biz' olmaktan başka seçeneğimiz yok. Almanya ve İngiltere'de uzun süre yaşadım. Onlarda bizim özverimiz, sevecenliğimiz ve misafirperverliğimiz yok. Politikaları bizden ucuz, politikacıları bizimkilerden kötü. Kadınlar aynı duygusallıkta, erkekler aynı aldatma eğiliminde.'' diyor. İngiliz arkadaşlarına kimi konularda örnek olduğunu söyleyen Semra Hanım, kocası tarafından terk edilen 3 çocuklu bir kadına da destek olmuş. Ona göre, Türkiye'nin böylesine güçlü bir beklenti içine girmesi biraz abartılı; ''Bu heyecanı göstermek mi lazım? Eğer öyleyse ben bozguncu olmayayım.'' Eleştirdiği konulardan biri de, Türkler'in özellikle de gençlerin yalnız refaha talip olması. Avrupa'da ders saatinden önce sokakları süpürerek para kazanan ya da lokantalarda bulaşık yıkayarak dünyayı dolaşan gençler var.
     <br/>
     <br/>
     AB modernleşme projesi mi?
     <br/>
     <br/>
     Fatih'te 80 yıllık bir aile apartmanında, akrabalarıyla birlikte yaşayan Prof. Dr. Numan Kurtulmuş ve eşi Doç. Dr. Sevgi Kurtulmuş, Avrupa Birliği'ne oldukça temkinli yaklaşıyor. Avrupa'nın Türkiye'ye hep 'öteki' gözüyle baktığını hatırlatan Prof. Kurtulmuş, ekonomik çıkarlar için toplanmış AB'yi bir modernleşme projesi olarak algılamayı büyük bir hata olarak değerlendiriyor. Üstelik, Avrupa hiçbir zaman bizim idealize ettiğimiz gibi bir yer olmadı. Onların da kendi içlerinde yaşadığı çelişkiler var. Kadınlar, hâlâ 'eşit işe eşit ücret' için savaşıyor, ırkçılık yeniden hortluyor, inanç özgürlüğüne kısıtlamalar getiriliyor vs...
     <br/>
     <br/>
     Numan Kurtulmuş'un dikkat çektiği ikinci bir yön de, 2030 yılında AB'nin  nasıl olacağının hiç tartışılmaması.  Newsweek Dergisi'nin bir ay önceki kapak konusu da, 'demokrasi'nin kalesi gibi gördüğümüz Avrupa'nın gerçek yüzüne ışık tutuyor; Avrupa'da bir haçlı seferi olduğunu; ancak bu savaşın Müslümanlar ile Hıristiyanlar arasında değil, militan laikler ile dindarlar arasında olduğunu iddia eden dergi, tezini güçlendirmek için Fransız liselerinde başörtü yasağı başladığında ilk tepkinin Katolik kilisesinden gelmesini gösteriyor.
     <br/>
     <br/>
     Boşanma trendi bizde de var Başörtülü olduğu için 1998 yılında Kemal Alemdaroğlu tarafından üniversiteden ihraç edilen Doç. Dr. Sevgi Kurtulmuş, Avrupa'daki boşanma trendinin Türkiye'yi sardığını kabul ediyor; ancak aynı hızla yayıldığına inanmıyor. Anne ya da babaya, çocuk beş yaşına gelene kadar maaşını kesmeden izin hakkı tanıyan Lüksemburg örneğini çok olumlu bulan Sevgi Hanım, Avrupa'nın bu denli cömert desteğinin altında nüfus artışının giderek azalması ve ailelerin parçalanmasından duyulan korkunun yattığına inanıyor. Hâl böyleyken, AB'den alacağımız çok fazla şey yok. Numan Kurtuluş, sosyal politikalar bakımından Avrupa'nın çok ileride olduğunu kabul etmekle birlikte ailenin fonksiyonlarının kurumlara devredilmesini sakıncalı buluyor. Devlet, yaşlıların ve özürlülerin bakımı için fon ayırıyor; ancak bu destek, 'yalnızlık' duygusunu gidermiyor ve insanların manevi ihtiyaçlarına cevap vermiyor. Türkiye'nin deniz feneri gibi yol gösterici olması için de 'değer tüketen' olmaktan çıkıp 'değer üreten' olması gerekiyor.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=19087), [web.archive.org (arşiv bağlantısı)](http://web.archive.org/web/20070626193032/http://www.aksiyon.com.tr:80/detay.php?id=19087)
