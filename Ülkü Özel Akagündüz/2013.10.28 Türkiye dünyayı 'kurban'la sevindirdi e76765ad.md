# Türkiye dünyayı ‘kurban’la sevindirdi

*Ülkü Özel Akagündüz 2013.10.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yardım konusunda kendine özgü bir tarz oluşturan Türkiye, bu yıl da yüzlerce ülkeye yardım kolileri ve kurban payları gönderdi. Suriyeli ve Arakanlı mülteciler bu yılın gözdeleriydi; ancak Haiti’deki depremzedeler de unutulmadı.
  </font>
 </div>
 <div id="newsText">
  <font class="detail-text">
   <p>
    Türkiye, ihtiyaç sahiplerine hem acil hem de uzun vadeli yardımlar ulaştırmak konusunda epey mesafe katetti. Afet bölgelerine ilk ulaşanlar arasında Türkiye’den muhakkak bir-iki yardım derneği bulunuyor ve bu dernekler yardım hususunda son derece ısrarlı ve vefalı bir tutum sergiliyorlar.
   </p>
   <p>
    <img alt="" height="444" src="http://web.archive.org/web/20131107033625im_/http://medya.aksiyon.com.tr/aksiyon/2013/10/28/ulku-kurban.jpg">
     Söz gelimi Haiti depremzedelerini bu Kurban Bayramı’nda da hatırlıyor ve orada yaşayan az sayıdaki Müslüman’a kurban paylarını ulaştırabiliyorlar. Bayram sonrası hem genel tabloyu bir görelim hem de Kimse Yok mu Derneği Genel Başkanı İsmail Cingöz ile derneğin yeni hedeflerini konuşalım istedik. Şimdilik küçük bir ipucu; haberler sevindirici, rakamlar yüz güldürücü…
    </img>
   </p>
   <p>
    <strong>
     -Yardımların günü kurtarmaktan çok kalıcı olması ve mağdurların hayatını uzun vadede değiştirmesi gerektiğine dair giderek güçlenen bir inanış var. Kimse Yok mu Derneği, acilen karşılanması gereken temel ihtiyaçlar ve kalıcı yardımlar arasındaki dengeyi nasıl sağlıyor? Ağırlık hangisinde?
    </strong>
   </p>
   <p>
    Bir bölgeye yardım ulaştırırken ilk hedefimiz kişinin hayatını devam ettirmesiyle ilgili olumsuz şartlar ortadan kalkıncaya kadar ‘temel olanı’ karşılamaktır. Deprem sonrasında afet bölgesine ulaştırılan yardım malzemeleri gıda, giyim, çadır, ısınma araçları ve tıbbi malzemeler olur haliyle. Fakat hayatı bir anda altüst olmuş bu insanlara sürekli gıda yardımı götürerek yoksulluklarına çözüm sunmuş olmayız. O ülkenin uzun vadede neye ihtiyacı var diye bakarız ki bunlar hastane, okul ya da konut gibi “kalıcı yardımlar”dır çoğunlukla. Eğer mücadele edilen şey BM’nin ‘extremepoverty’ olarak adlandırdığı aşırı yoksulluk ise o zaman kısa dönemde gıda yardımına ağırlık vermekle birlikte eğitim desteğini yoğunluklu sürdürürüz. Burs destekleri ve konaklama imkânlarıyla Türkiye’de üniversite eğitimi almalarını sağladığımız Afrikalı öğrencilerden vatanlarına dönerek yoksulluğa çare üretmelerini bekleriz mesela. Bir taraftan da bu ülkelerde yapılan acil insani yardımlar sonrasında eğer Türk halkının bağışları o bölge için yoğunlaşıyorsa sağlık, eğitim, konaklama ya da temiz su ihtiyaçlarını karşılayacak kompleksler, yapılar inşa ederiz. Somali, Sudan, Bangladeş yetimhane inşa ettiğimiz, Uganda ise okul, hastane, yemekhane ve yurttan oluşan bir kompleksle hizmet verdiğimiz çalışma alanlarımızdan birkaçı.
   </p>
   <p>
    <strong>
     -Yardım söz konusu olduğunda ‘takip’ de gerekiyor kanaatimize göre. Yardım götürülen ülkelerde bir kez görüş alanınıza giren, sesini duyduğunuz, evine misafir olduğunuz insanlara karşı sorumluluğunuz nedir? Bilhassa çocukların ve gençlerin hayatlarındaki gelişmeler, değişimler ne kadar takip edilebiliyor?
    </strong>
   </p>
   <p>
    Biz, Kimse Yok mu Derneği olarak Türk halkının sorumluluk hisleriyle beslenen ‘dayanışma ruhu’yla hareket ederek bir insanlık hizmeti sunuyoruz. Evet, sorumluluğumuz büyük, zira görmek, o hayatlara dokunabilmek, uzaktan duymaktan çok farklı. Bunun farkını o ülkelere giden gönüllülerimiz “Şimdiye kadar bizim yaşadığımız hayat, hayat değilmiş meğer, burada dokunulması gereken bizden insanlar varmış.” cümlesiyle dile getiriyorlar. 103 ülkeye yardım ulaştırıyoruz ve her geçen gün bu sayı artıyor.
   </p>
   <p>
    <strong>
     -Yerel bürolar bu anlamda nasıl bir rol üstleniyor, yeterli oldukları söylenebilir mi?
    </strong>
   </p>
   <p>
    Bu kadar geniş bir ulaşım ağının olması çalışmalarımızda yerel ofis gerektirmiyor; çünkü gönüllülerimizle bu organizasyonu yürütüyoruz. Gönüllülerimizin o bölgede yaşayan isimler olması da yardımları ulaştırma ve sonrasındaki takipte büyük avantaj sağlıyor. İletişim teknolojisi vasıtasıyla bir afet sonrası ya da bir dağıtım öncesi kolaylıkla organize olabiliyoruz. Bununla birlikte yardımların verimli ulaştırılması adına gerekli görüyorsak o ülkelerde temsilcilik açıyoruz; Filistin, Pakistan ve Sudan’da olduğu gibi…
   </p>
   <p>
    <strong>
     -Türkiye’deki Suriyelileri çetin bir kış bekliyor. Suriyelilerle ilgili kampanyanız ilgi görüyor mu? Onlarla ilgili planlarınız nedir?
    </strong>
   </p>
   <p>
    Suriyelilere yönelik kampanyamız halkın yakinen takip ettiği bir gündem. Yardım çalışmalarımız gelen bağışlar oranında devam ediyor; ancak kışın zor şartlarının yaklaşmış olması ve gelen mülteci sayısındaki artış bu kampanyanın daha yoğun bir ilgiye ihtiyaç duyduğunu gösteriyor. Kış nedeniyle battaniye, kışlık giyim, barınma, karşılanması gereken ihtiyaçlar arasında. 1 Kasım itibariyle belirtilen yardımları ulaştırabilmemiz için halkımızın desteğinin artarak devam edeceği bir döneme girmeyi planlıyoruz. Olayın boyutları 2,5 yıl öncesinden çok farklı ve Suriyeli mülteci sayısı dünya genelinde 5 milyona yaklaşmış durumda. Ülkesinden ayrılmak zorunda kalan Suriyeliler yalnızca sınır illerinde değil. Bu nedenle desteklerimizi onların yaşadığı her şehre ulaştırmaya çalışıyoruz. Mesela, İstanbul’da ev tutarak yerleşen 200’den fazla Suriyeli aile için ev eşyaları (yatak, battaniye, çekyat…) ve gıda dağıtımı yaptık. Bir taraftan da Kilis’te başlattığımız 4 bin kişilik sıcak yemek organizasyonu devam ediyor. Ayrıca kışın zor şartlarını hafifletmek için 600 ailelik çadır kent kurulması planlanıyor. Zira halkın bir kısmı hoş olmayan barınaklarda ya da camiî avlularında hayatlarını sürdürmeye çalışıyor.
   </p>
   <p>
    <strong>
     -Yardımları ulaştırırken yurtiçi ve yurtdışı ayrımını nasıl yapıyorsunuz?
    </strong>
   </p>
   <p>
    Bir ihtiyaç durumu söz konusu ise Türk halkı bunu basın ya da sosyal medya vasıtasıyla yakından takip ediyor. Dediğim gibi sosyal sorunlarda oldukça duyarlı bir milletiz, bu bizim en önemli değerlerimizden. Halkımızın yardım yapma isteği nereye ise biz de bu yardımı oraya ulaştırıyoruz. Bu bazen yurtiçindeki ihtiyaç sahipleri için, bazen de yurtdışında açlık yaşamakta olan ya da afet durumuyla karşı karşıya kalan ülkeler için olabiliyor. Kampanya adları belirlenerek yardımseverlerin bağışları bu adlar altında toplanıyor ve hangi yardım başlığına bağış giderse o yardım kesinlikle o alan için kullanılıyor. O nedenle yurtiçi ve yurtdışı tercihi öncelikle halkımızın. Bu konuda bir hassasiyetimiz var: Kur’an-ı Kerim’de belirtildiği üzere öncelikle yakınlarımızdan başlayarak yardımı ulaştırmaya özen gösteriyoruz. Bağışlarını herhangi bir kampanya adı seçmeden genel olarak yapan bağışçıların yardımlarını da bu hassasiyeti göz önünde bulundurarak ulaştırıyoruz.
   </p>
   <p>
    <strong>
     -Avrupa ülkeleri ve ABD’nin yardım metotlarıyla kıyaslandığında Türkiye nasıl bir yerde duruyor? Kendine özgü bir tarzı oluşturduğu söylenebilir mi?
    </strong>
   </p>
   <p>
    Farklılığımızı hizmet çeşitliliğimizde görmek mümkün. Sivil toplum kuruluşları yurtdışında ve ülkemizde genelde tek alana yoğunlaşarak hizmet üretiyor. Kadınlar, yetim çocuklar, bakıma muhtaç yaşlılar gibi… Kimse Yok mu Derneği ise çeşitliliği bünyesinde toplamasıyla ve Türk toplumunun ve dünyanın geniş bir kesimiyle ilgili projeler üretmesiyle farklı bir yerde duruyor. Gıda/giyim yardımları, yetimhaneler, katarakt ameliyatları, su kuyuları, eğitim yardımları, okul, konut, hastane yapılanmaları bu çeşitliliğe örnek olarak gösterilebilir. Aslında bu farklı yaklaşımın Türk halkının genlerinde olan yardım etme isteğinden ortaya çıktığı söylenebilir. Dualarını aldığımız muhterem Fethullah Gülen Hocaefendi’nin ifadesiyle takdir sözcüklerinden daha hızlı bir gönüllü çalışması yürüten, takdirlerin kendilerine ulaşmakta âciz kaldığı “milletimize yakışan” ve milletimize has bir yardım bu. Milletimiz kendine yakışan bu dayanışma ruhunu gerçekleştirdikçe bize düşen de bu yardımları aralıksız biçimde yerine ulaştırabilmek ve büyük bir sorumluluk bilinciyle iki farklı kesim arasında bir köprü oluşturmak. Bu, zengin ile yoksulun birlikteliği olmakla birlikte din, dil, ırk, etnik grup çatışmalarını da ortadan kaldıracak bir lokmaya dönüşüyor. Verilmiş olan gıda paketi gönüllünün elinde, onun dayanışma ruhuyla birlikte insanlığa kardeşliği öğretiyor. Çatışmanın insanlığa zarar verdiği günümüzde bu o kadar değerli ki… Bir yanıyla da bu öyle farklı bir yardım alanı ki, yalnızca gönüllülerimiz değil, ihtiyaç sahibi kardeşlerimiz de duyarlılık gösteriyor.
   </p>
   <p>
    <strong>
     -Nasıl mesela?
    </strong>
   </p>
   <p>
    Yurtiçinde ihtiyaç sahibi duyarlı isimler, lojistik merkezimizde çalışarak, paketleme yaparak fayda üretmek istiyor. Bunun en son örneğini Yemen’de Kurban Bayramı’nda yaşadık. Yurtdışında kurban etleri bir yıl boyunca yemeklerde kullanılmak üzere çoğunlukla kurutularak ve çok küçük parçacıklara ayrılarak saklanır. Dağıtım esnasında kurban etini almak istemeyen Yemenli bir kardeşimizin şu sözleri çok manidardı: “Geçen sene dağıttığınız kurban etini kurutmuştuk, henüz bitmedi. Bu yüzden almam doğru olmaz. Siz bu parçayı kurban eti bitenlere iletin.” Görüldüğü üzere, veren de duyarlı alan da…
   </p>
   <hr/>
   <h3>
    <span>
     Bu sene kaç ülkede, kaç kurban kesildi?
    </span>
   </h3>
   <p>
    <span>
     <strong>
      Kimse Yok mu Derneği:
     </strong>
    </span>
    Kesim Türkiye dâhil 69 ülkede gerçekleştirildi. Böylelikle 61 bin 426 hisse kurbanla 292 bin 409 aileye kurban eti yardımında bulunuldu. Bağışçılar daha çok Afrika ülkelerini, sonrasında da Asya ülkelerini tercih etti. Afrika’da Sudan, Somali, Uganda, Etiyopya, Çad, Nijer; Asya’da ise Hindistan, Pakistan, Afganistan, Bangladeş, Myanmar halkımızın daha çok bağışta bulunduğu ülkeler arasındaydı. Anadolu’ya gelince… Edirne’den Kars’a, Samsun’dan Mersin’e, İzmir’den Erzurum’a kadar hemen bütün illerde et dağıtımı yapıldı. Böylelikle 77 bin 322 aileye kurban eti ulaştırma imkânı bulundu.
   </p>
   <p>
    <span>
     <strong>
      Kızılay:
     </strong>
    </span>
    Yurtdışı için vekâletlerini Kızılay’a veren hayırseverlerin kurbanları Etiyopya, Somali, Cibuti, Kenya, Bangladeş, Pakistan, Bulgaristan, Kosova, Makedonya, Karadağ ve Bosna Hersek’te kesilerek ihtiyaç sahiplerine ulaştırıldı. Din görevlilerinin ve noter vekillerinin eşliğinde kesilen kurbanlıkların seçimi veteriner hekimler tarafından gerçekleştirildi. Bu yıl “Kurban bereketi yıl boyu sürsün” sloganıyla kampanya başlatan Türk Kızılayı, kurbanların etlerini konserve haline getirdi. Kurban eti konserveleri, Kızılay’ın ülke geneline yayılmış şubeleri aracılığıyla ihtiyaç sahiplerine yıl boyunca dağıtılacak.
   </p>
   <p>
    <span>
     <strong>
      Türkiye Diyanet Vakfı:
     </strong>
    </span>
    Ağırlık Afrika’da olmak üzere 60’ın üzerinde ülkeye 89 bin hisse dağıtıldı. Kesimler, Diyanet İşleri Başkanlığı ve Diyanet Vakfı’nda görevli 160 personelin gözetimi altında yapıldı. Vakıf Haiti’deki depremzedeleri de unutmadı ve orada yaşayan az sayıdaki Müslüman’ın gönlünü aldı. Arakan mültecileri ve Necaşi’nin memleketi Etiyopya’daki yoksullar da özel ilgi gösterilenler arasındaydı. Yalnızca Etiyopya’da 15 bin 500 hisse dağıtıldı.
   </p>
   <p>
    <span>
     <strong>
      İHH İnsanî Yardım Vakfı:
     </strong>
    </span>
    114 ülkede 35 bin kurban hissesi dağıtan vakfın öncelikli ülkesi Suriye idi. Halep, Hama, İdlib ve Şam kırsalında kurban keserek Türkiye sınırındakiler ve Irak, Yemen, Ürdün ve Lübnan’daki mülteciler de dâhil olmak üzere 300 bin Suriyeliye 6 bin hisse kurban eti dağıtıldı. Afrika’da 34 ülkeye ulaşıldı ve yardımlar Nepal’den Güney Amerika’ya uzanan geniş bir coğrafyayı kapsadı.
   </p>
   <p>
    <span>
     <strong>
      Cansuyu Yardımlaşma ve Dayanışma Derneği:
     </strong>
    </span>
    ‘Az ülkeye çok kurban eti’ prensibini benimseyen dernek Somali, Çad, Mali, Kamerun, Patani, Arakan, Keşmir ve Gazze gibi sorunlu bölgelerde kurban kesimi yaptı ve 35 ülkede yaklaşık 35 bin hisse dağıttı. Kesimler kayda alındı ve bağışçılara CD olarak takdim edildi.
   </p>
   <p>
    <span>
     <strong>
      Deniz Feneri Derneği:
     </strong>
    </span>
    Afganistan, Bangladeş, Bosna, Etiyopya, Filistin, Gana, Irak, Kırgızistan, Moğolistan, Moritanya, Mozambik, Nijer, Pakistan, Sri Lanka ve Suriye gibi 23 ülkede 12 bin 206 kurban kesildi, 50 bin aileye kurban eti ulaştırıldı. Bağışçılar, kurbanlar kesilir kesilmez SMS ile bilgilendirildi ve isimlerinin okunarak kurbanlarının kesildiğini gösteren kişiye özel kurban kesim görüntüleri kaydedildi.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-36918-turkiye-dunyayi-kurbanla-sevindirdi.html), [web.archive.org (arşiv bağlantısı)](http://web.archive.org/web/20131107033625/http://www.aksiyon.com.tr:80/aksiyon/haber-36918-turkiye-dunyayi-kurbanla-sevindirdi.html)
