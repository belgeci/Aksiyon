# Evlerinden uzakta Suriyeli kadınlar

*Ülkü Özel Akagündüz 2013.01.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kilis ve Akçakale’de metruk evlere sığınan Suriyeliler,  ekmek, soba ve yatmak için sünger bekliyor. Eşlerini ve oğullarını geride bırakmış Suriyeli kadınların ‘zorunlu’ göçünü görmezden gelebilir miyiz?
  </font>
 </div>
 <div id="newsText">
  <font class="detail-text">
   <p>
    Bu toprağın kadınları, hiç değilse hayatlarında bir defa, yer yürüdüğü ve binalar yan yattığı zaman söz gelimi, evlerin; o korunaklı limanların, nasıl da tekinsiz bir yere dönüştüğünü görmüştür. Her neslin bir ‘büyük deprem’i var çünkü. Yıkılan binalara, ön duvarı düşmüş odalarda ortada kalıvermiş koltuk takımlarına, enkaz arasından seçilen banyo fayanslarına ve camsız pencerelerde uçuşan tül perdelere dair ortak bir fotoğraf…  O hâlde, evlerine ya da komşu evlere bomba düştüğü için parklara, parklar bombalanınca okullara, okullar da bombalanınca sınırın öte tarafına ayaklarında terlik, üzerlerinde tek kat elbise ve yanlarında perişan çocuklarla kaçışan Suriyeli kadınları anlamak neden zor olsun! Acının fotoğrafı bu kez, elimizin ermediği, gücümüzün yetmediği bir yerde; Filistin’de, Bağdat’ta, Kabil’de, Bangladeş’te değil üstelik, bizim ülkemizde; Reyhanlı’da, Kilis’te, Akçakale’de...
   </p>
   <p>
    Başka evlerin avlusunda Akçakale’den Telabyad, araya bir set gibi çekilmiş tren vagonlarını ve gözetleme kulesini görmezden gelmek kaydıyla, evlerde pişen yemeğin kokusunu ve avlularda gülüşen kadınların cıvıltısını duyabileceğiniz aşağı mahalle gibi görünür.  Savaş çıkınca, ki bu cümleyi bu kadar kolay kurmak nasıl da ürpertici, ‘aşağı mahalle’ barut kokuları, bomba sesleri arasında ‘yukarı mahalle’ye taşınır. Düne kadar, Telabyad’ın avlularında sohbet eden, sofra kuran, çocuklarını yıkayan Suriyeli kadınlar şimdi Akçakale’nin avlularında kederli ve tedirgin bekliyorlar. Onların çaresizliğini iliklerimizde hissedebilmek için, iki günlük misafirlikte bile evimize, kendi düzenimize kavuşmaya nasıl da can attığımızı hatırlayalım lütfen! Üstelik içlerinden bazıları yalnızca evini değil, evinin direğini de kaybetmiş durumda. Savaşan oğullarından, eşlerinden aylardır haber alamayanlar var.
   </p>
   <p>
    Bilmediğin bir kapıya dayanmak Kaçışın ilk günü, kimi uzak, yakın akrabasına sığınmış, kimi de hiç bilmediği bir kapıya dayanmış. Arkasında bir şehit, savaşan bir eş ve tutuklu iki kardeş bırakan Kadriye El Halil, dört oğlu, dört kızı ve geliniyle, Akçakale sokaklarında başını sokacak bir çatı ararken, gelmiş Karaköse ailesinin evinin önünde durmuş. O gün, o ‘bilinmedik kapı’ yalnızca Kadriye Hanım’a değil, elli kişiye daha açılmış. El mecbur, nerede konaklasın bu insanlar, sokakta mı? Şimdi burada, dikkat edilmesi gereken bir husus var; o elli kişinin sığındığı evle sokak arasında, dört duvarı, bir çatıyı ve yerdeki alaca bulaca kilimleri saymazsak pek az fark var. Yardımlarla geçinen yoksul bir aile Karaköse ailesi, dört çocuklarının ayakkabısını, çorabını, kalemini defterini ancak tedarik edebiliyorlar. Buna rağmen, evin hanımı Rağda, (14 yıl önce Akçakale’ye gelmiş Suriyeli bir gelin) Telabyadlı hemşehrilerini on gün boyunca evinde misafir edebiliyor. Ne için? Onun deyimiyle “Allah için.” Kalabalık dağıldıktan sonra kendisine ev bulamayan Kadriye El Halil’i ve dokuz kişilik ailesini iki aydan bu yana barındırmaya devam edişi de elbette yine ‘Allah için’…  Bu iki ayın sonunda misafirlerinin altına serecek bir döşek bulabilmiş mi Rağda Hanım? Hayır! Boş odalara hiç değilse bir soba koyabilmiş mi? Hayır!  Evine sığınan savaş mağdurlarıyla görünür hâle gelen yoksul bir hayat onunki. Bir ara kıvrak bir cümleyle hâlini arz ediveriyor: “Ben az konuşuyorum, sen çok anla!”  Şimdi bakalım, Kadriye El Halil’in neye ihtiyacı var? Çocuklarının altına serebilmek için ‘sünger’ istiyor Kadriye Hanım, beton zemini kapatabilmek için halı ve ısınabilmek için soba. Hepsi bu kadar… Bu avlunun içinde bir gün bir yıl gibi geliyorken ona, daha ne istesin? Acil ihtiyaç listesinin arasına sıkıştırdığı şu cümleye ne demeli: “Türkiye hiçbir şey yapmasa bile kapılarını bize açmakla çok şey yapmış oldu.”
   </p>
   <p>
    Acilen bir demlik! İhtiyaç listesi evden eve değişiyor. Soba ve ekmek her zaman liste başı; fakat demliği olmadığı için çay içememekten yakınan bir kadını tuhaf bulabilir miyiz? Bilakis, çay tam da böyle zamanların içeceğidir ve bir hayırsever, Halep’in Haydariye Mahallesi’nden kaçıp Kilis’e sığınmış o Türkmen hanıma acilen bir çaydanlık tedarik etmelidir. O hanım, beraberindeki otuz kişiyle yarım kalmış bir inşaatta, mavi naylonlarla bölünmüş odalardan birinde yaşıyor oysa… Ama işte öyle bir barakada bile gözünü sabaha açınca insan, ocağa hemen çay koymak istemez mi? Bir başkası, 16 yaşındaki kızının elbiseye ihtiyacı olduğunu söylüyor. Bir köşede hiç konuşmadan süzülüp duran genç bir kızın, üzerindekinden başka bir elbisesi daha olmalıdır elbette ve mümkünse annesi üç aydır aynı siyah etekle dolaşmamalıdır (Kendinizi, kızlarınızı, eşlerinizi, annelerinizi hayal edin burada). Düşen düştüğü yerden kalkmalıdır ve mağdur hep mağdur olarak kalmamalıdır. Bereket; onarmak, iyileştirmek ve hemen her şartta hayatta kalmak arzusu daha baskın içimizde…
   </p>
   <p>
    Şükür, hâlimize bin şükür Akçakale’de ve Kilis’te o evden bu eve dolaşırken ‘ziyaretin’ ne anlama geldiğini daha iyi kavrıyor insan. Ziyaret, seslerdeki kırılganlığı, gözlerdeki kederi anlamayı, eşinden haber alamadığı için ağlayan bir kadına sarılmayı ve çocukların başını okşamayı mümkün kılar. Kadınların ve genç kızların karalar bağlamadığını, bir ağlayıp bir güldüğünü de orada fark edersiniz. Ve nasıl bir tevekkül ve boyun eğiştir onlardaki! İçlerinden biri bile, “Neden ben?” sorusunu bilmez mi! “Ramazanın ilk gününden beri kaçkınız evimizden.” diyen 32 yaşındaki Halepli Nuran mesela… “Herkes şaşkındı, kimse nereye gideceğini bilemedi. Her şeyi bıraktık, bir canımızı kurtardık. Allah’a bir can borcumuz var çok şükür, ne paramız vardı ne evimiz, kirada oturuyorduk zaten.” Ve yine Nuran’ın “Türkiye’ye daha önce gelmiş miydin?” sorusuna verdiği cevap: “Türkiye’ye hiç gelmedik, istiyorduk gelmeyi, ama böyle olsun istemezdik. Bu da bir kaderimizmiş Allah’a şükür olsun.”     Bizim dersimiz bu olmalı işte; mavi muşambadan bir odaya ‘evim’ diyen, sobada su ısıtıp tuvalette yıkanan, bombayla tanıştıkları günden bu yana altını ıslatan çocuklarını avutan ve üzerine ikinci bir etek bekleyen kadının yine de şükür hâlinde olması…
   </p>
   <h3>
    <span>
     <strong>
      ‘Kardeş aileler’ iş başında
     </strong>
    </span>
   </h3>
   <p>
    Kilis’te ve Akçakale’de iki gün boyunca ziyaret ettiğimiz savaş mağduru Suriyeli ailelerin taleplerini kim karşılayacak? Bu ziyaretleri borçlu olduğumuz Kimse Yok mu Derneği elbette. Dernek, uzun zamandır yürüttüğü ‘kardeş aile’ projesini bu kez, Suriyeli sığınmacılar için harekete geçirdi. O evlerin avlusunda, kadınlar ekmek, soba, elbise, ayakkabı, demlik vesaire isterken, kıyıda not alan eller vardı. Kilisli ve Akçakaleli ‘kardeş aileler’ hem yanlarında getirdikleri yardım paketlerini verdiler hem de yeni ihtiyaçları tespit ettiler. Kilis’te o mavi muşamba odalarda yaşayan Halepli Nuran’ın ve beraberindeki 30 kişinin kardeş ailesi Fatma-Mehmet Kesmenoğlu çifti artık. Fatma Hanım, “Yedi aydan beri eşim de ben de rahat bir uyku uyumadık. Nerede kim varsa yetişmeye çalışıyoruz.” diyor. Hüseyin-Emine Gümüş çifti ise Akçakale’de barınan Kadriye El Halil’den sorumlu. Önemli olan süreklilik neticede, bir bulup bir kaybetmek değil. Aileleri ziyaret imkânı bulamayanlar için de bir kolaylık düşünülmüş. Kimse Yok mu Derneği’nin internet adresinden bağışta bulunmak, o da mümkün değilse cep telefonundan 5777’ye ‘Suriye’ yazarak bir mesaj göndermek.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=3C467C167B08CF295CCCA83266995BE1?newsId=34523), [web.archive.org (arşiv bağlantısı)](http://web.archive.org/web/20130916180337/http://www.aksiyon.com.tr:80/aksiyon/newsDetail_getNewsById.action;jsessionid=3C467C167B08CF295CCCA83266995BE1?newsId=34523)
