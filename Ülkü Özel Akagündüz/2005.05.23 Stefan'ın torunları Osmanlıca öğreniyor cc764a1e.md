# Stefan’ın torunları Osmanlıca öğreniyor

*Ülkü Özel Akagündüz 2005.05.23*

<div>
 <p>
  <font>
   BÜKREŞ - Halkına, “En güçlü ve adil imparatorluk olan Osmanlılar’a bağlı kalın” vasiyetinde bulunan Kral Stefan’ın torunları Osmanlıca’ya merak saldı. Romen gençler, Bükreş’teki Türk Araştırmaları Merkezi’nde hem Osmanlı Tarihi seminerlerine hem de Osmanlıca kursuna katılıyor. Bükreş Üniversitesi Tarih Fakültesi’nde okuyan Romen gençler,  ikinci sınıfta gördükleri ‘zorunlu’ Osmanlı Tarihi dersini, gönüllü seminerler ve dil kurslarıyla pekiştiriyor.
   <br/>
   <br/>
   Çavuşesku döneminde ‘Osmanlı Araştırmaları Merkezi’ adıyla kurulan Türk Araştırmaları Merkezi’nde 10 lisans, 2 master ve 6 doktora öğrencisi Osmanlıca öğreniyor. Osmanlı Tarihi seminerlerine ise haftanın her günü farklı bir grup devam ediyor. Tarih Fakültesi içinde kurulan enstitünün duvarları Osmanlı arması, Osmanlı haritası, İstanbul fotoğrafları, Türk bayrağı, Atatürk resmi ve  Türkiye’de düzenlenen etkinliklerin afişleriyle süslenmiş.
   <br>
    <br>
     Öğrencilerle  ilgilenen Silvana Rachieru,  2. Abdülhamid dönemindeki Türk-Romen ilişkileri üzerine doktora yapıyor. Romanya’da 16. yüzyıl ve sonrasını içeren arşivlerden yararlanmak için  Osmanlıca öğrenen Silvana, “Tez konumu seçmemde bu arşivin zenginliği önemli rol oynadı. Çalışmamı henüz tamamlamadım; ama 2. Abdülhamid döneminde iki ülke arasındaki ilişkilerin çok iyi olduğunu söyleyebilirim. Bana göre, Romen tarihini bilmek isteyen herkes Osmanlı tarihini öğrenmek zorunda.” diyor. Öğrencilerini Osmanlıca’nın yanında Türkçe öğrenmeleri için teşvik eden Silvana, İstanbul’da hem Başbakanlık Osmanlı Arşivleri’nden faydalanmış hem de Türkçe kursuna devam etmiş.
     <br>
      <br>
       Osmanlı Tarihi seminerlerine katılan öğrencilerden Andreea Pavluşenco, Tarih Fakültesi 3. sınıfta okuyor ve ‘Osmanlı-Romen’ ilişkileri üzerine hazırlayacağı bitirme teziyle ilgili bilgi topluyor. Sınıf arkadaşı Pauna Antonel’le birlikte iki yıldan bu yana seminere katılan Andreea, bir yandan da Osmanlıca kursuna devam ediyor. Silvana’nın ‘özel bir öğrenci’ diye tanıttığı Cristina Ostroveanu ise hem tarih hem de İngilizce bölümlerine devam ediyor ve Osmanlı Tarihi seminerlerini kaçırmıyor. Osmanlıca gibi zor bir dil için bir yıllık kursun yetersiz olduğunu düşünen öğrenciler, dili yavaş öğrenmekten yakınıyor.
       <br>
        <br>
         Osmanlıca kursuna katılmayıp sadece seminerleri takip edenlerden de Osmanlı terminolojisine aşina olmaları bekleniyor. Bükreş’teki Türk Büyükelçiliği ve Türk okulunun destek verdiği merkezin kilit ismi ise Prof. Dr. Mihai Maxim. ‘Türk Araştırmaları Merkezi’nin kurulmasına ön ayak olan ve Osmanlı Tarihi’ni araştıran gençlere hocalık yapan Prof. Maxim, hem Romanya’daki merkezin hem de İstanbul’daki Romen Kültür Merkezi’nin müdürü.
         <br/>
         <br/>
         Osmanlı arşivlerine ulaşmak bir hayâldi
         <br/>
         <br/>
         Romen Kültür Merkezi ocak ayından bu yana İstanbul’daki Romanya Konsolosluğu binasında hizmet veriyor. Ancak Mihai Maxim’in İstanbul geçmişi çok daha eskiye, 196O’lı yıllara dayanıyor. İlk ziyareti, Osmanlı arşivinde çalışmak için; fakat Prof. Dr. Halil İnalcık’la tanışması olayların seyrini bir anda değiştiriyor ve üniversiteyi yeni bitirmiş bir gençken, kendisini İnalcık’ın doktora öğrencisi olarak buluyor. ‘Dünya Osmanlı araştırmalarının dekanı’ diye tanımladığı Halil İnalcık’a duyduğu hayranlık da o yıllardan. Prof. Maxim’in, Ankara Üniversitesi Dil Tarih ve Coğrafya Fakültesi’nde üç yıl süren doktora öğrenciliğinden tam 30 yıl sonra İstanbul Üniversitesi Edebiyat Fakültesi’ne profesör olarak dönmesi ise pek mânidar. “Aslında, İstanbul’la bağlantımı hiç koparmadım.” diyor; “Bu 30 sene içinde ve daha sonrasında kongrelere katılmak, üniversitelerde ders vermek ve en önemlisi de Osmanlı arşivinde çalışmak için gidip geliyordum. İstanbul’da yeni değilim yani, dostlarım ve bol hatıralarım var.”
         <br/>
         <br/>
         İstanbul ile Bükreş arasındaki ziyaretler o yıllarda şimdiki kadar kolay değilmiş tabii. Çavuşesku’nun özellikle genç aydınlar için koyduğu yurtdışı yasağına defalarca takılan Mihai Maxim, o günleri hatırlarken hüzünleniyor: “Derdimiz çok büyüktü. İstanbul o kadar yakındı, biz Osmanlı arşivlerine ulaşmayı o kadar istiyorduk; ama dışarıya çıkamıyorduk. Çok zordu çok...” O dönemde, Türkiye’ye gelmeyi başaranlar ise şüpheyle karşılanmış. “Her iki ülkede de tedirgin oluyorduk.” diyor Maxim, “Komünist bir ülkeden kapitalist bir ülkeye geçenler kuşku uyandırıyordu. Ama kimi zaman komik olaylar geliyordu başımıza. Mesela Türkiye’de bana, ‘Siz, yemeği hep birlikte bir kazandan mı yiyorsunuz?’ diye soruyorlardı.”
         <br/>
         <br/>
         Bugün Romen gençlerin Osmanlı tarihi ve dili üzerine araştırmalar yaptığı Türk Araştırmaları Merkezi’nin kuruluşunu da yine Mihai Maxim’den dinlemek lâzım; “Merkezi 1985 yılında kurduk. Çavuşesku baştaydı ve bu girişim bizim için ilmi kurtarmanın tek çaresiydi. Öğretim üyelerinden biri tebliğ, diğeri kitap bağışladı. Gayretlerimizi birleştirdik ve kısa zaman içinde bir dergi çıkardık. Siyasî izni almak için de güzel bir çare bulduk  Komünist parti üzerine ders veren Tarih Fakültesi dekanının şemsiyesi altında bu sorunu da çözdük.”
         <br/>
         <br/>
         Ayda bir kez Bükreş’e giderek öğrencileriyle görüşen Prof. Dr. Mihai Maxim, onları İstanbul’da araştırma yapmaları için teşvik ediyor. Öğrencilerinden biri, Tuna Nehri kıyısındaki Adakale üzerine çalışıyor. Şimdi nehir suları altında kalan adacıkta yaşayan Türklerin bir bölümü 1967 yılında bizzat Başbakan Süleyman Demirel tarafından İstanbul’a getirilmişti. Bir başka öğrenci ise, Balkanlarda İslam’ı kabul edenler üzerine çalışıyor. Prof. Maxim, “Konu, çok ilgi çekici; ama malzeme az. Çalışması için İstanbul’a davet ettim. Yeni İngilizce kaynaklar var; fakat özellikle Osmanlı defterleri üzerinde durmamız gerekiyor. Ruznamçe defterlerini inceledim. Bu yeni bir kaynak ve fevkalade mühim. Orada İslam’ı kabul edenler üzerinde güzel malzemeler var.” diyor.
         <br/>
         <br/>
         Türkiye-Romanya ilişkilerinde ticarî boyutun ağır basmasına bir espriyle karşılık veriyor Mihai Maxim: “Romanya’da beş bini aşkın Türk firması var. Biz kendi aramızda buna ‘2. Türk İstilası’ diyoruz. İktisadî yönden fevkalâde yoğunlaşan ilişkilerimiz kültür ve tarih açısından zayıf.” İstanbul’daki Romen Kültür Merkezi’nin hedeflerinden biri  Romanya’daki Türk kültürünü tanıtmak; ama asıl amaç, ortak kültür serveti üzerinde durmak.
         <br/>
         <br/>
         Ortak kültür serveti
         <br/>
         <br/>
         Ortak isimlerden biri, Türkiye’de Kantemiroğlu olarak tanınan ve 19. yüzyıla kadar Avrupa’da en saygın Osmanlı tarihçileri arasında gösterilen Prens Dimitri Kantemir. Hıristiyan Avrupa ile Türk-İslam medeniyeti arasında bir diyalog kuran Kantemiroğlu bugün en çok da Osmanlı musikisine yaptığı katkıyla anılıyor. Prof. Maxim’e göre Kantemiroğlu, iki ülkeyi sadece müziğiyle değil, Osmanlı’daki gündelik hayata ilişkin objektif notlarıyla da birbirine bağladı. İkinci isim Dr. İbrahim Temo. İttihat ve Terakki’nin kurucularından Temo, İstanbul’da tıp eğitimi aldıktan sonra Köstenceye giden ve İkinci Dünya Savaşı’na kadar Romanya’daki Türk-Müslüman toplumun çıkarlarını savunan önemli bir şahsiyet. İslam Tarih Sanat ve Kültür Araştırma Merkezi’ne (IRCICA) ortak kültür servetine ait şahsiyetlerin eserlerini yeniden basma teklifi götüren Prof. Mihai Maxim, Temo için “Romenlerle Türkler arasındaki iyi ilişkiler için savaşan ve iki millet arasında hakiki bir dostluk ve anlayış köprüsü kuran adam.” diyor.
         <br/>
         <br/>
         ADİL OSMANLI’YA SADIK KALIN!
         <br/>
         <br/>
         Osmanlı-Romen ilişkilerini incelerken, Boğdan Kralı Stefan’ın, “En güçlü ve en adil imparatorluk olan Osmanlılar’a bağlı kalın” vasiyetine kulak vermek gerekir. Osmanlı kaynaklarında cesur ve azimli bir kral olarak anılan Stefan, yardım istediği Lehistan Kralı Jan Albert’in ihanetine uğrayınca Osmanlı egemenliğini kabul etmiş ve halkını Osmanlı’ya sadık kalmaları konusunda uyarmıştı. Osmanlı’nın Romanya’nın bir bölümünü kapsayan Eflak ve Boğdan’ı vergi yükümlülüğü dışında özgür bırakması da iki ülke arasındaki dostluk ilişkilerini günümüze taşıyan sebeplerden. Uluslararası toplantılarda sıklıkla ‘Osmanlı toleransı’ üzerinde duran Prof. Mihai Maxim de, Transilvanya’daki 150 Romen kilisesini ve manastırını topla yıkan Avusturya generalini hatırlatıyor: “Hıristiyan generali topla Hıristiyan kilisesi yıkıyor. Halbuki Osmanlılar hiçbir zaman Hıristiyan inancına karşı bu tür bir tavır sergilemedi. Romanya’daki Tuna folkloruna bakarsanız,  Türk’ün dürüst, namuslu, cesur, sadık bir dost ve sözünü tutan kimse olarak tarif edildiğini görürsünüz. Bugün de Dobruca Romenlerine sorarsanız aynı şeyi söyleyecektir. Biz, sınırımız olmasa da komşuyuz. Köstence’den ya da İstanbul’dan bakınca Karadeniz’in bizi birleştirdiğini göreceksiniz.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1696 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21631), [web.archive.org (arşiv bağlantısı)](http://web.archive.org/web/20051201011647/http://www.aksiyon.com.tr:80/yazdir.php?id=21631)
