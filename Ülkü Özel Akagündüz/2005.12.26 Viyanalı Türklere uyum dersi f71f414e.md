# Viyanalı Türklere uyum dersi

*Ülkü Özel Akagündüz 2005.12.26*

<div>
 <p>
  <font>
   Avusturyalı Sonja Siegert, Viyana’daki ‘Küçük İstanbul’ parkında Türk, Sırp, Arnavut ve Polonyalı çocukları kaynaştırmak için çalışıyor.
   <br/>
   <br/>
   ‘Küçük İstanbul' Parkı, Viyana'da 16. Semt’te…  Yeşilden nasibini almamış parkın müdavimleri Türk, Arnavut, Sırp ve Polonyalı çocuklar. Herkes bir köşede, kendi dilini konuşarak ve kendi şarkısını söyleyerek oynuyor. Semte sonradan dâhil olmuş bir Afrikalı çocuğun vay hâline! Külliyen yalnız kaldı demektir. Bu parkta bir Sırp çocukla Türk çocuğun arkadaşlığı nadirattan. Birbirlerine küfretmelerinde hattâ kimi zaman yumruklarını konuşturmalarında şaşılacak bir şey yok. Yetişkinlerden öyle görüyorlar çünkü. Afrikalı ya da Çinge-ne çocuğa el vermeme inadının altında da anne-baba tembihi yatıyor. Parktaki güç dengesi Türk çocuklardan yana; çünkü semtin yüzde ellisi Türklerden oluşuyor. Parkın adı da onların hâkimiyetini destekliyor zaten.
   <br>
    <br>
     'Küçük İstanbul'daki alışılmış manzara, Avusturyalı Sonja Siegert'in gelişiyle değişiyor. Beş yıldan bu yana haftanın her günü bisiklete atlayıp parkın yolunu tutan Sonja'nın görevi, 'park bakıcılığı.' Devletin, parklardaki çimleri çocukların şerrinden korumak için icat ettiği bu görev, zamanla 'göçmen çocukları entegre etme' projesine dönüşmüş. Maaşlı park şerifleri de, çocuklarla atlayıp zıplayan, müzik yapan 'cici ablalar' oluvermiş. Sonja Siegert parkta görününce, çocuklar birer ikişer gruplarından ayrılıp onun etrafında toplanıyorlar. Ablalarının heybesinden oyuncaklar çıkabilir, yeni şarkılar öğrenebilir; hattâ kamp ocağını kurup kısır bile pişirebilirler.
     <br>
      <br>
       Entegrasyon programında görev alabilmek için Etnoloji'nin yanı sıra Türkoloji de okuyan Sonja, beş yılın sonunda hem çocukları hem de ailelerini yakından tanıma fırsatı bulmuş. Park, semtin bir numunesi gibi, yetişkinlerin tutumu çocukların davranışına yansıyor. Ve Sonja’ya göre, 16. Semt’in hâli hiç de iç açıcı değil. Semt sakinlerinin hemen hepsi işçi olarak çalışıyor. Kadınlar, evlere ve bürolara temizliğe gidiyor, erkekler inşaatlarda çalışıyor. Yakın bir zamana kadar geri dönüş hayaliyle yaşayan Türkler şimdi kalmaya kararlı; ancak Türkiye’de yaptırdıkları kadar geniş evlere sahip olmaları biraz zaman alacak. “Bir odayı altı kişinin paylaştığını görüyorum bazen.” diyor Sonja. “Anne-babalar çok erken çıkıyor, geç geliyorlar. Çocuklarıyla yeterince ilgilenemiyorlar. Çalıştıkları yerlerde ikinci sınıf insan muamelesi gördükleri için de öfkelerini semtte kendilerinden daha az nüfusa sahip diğer insanlardan çıkarıyorlar. En çok da Sırplarla kavga ediyorlar.”
       <br>
        <br>
         ‘Geri döneceğim’ düşüncesiyle sosyal hayatın dışında kalanların imdadına cami dernekleri yetişmiş. Avusturyalı patrona göre ‘İşçi Ali’, (Kolay söylendiği için erkeklere Ali demek revaçtaymış.) cami derneğinde gerçek adıyla ‘Hacı Arif’ olarak saygı görüyor. Semtteki olumlu gelişmelerden biri de, Türk çocuklarının işçi yetiştiren Hauptschule okulu yerine eğitim kalitesi daha yüksek olan ve üniversite imkânı sunan Gymnazium’a devam ediyor olmaları. Viyana’da doğan çocuklar kendilerinden beklenen  ‘işçi’liğe prim vermiyorlar artık. Sonja’nın görevi çocuklar arasındaki kaynaşmayı sağlamak; ama kimi zaman yetişkinlere de danışmanlık hizmeti vermek zorunda kalıyor. Resmî evrakları doldurması, işsizlere iş bulması ya da küskünleri barıştırması bekleniyor ondan.
         <br/>
         <br/>
         Din kurtarıcı olabilir
         <br/>
         <br/>
         Türkçe konuştuğu için Türklerin sevgisini kazanan Sonja’nın dil konusunda ilginç bir gözlemi var; “Avusturya’da yabancıların Almanca öğrenmesi çok zor; çünkü hem iş arkadaşları hem de patronları, anlamayacakları gerekçesiyle düzgün hitap etmiyor. ‘Sen evine git’ yerine ‘Sen gitmek eve’ gibi bozuk bir cümle kuruyorlar. Benim Türkçe konuşmam onları öyle sevindiriyor ki bana jest olsun diye Almanca konuşmaya çalışıyorlar.” Sonja’ya göre ‘dil’ yabancıların uyum sağlamasında çok önemli; ama hükümetin zannettiği gibi tek başına yeterli değil. Devlet ilk önce ‘auslander-yabancı’ kelimesini kullanmaktan vazgeçmeli. Yaşları 5 ila 14 arasında değişen bu çocukların çoğu Viyana’da doğdu ve onlar artık ‘auslander’ değiller.
         <br/>
         <br/>
         Sonja, ‘entegrasyon’ programını benimsemekle beraber hükümetten çok şey beklememek gerektiğini düşünüyor. Bir nevi ‘iş başa’ düşmüş durumda. Önceleri iş bulabilmek için öğrendiği Türkçe ve para kazanabilmek için başladığı ‘park bakıcılığı’ başka bir kapı aralamış önünde. Şimdi en büyük meselesi ‘Öbür insanlarla nasıl buluşabiliriz?’ sorusuna cevap aramak.
         <br/>
         <br/>
         16. Semt’in sorunlarından biri de hem yetişkinler hem de çocuklar arasında esrar ve içki kullanımının yaygınlığı. Ebeveynin uzun süre evden uzak kalması kız-erkek ilişkilerini tehlikeli bir boyuta taşımış. “Nefs olunca hata da oluyor; ancak din insana yardım edebilir.” diyor Sonja, “Tek Allah var yardım edecek. Ama hem Hıristiyanlarda hem de Müslümanlarda dini hafif yaşayan da var derin yaşayan da. Hükümet, örtü takanları köktendinci sanıyor; ama ben biliyorum o kadın ibadetlerini bile yapmıyor.” Sonja hükümetin, Türkiye’de okuyamadığı için Viyana’ya gelen tesettürlü kızlardan da ürktüğünü itiraf ediyor; “Bana soruyorlar, ‘Bu kızlar kim? Hepsi örtülü, ne düşünüyorlar, nasıl yaşıyorlar?’ Herkesi Müslüman yapacaklar diye korkuyorlar. Ben onlarla arkadaşlık yaptığım ve birçoğunu evinde örtüsüz gördüğüm için korkacak bir şey olmadığını söylüyorum. Bu kızlar hem eğitimli hem de iletişime açık. Onlarla birlikte çalışabiliriz. Bana göre Viyana’ya gelmeleri çok iyi oldu.”
         <br/>
         <br/>
         Bir uzlaşma platformu arayan Sonja önce ev sahibini ikna etmeye kararlı; Türklerden pek hazzetmeyen ev sahibine “Hz. İsa herkese saygı ve sevgi göstermemizi istiyor.” diyen Sonja, şu cevapla karşılaşmış. “Müslümanlara değil ama, onlar başka.” Sonja Siegert vazgeçme niyetinde değil. Mayıs ayında düzenleyecekleri festivalin baş aktörleri her iki dinde de sözü hâlâ dinlenen ve saygınlık uyandıran hocalar ve papazlar olacak. Camilerde ve kiliselerde cemaatlerine ‘Farklı dinlerin ve kültürlerin bir arada nasıl yaşayacağı ‘ üzerine vaaz veren din adamları daha sonra bir araya gelerek beraberlik mesajı verecek.
         <br/>
         <br/>
         MAKAMLAR İÇİN BİR HÂNE
         <br/>
         <br/>
         Sonja 'Küçük İstanbul' parkında çocukları birbiriyle kaynaştırmak için müziğe de başvuruyor. Ancak müzik onun için entegrasyon programında kullanılacak bir araç olmanın çok ötesinde. Altı yıl önce Şam'dan aldığı neyi nasıl üfleyeceğini İstanbul'da öğrenmiş. "Çemberlitaş'ta Kubbealtı Kitabevi'nde ney sesi duyunca içeri girdim. Oradakilerin vasıtasıyla hocam Ömer Erdoğdular'ı tanıdım." diyen Sonja, geçen sene müzisyen arkadaşlarıyla 16. Semt'te kurduğu derneğe de 'Makamhâne' adını vermiş. Derneğin kuruluş amacı ney, ud, kanun aracılığıyla Türk kültürünün zenginliğini Avrupa'ya tanıtmak. Derneğin seminerlerine hem orada yaşayan Türkler hem de Avusturyalılar katılıyor. Makam müziğini Viyana Üniversitesi'ne taşımaya hazırlanan dernek, Viyana Belediyesi Uyum Dairesinin kültürlerarası buluşmaları teşvik eden projelerini de destekliyor. Bu amaca yönelik ilk etkinlik 2 Şubat 2006'da kilisede yapılacak. Neyzen Ömer Erdoğdular'ın ney üflediği programda Kuran-ı Kerim ve Mesnevi de okunacak.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1127 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23093), [web.archive.org (arşiv bağlantısı)](http://web.archive.org/web/20060527030932/http://www.aksiyon.com.tr:80/yazdir.php?id=23093)
