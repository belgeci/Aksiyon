# Aksaray'da çukur bir pazar

*Ülkü Özel Akagündüz 2016.01.18*

<div class="pNewsDetailMainContent ctx_content" itemprop="articleBody">
 <p>
  İstanbul’un en eski çarşılarından ÇukurPazar, Aksaray’da, gizli bir yeraltı mahallesi gibi yaşamaya devam ediyor. Ancak kira sözleşmeleri feshedilen esnaf tedirgin şu günlerde.
 </p>
 <p>
  Çukurpazar, öylesine görünür, öylesine ortalık bir yerdedir; ama buna mukabil öylesine gizli kapaklıdır ki şehrin perdelerini aralamayı sevenleri sırf bu yönüyle bile cezbedebilir. Cezbetmek dediysek, gözü, gönlü okşayan cazibeli bir mekândan söz edeceğimiz zannedilmesin. Bilakis, girer girmez karşınıza çıkan kasap tezgâhları ve izbe köşeleriyle rahatsız edicidir; ama bu rahatsızlık hissi bile Çukur Pazar’ın kaotik ve esrarlı havasıyla uyumludur. Pazarın 1800’lü yıllara uzanan mazisi, köhneliğine masalsı bir hava katar her şeyden önce. İstanbul’un en eski çarşılarından biri şöyle ya da böyle yaşıyordur işte!
 </p>
 <p>
  Sonra hakikaten çukurda oluşu, daha doğrusu bir küçük yeraltı mahallesi gibi nereden baksanız iki yüz yıldır sabahtan akşama hayatın bütün sesleri ve renkleriyle orada gizlice yaşıyor oluşu başlı başına bir meseledir. Burada biraz duralım ve Aksaray civarında gezinirken kendinizi bir anda Çukurpazar’da bulmanın neye benzediğini anlatalım.
 </p>
 <p>
  Şimdi yerinde yeller esen ucube İSKİ binasının yanında çiçek satan kadınlardan birine, diyelim ki bir balıkçı dükkânı sormuş olun ya da daha akla gelmedik bir şey. Sözgelimi “Kesekâğıdı nereden bulabilirim acaba?” demiş olun. Çiçekçi kadın, yanı yöresi dükkânlarla dolu olduğu için gözden kaçan, aşağıya doğru eğimli, küçücük bir kapıyı işaret edecektir size: “Şuradan gir, aşağı in” diyecektir gayri ihtiyari başını eğerek: “Çukurpazar’da bulursun, hem balıkçıyı hem kesekâğıdını.”
 </p>
 <p>
  Eh burası Aksaray, biraz tekinsiz bilinir, olduğunuz yerden şüpheli, ikircikli bir bakış atmakta haklısınız o küçümen kapıya, adı da ‘çukur’ olunca tabii pazarın… Abartmanın lüzumu yok, zaman tünelinden geçip başka bir âleme düşecek değilsiniz neticede desek de Aksaray’ın göbeğinde, bir mahzende değil de günlük güneşlik bir pazarda gibi alıp satan, gülüp konuşan onlarca insanla karşılaşınca şaşırabilirsiniz yine de.
 </p>
 <p>
  Kebapçıdan terziye, aktardan yufkacıya, balıkçıdan manava ne ararsanız vardır bu tarihî çarşıda. Kısacık bir gezintiyle kedi maması da bulursunuz, pilavlık pirinç de, temizlik malzemesi de, ambalaj kâğıdı da, zeytin-peynir de…  İlk ziyaretinizde daha maydanozun, rokanın burada daha yeşil, daha taze olduğunu fark edeceksiniz, bir de kasaplardaki sakatat bolluğunu... Kimilerinin görmeye bile tahammül edemediği bilumum sakatat ürününün olabildiğince cömert sergilendiği Çukurpazar’ın sakatat severlerin ilgisini çekeceği aşikâr. Buraya, Aksaray’ın gündemine ilişkin küçük bir not da düşebiliriz. Semtte Suriyeli nüfusunun artışı, sakatat ürünlerinden paçaya olan rağbeti artırmış. Hamallar hasır küfeleriyle, civardaki Arap restoranlarına, paça yetiştiremiyormuş neredeyse. O küfelerle yine civardaki restoranlara meyve ve sebze taşındığını da söyleyelim.
 </p>
 <p>
  Çukurpazar müşterisi, Aksaray’ın kozmopolitliğini yansıtıyor hâliyle. Manav tezgâhlarının başında, Araplar başta olmak üzere siyahi bir kadına, İranlı bir aileye ya da Malezyalı öğrencilere rastlanabilir. Çarşı esnafı, yüzde yetmiş beşi yabancılardan oluşan bu müşteriler sayesinde ayakta durduklarını söylüyor zaten. Peki, bakliyat çuvallarının önünde kimlerle karşılaşırsınız? Güvercinlerle pek tabii, bir ömrü, çarşı esnafıyla birlikte bu mahzende geçirmeye kararlı görünen güvercinler pirinç, bulgur, darı çuvallarına konup kalkıyor gün boyu.
 </p>
 <p>
  <img alt="" src="http://web.archive.org/web/20160120035122im_/http://medya.aksiyon.com.tr//aksiyon/2016/01/19/574586.jpg "/>
 </p>
 <p>
  <strong>
   Pazarda nostaljik bir gezinti
  </strong>
 </p>
 <p>
  Çukurpazar içinde, çarşının hiç değilse son 60 yıllık tarihini anlatacak birini bulmak ne hoş! Esnaf Derneği’ne yıllar yılı başkanlık yapan ve aynı zamanda çarşıda çay ocağı işleten Malatyalı Abdullah Bingül, 50’li yıllardan bu yana, gelenleri ve gidenleriyle nostaljik bir Çukurpazar gezintisine çıkarıyor bizi. Şimdi iki katlı olan çarşı 50’li yıllarda tek katlıymış, teneke ve kontrplakla kapatılan tavanı bir adam boyu yüksekliğindeymiş ve zemini de toprakmış. Çarşının, bugünkünden daha acıklı bir görüntüye sahip olduğuna bakmayın; alışverişe ekseri Laleli’de oturan şık giyimli hanımlar gelirmiş. “O yıllarda Laleli, şimdiki Nişantaşı.” diyor Bingül: “Nezih bir aile muhiti, herkes orada oturmak için can atar. Hanımlar oradan Çukur Pazar’a gelirler, yanlarında hamallarla evlerine dönerler.”
 </p>
 <p>
  Tarihî yarımadanın konaklama ve ticaret merkezine dönüştürülüp insandan arındırılması ayrı bir tartışma mevzuu belki; ama meskenlerle şenlenmiş, pencereleri ışıklı, sokakları çocuk gülüşlü bir Laleli düşüncesi bile ne hoş görünüyor şimdi buradan. 60’lı yıllardan çarşıda kalan bir esnaf daha var; göz ameliyatı olduğu için onu göremesek de şöhretinden haberdarız. Evlerde buzdolabı olmadığı yıllarda, sadece Aksaray’a değil, Millet Caddesi üzerindeki evlere, dükkânlara, seyyar şerbetçilere, suculara kamyon dolusu buz satan bir adam. Bugün Şehremini’nde ya da Fındıkzade’de yaşamaya devam eden eski İstanbullu hanımlara sorsanız, yaz günlerinde samana sarılmış buzları eritmeden eve getirebilmek için caddede nasıl telaşla yürüdüklerini anlatırlar size.
 </p>
 <p>
  Çukurpazar’ın temizliği ve düzeniyle artık ilgilenemediği gerekçesiyle 6 ay önce dernek başkanlığını bırakan Abdullah Bingül, kira sözleşmeleri feshedilen çarşının akıbetini öğrenmek için yetkili mercilere mektuplar yazmaya devam ediyor yine de. İSKİ binasının yıkılışının esnafın tedirginliğini artırdığını söyleyen Bingül, “Tamam, biz de beğenmiyoruz burayı, yıkılsın; ama yenisi yapılsın, buradaki esnafa bir şans daha verilsin.” diyor.
 </p>
 <p>
  Çarşı, tarihi boyunca nice badireler atlatmış gerçi. 1975’te yıkılmış, yeniden yapılmış, esnaf 80 ihtilalinde dükkânlardan kovulmuş; ama işler her seferinde tatlıya bağlanmış. Oysa şimdi bir belirsizlik hâkim çarşıya. Bir zamanlar siyasilerin, dernek odasındaki mikrofondan yaptığı uzun seçim konuşmalarını dinleyen esnaf, üç yıldan bu yana her an kapının önüne konulma tedirginliği içinde açıp kapıyor dükkânının kapısını. Bir de ‘burası yıkılıp otopark olacak’ söylentisi var ki o söylenti yıllardır İstanbul’un her köşesinde dolaşıyor zaten, gerçek olmasından korkulan kötü bir rüya gibi…
 </p>
</div>


Kaynak: [www.aksiyon.com.tr](http://www.aksiyon.com.tr:80/sehir/aksarayda-cukur-bir-pazar_553633), [web.archive.org (arşiv bağlantısı)](http://web.archive.org/web/20160120035122/http://www.aksiyon.com.tr:80/sehir/aksarayda-cukur-bir-pazar_553633)
