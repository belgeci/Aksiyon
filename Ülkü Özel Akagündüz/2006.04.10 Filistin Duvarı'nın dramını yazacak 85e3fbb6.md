# Filistin Duvarı’nın dramını yazacak

*Ülkü Özel Akagündüz 2006.04.10*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Fikret Ertan, Bir tarafında Filistinlilerin diğer tarafında vicdan sahibi Yahudilerin ağlayacağı duvarın hikâyesini yazacak.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070404054739im_/http://www.aksiyon.com.tr/resim/592/14.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Amerika’da, İran’da, İsrail ya da Afganistan’da neler olup bittiğini merak edenler onu iyi tanıyor. Sadece bu kadarı değil. Gürcistan’ı, Pakistan’ı, Hindistan’ı, hattâ dünyanın gözlerden ırak herhangi bir bölgesini de bu listeye eklemeli. Zaman gazetesinin dış haberler sayfasında haftanın üç günü yazan Fikret Ertan, ilgi alanının neredeyse bütün dünyayı kapsayacak denli geniş olmasını ‘meraklı’ bir adam olmasıyla açıklıyor. Hâl böyleyken, Damadola köyüne düşen füzenin tipinden yola çıkarak saldırıyı kimin yaptığını anlamasına şaşırmamalı. Kendisi de yılların birikimini gizlemeyi reddediyor zaten: “Türkiye’de askerî konuları benim kadar bilen ve yazan yoktur. Zannetmiyorum.”
   <br>
    <br>
     Fikret Ertan ile Eskişehir’deki evinde görüştük. Günde 10 saat çalışan ve dostlarına dahi vakit ayıramayan Ertan’ın konuşması da yazıları kadar akıcıydı. Hatta sohbet bitiminde bunca bilginin gazete köşesine nasıl sığdığına şaştık. “Ben yerimi aşan biriyim çocuklar, uzun yazmama göz yumuluyor.” diye bizi rahatlatsa da, “Keşke” dedik, “Sizi daha çok insan dinleyebilse.” Bu kez de masasının üzerinde okunmayı bekleyen İngilizce kitapları gösterdi. ‘Ölmek İçin Öldürmek’ ve ‘Hayatım Silahımdır’ intihar bombacıları üzerine. ‘Yahudi Yüzyılı’, ‘Yahudiler ve Amerikan Ruhu’ndan başka, listede acilen okunması gereken üç İran ve de bir Irak kitabı bulunuyor.
     <br/>
     <br/>
     İntihar bombacıları, Ertan’ın üzerinde hassasiyetle durduğu bir konu. Müslüman toplumların yeni belası diye tanımladığı bu olgunun İslam savaş hukuku ile bağdaşmadığına inanıyor: “İslam savaş hukukunu bana öğretildiği klasik biçimde bilirim. Yeni bir yorum da istemiyorum. Bu hukuk, sivillerin öldürülmesini yasaklar. Biriyle savaşman için onun üniforma giymesi, kendini belli etmesi ve açıkça savaş ilan etmesi gerekir. El Kaide, klasik İslam savaş hukukunu yerle bir edip, anarşist hukuku koydu yerine. Onların icraatlarından mutluluk duyanlar bin yıllık hukuku unutuyor olmalı.”
     <br/>
     <br/>
     El Kaide üzerine çok şey öğrenmek istediğini söyleyen Fikret Ertan, bugün Amerikan politikasına yön veren en önemli unsurun Kaide olduğuna inanıyor. Savaş ise ABD ile teröristler arasında değil, ABD ile El Kaide arasında sürüyor.
     <br/>
     <br/>
     Dünya önümüzdeki yıllarda neyi konuşacak? Fikret Ertan’ın bazı öngörüleri var. Hakkında kimsenin malumat sahibi olamadığı İran, önümüzdeki sene en önemli konulardan biri olacak. Hatta İran krizi 2008 Amerikan seçimlerine de damgasını vuracak. Yeni Amerika lideri bu krizin sonucuna göre tayin edilecek. Ertan’a göre bugün hiç kimse, İran’ın nasıl bir güce sahip olduğunu bilmiyor. Ülke kapalı kutu, bilgi dolaşımı yok, istihbarat yapmak neredeyse imkansız ve herkes muhtemel bir İran krizinin yol açacağı küresel sonuçlardan korkuyor. “Enerji konusunu boşuna yazmıyoruz.” diyor Ertan, “Petrol yetmiş dolara dayandı. Türkiye her sene normalden beş milyar dolar fazla para ödüyor. İran krizi çıkarsa petrolün nereye vuracağını kimse bilemez.” Türkiye’nin İran konusundaki cehaleti ise diz boyu. Ertan, Türkiye’nin üst düzey bir yetkilisinin sarf ettiği şu cümleyi çok talihsiz ve yetersiz buluyor: “Nükleer silahlara sahip bir İran bizi rahatsız eder.” “Bu nasıl bir sözdür? Yahudi araştırmacılar İran üzerine peş peşe kitaplar yayımlarken bizim bildiğimiz ve söyleyebildiğimiz tek şey bu mudur?” diye soruyor.
     <br/>
     <br/>
     Dış haberler duayeninin önemli bulduğu ikinci konu El Kaide. Tehlikesi, bir yerde değil her yerde olması. “Kaide kim? Nerede, nasıl bir düşman? Kaide internette, kahvede, Peştun dağlarında, İstanbul’da. Şimdi savaş bu işte.” diyen Ertan’a göre ABD, askerî yapılanmasını Kaide’ye göre planlıyor. Hatta tarihin hiçbir döneminde dil öğrenme zorunluluğu hissetmeyen bu ülke, güvenlik ile dil bilmek arasındaki bağlantıyı keşfetti. 11 Eylül saldırısından bir gün önce Beluci dilinden kayıtlara düşen ‘Yarın büyük gün’ şifresini çözebilselerdi dünyanın akışı başka bir yöne gidebilirdi.   Anlaşılamadığı için görmezden gelinen bu kayıt, ABD’nin  güvenlik tarihinde bir skandal olarak duracak artık. Bir ders alınmış belli ki, şimdilerde en gözde dil Arapça, onu Peştunca, Hintçe ve Çince izliyor. Vaktiyle ilk sırada olan Rusça ise listeden tamamıyla çıkmasa da en son numaraya yerleşmiş.
     <br/>
     <br/>
     Dil meselesine gelince MİT’in de bu konuda çok zayıf olduğunu hatırlatıyor. “On sene önce Demirel ile Washington’a gidiyoruz. Ekipte Mehmet Eymür de var. Ona, MİT’te Ermenice bilen adam olup olmadığını sordum. ‘Ne gezer yahu’ dedi. Bakü’de Ermeni mahallesinde yaşamış iki Azeri getirmişler. Onların bildiği Ermenice çelik çomak oynarken öğrenilmiş bir dil. Ben hâlâ güvenlik güçlerinde doğru düzgün Arapça, Beluci, Çince, Rusça bilen adam olduğuna inanmıyorum. Kürtçe bilen bir astsubay  vardı onun da başı Şemdinli olaylarında yandı.”
     <br/>
     <br/>
     Ertan’a göre; önümüzdeki yılların çok konuşulacak coğrafyası ise Pakistan ve Afganistan arasındaki denetlenemeyen kabile bölgesi olacak. El Kaide hâlâ bu geniş topraklarda barınıyor. Felaketlerin vurduğu Pakistan ise bıçak sırtında. Nükleer silahı var ve bu silahın kimin eline geçeceği belli değil. Fikret Ertan’ın bir öngörüsü de Rusya’nın Kafkasya’yı en fazla 15 yıl sonra kaybedeceğine ilişkin: “Bu şimdiden belli. Bir gün Karaçay-Balkar’da diğer gün Dağıstan’da sorun yaşanıyor. Rusya, olayları polisle bastırmakta zorlanıyor artık. Askerî gücünün yetenekli olmadığı da biliniyor zaten. Rüşvet çok yaygın, hatırlarsanız Kuzey Osetya’daki Beslan olayında baskıncıların polise para vererek kontrol noktalarını geçtiği ortaya çıkmıştı.”
     <br/>
     <br/>
     DÜNYANIN EN UZUN AĞLAMA DUVARI
     <br/>
     <br/>
     Fikret Ertan, yeryüzünde üç milletin zor şartlar altında yaşadığını düşünüyor. Filistinliler, Doğu Türkistanlılar ve Çeçenler. Bu halklar en çok duayı hak eden halklar. Gözlerden ırak Çeçenistan’da nüfus, Rusya’nın politikasına uygun şekilde  giderek azalıyor. Doğu Türkistan ve Filistin’in durumu ise ortada. Amerika ve Rusya üzerine kitapları olan Ertan’ın İsrail kitabı birkaç ay sonra yayımlanacak; fakat onun için asıl proje Filistin duvarının kitabını yazmak: “Duvar beni çok ilgilendiriyor. Bir sınır olacak hatta bana göre dünyanın en uzun ağlama duvarı olacak. Filistinliler duvarın arkasında ağlayacak, Yahudilerden vicdan sahibi olanlar da öteki tarafta.” Duvarın kitaba dönüşmesi için yeterince bilgi var elinde; ancak bir kez daha oraya gitmek, duvarın serencamını yerinde görmek istiyor: “Görmeden olmaz. Hatta sağlığım el verirse, Ramazan ayının ilk ya da son on gününü Kudüs’te geçirmek isterim. İşgal altında Ramazan nasıl olur? O adamlar ne hisseder ne yer, ne içer?  Kontrol noktalarından geçip de evlerine nasıl dönerler, teravihe nasıl giderler?  O acıyı orada yaşamak lazım. Televizyoncu olsaydım, Filistinli bir ailenin yanına konuk olur, bir süre onlarla yaşardım. İsraillilerin fikirlerini almayı da ihmal etmezdim tabii.”
     <br/>
     <br/>
     Kudüs, Fikret Ertan’ın en sevdiği hatta ölmeyi istediği şehir; fakat Saraybosna’yı, Buhara’yı ve Semerkant’ı unutmamalı. Kudüs’e ayıracağı on günün dışında bir on günü daha olsaydı onu Saraybosna’da geçirmek isterdi. Belki imkansız; ama Doğu Türkistan’da Urumçi’ye gitmek isterdi. Hiç göremeyeceği bir şehir… “Oralarla ilgili yazıp çizen biriyim. Bana vize vermezler, imkansız…”
     <br/>
     <br/>
     Fikret Ertan Türkiye gündemiyle ilgili yazmıyor epeydir, doğrusu yazmak istemiyor. Bildiklerini kendine saklıyor, memleket meseleleriyle ilgili söylediklerinin dinlenmeyeceğine ilişkin bir inancı var ya da bu konuda kendisine söz hakkı verilmeyeceğine… “Bunları düşünüyorum, bir de size söylüyorum işte…” diyor. En çok da hükümetin ‘herkese özgürlük’ politikasını eleştiriyor. “Ekonomiye hâkim olabildiler; ama güvenlik konusunda yanlış bir strateji izliyorlar. ‘Hürriyetler’ diyorlar. Böyle bir şey olamaz. Hırsızın, katilin, başkasının malına zarar verenin hürriyeti olmaz. Uyuşturucu satanın hürriyeti olmaz. Ben idam cezasının kaldırılmasını istemiyordum mesela. Uyuşturucu satanlar idam edilmeli. Bu illet ortaokullara indi artık.”
     <br/>
     <br/>
     Suç ve ceza arasındaki dengenin bozulmasını çok tehlikeli bulan yazar, meseleye bir de İslam penceresinden bakıyor: “Özgürlük söylemi bizim söylemimiz değil, Müslüman’a yakışmaz. Benim bir söylemim olacaksa sorumluluktur. Yarın bir gün Türkiye’de aynı cinsten insanlar birbiriyle evlenmek isterse sırf özgürlük adına göz mü yumacağız yani. Toplumun dejenere olmasını kabul mu edeceğiz. Ben etmiyorum; ama bunları kalkıp televizyonda söylesem topa tutarlar. Söyletmezler de zaten.”
     <br/>
     <br/>
     KOMPLONUN TAHTINI SARSMAM 20 YIL SÜRDÜ
     <br/>
     <br/>
     Fikret Ertan’ın hiç hazzetmediği konulardan biri de komplo teorileri: “20 yıldır bunun mücadelesini veriyorum. Son iki yıldır biraz başarıya ulaştığımı görüyorum.” Başarıya nasıl ulaştığını anlamak için onu dinlemek yeterli. Kim, bu sözleri duyduktan sonra komplo teorilerine prim verebilir ki! “Cahil insanlar komplocu olurlar. Her şeyi komployla açıklamak dine de aykırıdır. Müslüman bir adam makro komplolara inanmaz. Birilerine, bütün dünyayı yönlendirecek bir güç vehmedemez. Herkes Allah’ın kulu. Çok güçlü olduğu düşünülen ülkelerin de zayıf noktaları var. Komploculuk Türk fikir hayatına yapılan en büyük kötülüktür. Yirmi yılda araştırmacı bir nesil değil komplocu bir nesil çıktı. Çünkü komploya inandığın zaman kafan rahat eder. Her şey senin dışında gerçekleşiyorsa ‘Oh be!’ der devrilip uyursun.” Ertan, mikro komployu, ‘milletler mücadelesinde başvurulan yollar’ şeklinde tanımlamayı daha doğru buluyor.
     <br/>
     <br/>
     Suikastlar, casusluk faaliyetleri bunlar hep olagelmiştir; ama adı komplo değildir. Nitekim Ertan’ı gazetedeki yazılarından tanıyan yabancı elçiler hatta CIA elemanlarının yolu Eskişehir’e düşüyor. Geçen sene gelen İsrail elçisini sîgaya çeken yazar, “Kürtçülüğü desteklemeyin, yanarsınız.” diye gözdağı da vermiş. Ona göre, yabancı büyükelçiler Türkiye’yi anlamakta zorlanıyor. Önceki yıllarda sıkça ziyaretine gelen Amerikalılara şöyle demiş: “Türkiye’yi ekmeğin fiyatını bilmeyen sosyeteden, fildişi kulelerinden inmeyen diplomatlardan, üniversite hocalarından öğrenmeye kalkmayın. Benim gibi halk adamlarına sorun. Geçim sıkıntısı nasıldır, uyuşturucu nasıl bir problemdir, Kürtçülük nedir bilenlere sorun. Ben bilirim; çünkü bu ülkenin cismi ve ruhuyum.”
     <br/>
     <br/>
     GAZETE YAZILARIMA SON VERİRİM BELKİ DE...
     <br/>
     <br/>
     Fikret Ertan’ın köşesine taşıyacağı konuları belirlemesi ve ardından başlayan zorlu araştırma süreci gençlere ders niyetine okutulmalı. O da kendisinde bir öğretmen havası olduğunu kabul ediyor zaten. Yazıların arkasında, öğrencisinin dersi iyi bellemesinden mutluluk duyan şefkatli öğretmeni görmek zor olmasa gerek. Meseleleri eskilerin deyimiyle ‘şeş cihet’ten ortaya koyan Ertan, okura kendi yorumunu dayatmaktan özellikle kaçınıyor: “Bilgi temelini genişletelim, biz verelim insanlar düşünsünler ve kendi yorumlarını yapsınlar. Ben okuyan adama güveniyorum. Böyle de olabilir şöyle de derim, yorumu onlara bırakırım. İnsanların zihinlerini iğdiş etmeye hakkım yok.”
     <br/>
     <br/>
     1992’de geçirdiği by-pass ameliyatından sonra ciddi sağlık sorunlarıyla uğraşan yazar, “Kendimi heba edercesine çalışıyorum; ama artık daha çabuk yoruluyorum. Gazetede 20 yılı tamamlıyorum. Bu sene devam eder miyim bilmiyorum. Yazmak için okuma, yazıyı belli bir tarihe kadar teslim etme ve belli bir uzunluğu aşmama stresinden kurtulurum belki. Kendim için okurum, aktüaliteden uzaklaşırım. Dediğim gibi projem var. Duvar’ın kitabını yazarım mesela.” diyor.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=23881), [web.archive.org (arşiv bağlantısı)](http://web.archive.org/web/20070404054739/http://www.aksiyon.com.tr:80/detay.php?id=23881)
