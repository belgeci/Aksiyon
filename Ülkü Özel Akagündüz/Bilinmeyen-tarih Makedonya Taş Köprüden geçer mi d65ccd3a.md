# Makedonya Taş “Köprü”den geçer mi?

*Ülkü Özel Akagündüz Bilinmeyen-tarih*

<div>
 <p>
  <font>
   Üsküp'te yoksul Müslüman mahallelerini,  kafelerin, ofislerin, alışveriş merkezlerinin ve konforlu apartman dairelerinin bulunduğu işlek caddelere bağlayan Taş Köprü'nün
   <br/>
   <br/>
   uzun yıllardır devam eden restorasyon çalışmalarında son aşamaya gelindi. Ancak Makedonyalı Türkler, köprüyü yeni haliyle kabullenmek istemiyor. Köprünün bir Osmanlı eseri olduğunu kanıtlayan simgelerin "kaza" ile ortadan kaldırılmasına tepki gösteren Makedonyalı Türklerin köprünün orijinal haliyle korunmasına yönelik talepleri şimdiye değin kabul görmüş değil. Ankara'nın köprü'yü incelemek üzere Üsküp'e gönderdiği Türk heyetinin hazırladığı rapor da,  Makedon heyeti tarafından imzalanmadı. Görünen o ki,  Taş Köprü'nün adını  'Justinyan' olarak değiştirmek isteyen restorasyon mimarı Vasil İlyov ve ekibi, tarihi henüz belirlenmeyen resmi açılışla birlikte bir 'zafer'e imza atmış olacaklar.
   <br>
    <br>
     Kitabeyi yerine koymak zorundayız
     <br>
      <br>
       Kültür ve Turizm Bakanlığı'nın Üsküp Büyükelçiliği'nin çağrısıyla oluşturduğu dört kişilik ekip, geçtiğimiz ağustos ayında köprünün restorasyonunu yerinde görmek üzere Üsküp'e gitmiş; Makedon heyetiyle ortak bir protokol üzerinde anlaşmış; ancak Makedon heyetin, tutanağı imzalamaktan son anda vazgeçmesiyle Türkiye'ye dönmek zorunda kalmıştı.
       <br>
        <br>
         Türk heyetinde yer alan  Gazi Üniversitesi Sanat Tarihi Bölüm Başkanı Prof. Dr. Hakkı Acun, Makedonya'dan olumsuz izlenimlerle dönmüş olsa da Taş Köprü'yle ilgili düzenlemelerin 'ne pahasına olursa olsun' yapılması hususunda ısrar ediyor. Köprüyle ilgili restorasyon çalışmalarındaki özensizlik ve planlı olduğu izlenimi veren 'yok etme' girişimleri karşısında 'çileden çıkan' Prof. Dr. Acun, "Osmanlı arşiv belgelerinden hiç yararlanılmamış. Eğer bu belgeler köprü restorasyonundan önce incelenmiş olsaydı, bugün yapılan vahim hatalardan hiçbiri olmayacaktı." diyor. Türk heyetinin,  tarihleri ve defter numaralarıyla birlikte tespit ettiği Osmanlı belgelerinde, köprünün inşaatı ve onarımlarındaki gider ve gelirler, hangi taş ocağından taş getirildiği, hangi şehirlerden ustaların çalıştırıldığı ayrıntılı bir şekilde yer alıyor. Köprü, bütün arşiv belgelerinde 'Fatih Sultan Mehmet Köprüsü' olarak geçiyor.
         <br/>
         <br/>
         Vardar Nehri'nin iki yakasını bir araya getiren Taş Köprü'nün karşılaştığı tahribatlardan ilki, 1930 yılında yapılan bir onarımda kitabesinin ortadan kaldırılması. 1970 yılındaki ikinci onarımda ise ikinci kitabesi kaybolmuş. 1579 ve 1909 tarihli her iki kitabe de Osmanlı döneminde yapılan onarımı belgeliyor. Türk heyeti, ülkenin 'akl-ı selim' sahibi sanat tarihçileri tarafından Kurşunlu Han'ın Epidarium deposuna kaldırılan 1909 tarihli kitabeyi arama girişiminde bulunmuşlar; ancak depoda bir yığın halinde bekletilen mezar taşları, sanduka levhaları, sütun başlıkları arasından kitabeyi bulup çıkarmak mümkün olmamış.
         <br/>
         <br/>
         Hakkı Acun, Makedon yetkililerin, kitabenin bulunması halinde yerine takılmasını kabul ettiklerini; ancak bulunmaması halinde, arşivlerdeki fotoğraflara bakıp orijinaline uygun bir kitabe hazırlamaya yanaşmadıklarını söylüyor. Prof. Dr. Acun'a göre kitabe köprünün Osmanlı kimliğine ait en önemli unsur ve 'ne pahasına olursa olsun' yerine koydurmamız gerekiyor.
         <br/>
         <br/>
         Bir 'kaza sonucu' nehre atılan mihrap
         <br/>
         <br/>
         İkinci kitabe, ülkede komünist rejimin hakim olduğu 1970 yılında sessiz sedasız ortadan kaldırılmış. Ancak, 2002 yılında, işçilerin bir 'kaza sonucu' yıktıkları mihrap köşkünün dört taşı Vardar Nehri'nin sularına gömülürken biraz 'ses' çıkarmış olmalı ki, Makedonya'da yaşayan Türk ve Müslüman nüfus ve elbette sağduyulu Makedon aydınları olayı hep bir ağızdan kınamışlar. Hatta o dönemde UNESCO ile temas kuran Üsküp Büyükelçiliğimizin girişimleriyle köprünün restorasyonu durdurulmuş. 76 taştan oluşan mihrap köşkünün 72 taşının kullanılabilir durumda olduğunu tespit eden Türk heyeti, Makedon yetkililerden mihrabın örülerek yerine takılacağı sözünü almış. Ancak restorasyonu tamamlanmadan kullanıma açılan köprüye mihrap ve kitabenin eklenip eklenmeyeceği hâlâ bir soru işareti olarak duruyor.
         <br/>
         <br/>
         Justinyan bile değil, Vasil İlyov köprüsü
         <br/>
         <br/>
         Türk heyetinin raporuna bakılırsa, Üsküp Şehir Kültür Eserleri Koruma Kurulu tarafından gerçekleştirilen restorasyonda, bilimsel kriterlere uygun objektif yayınlar  yerine şoven kaygılarla yazılmış yayınlar kaynak olarak kullanılıyor. Köprünün restorasyonunu yürüten altı kişilik ekipte sanat tarihçi, arkeolog ve restorator mimar bulunmuyor. Hakkı Acun'un, restorasyondan sorumlu mimar Vasil İlyov hakkındaki gözlemleri de köprünün kimlere emanet edildiğiyle ilgili önemli ipuçları veriyor: "Mimar İlyov, köprünün tarihlendirilmesi ve adlandırılması konusunda, insanın hayal gücünü zorlayan duygusal yorumlara dayanıyor. Nitekim, köprünün kimliğiyle ilgili yaptığımız ateşli tartışmalardan birinde 'Köprü, aslında Makedon köprüsüdür. Osmanlı sadece küçük onarımlar yapmıştır' dedi."
         <br/>
         <br/>
         Üsküp'ün simgesinin bir Osmanlı köprüsü olması, şehrin en yüksek tepesi Vodna'ya devasa bir haç diken Ortodoks Makedonya'nın hoşuna gitmiyor. Restorasyon projesinde köprünün isminin 'Justinyan Köprüsü' olarak geçmesi de, Sultan 2. Murat döneminde inşasına başlanan ve Fatih Sultan Mehmet döneminde tamamlanan köprüye bir Roma kimliği kazandırma çabasına işaret ediyor. Köprünün, Roma İmparatoru Justinyan tarafından yaptırıldığı iddiası, kimi çevrelerde 'yeni bir ulus' olarak nitelenen Makedonlara, köklerinin Roma'ya kadar dayandığını söyleme imkanı veriyor.
         <br/>
         <br/>
         Justinyan, restorasyon projesinde de 'Büyük Makedon' olarak takdim ediliyor ve köprünün 515 yılında onun tarafından yaptırıldığı ifade ediliyor. Köprünün Justinyan Köprüsü bile değil, Vasil İlyov Köprüsü olma yolunda ilerlediğini söyleyen Hakkı Acun: "Türkiye, acil olarak olaya müdahale etmeli; çünkü köprünün restorasyonuyla ilgili alınan olumsuz cevap, Balkanlar'daki diğer Osmanlı eserlerinin varlığını da tehlikeye sokacak. Heyetin hazırladığı rapor doğrultusunda köprünün restorasyonuna maddi katkı sağlamalı ve hiç kaybetmeden UNESCO nezdinde girişimlerde bulunmalıyız."
         <br/>
         <br/>
         BEHUCİDDİN ŞİHABİ: TAŞ KÖPRÜ, MOSTAR GİBİ KURTULABİLİR
         <br/>
         <br/>
         Üsküp Taş Köprü'nün yıkılmasından sonra, Makedonya Müslümanları olarak olaya büyük tepki gösterdik. Siyasi partiler ve sivil toplum örgütleri de kamuoyu bildirileri ve medyadaki yazı ve konuşmalarıyla üzüntülerini dile getirdi. Ben de bir sanat tarihçisi ve Osmanlı mimarisi uzmanı olarak en son Tiran'da yapılan 'Balkanlar'da İslam Kültürü' adlı toplantıda 'Son Onarım Çalışmaları Işığında Üsküp Taş Köprüsü' başlıklı tebliği sundum. Böylece meseleyi uluslararası platforma taşımaya çalıştım. Eğer, Bosna-Hersek'teki Mostar Köprüsü'ne gösterilen ilgilinin bir benzeri Taş Köprü'ye gösterilseydi Üsküp'teki bu muazzam eser de kurtulmuş olurdu. Ama maalesef, Roma İmparatoru Justiyan tarafından yaptırıldığına dair kasıtlı ve asılsız iddialar varken Mostar Köprüsü gibi başarılı bir onarımın gerçekleşmesi çok zor olacaktır. Türkiye'den beklentilerimize gelince... Türkiye resmi makamlarının devletler arası ilişkilerde, Taş Köprü mihrabının aslına uygun şekilde inşasını Makedonya makamlarına şart koşması gerektiği düşüncesindeyiz. Hatta icap ederse mihrap projesinin maddi yönünü üstlenmesi de olumlu bir netice verir kanaatindeyim.
         <br/>
         *Üsküp El-Hilal Yardımlaşma ve Kültür Teşkilatı Başkanı
         <br/>
         <br/>
         <br/>
         İLHAMİ EMİN: KÖPRÜ İKİ TARAFI BİRBİRİNE BAĞLAMALI
         <br/>
         <br/>
         600 yıl boyunca bir yakayı ötekine bağlayan Taş Köprü, Makedonya gibi çok kimlikli bir ülkede insanları birbirine bağlamaya devam etmeli. Ne yazık ki, restorasyon çalışmaları, şehrin huzurunu kaçırdı. Roma köprüsüne benzetilmeye çalışılırken aslında hiçbir şeye benzemeyen bir esere imza atıldı. Yeni nehirler açmamız, yeni köprüler kurmamız gerekirken, elimizdeki köprüyü yok ettik. Köprü, üzerinden geçilen bir taş yığını değildir. Maddiyatın altında ezilen dünyada köprü, kaybettiğimiz değerlere duyulan özlemin simgesidir. Bu şehirde köprünün üzerinden nehri seyreden insanlar yaşamıyor artık; ama ben Taş Köprü ve Vardar Nehri'yle konuşmaya devam ediyorum. Bir vakitler kuşların su içtiği ve çocukların yıkandığı Vardar, şimdi boz bulanık akıyor. Sanki köprü de, nehir de öfkelerini ve protestolarını sunuyor bize.
         <br/>
         *Üsküplü Şair
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 454 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19434), [web.archive.org (arşiv bağlantısı)](http://web.archive.org/web/20050218203952/http://www.aksiyon.com.tr:80/yazdir.php?id=19434)
