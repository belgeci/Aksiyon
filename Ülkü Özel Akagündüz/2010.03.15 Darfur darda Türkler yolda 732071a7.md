# Darfur darda Türkler yolda

*Ülkü Özel Akagündüz 2010.03.15*

<font class="agenda2NewsSpot">
 ‘Çılgın Türkler’ dedikleri, bir kamyonet dolusu silahlı asker eşliğinde yol alan bu adamlar ve kadınlar mı yoksa? Mülteci kamplarında yaşayanları köylerine döndürmek, çölün ortasına kültür merkezi kurmak kimin aklına gelir başka?
</font>
<font class="newsDetail">
 <p class="MsoNormal">
  Güney Darfur’un başkenti Niyala’da beyaz bir ev var. Çatısında Türk bayrağı dalgalanıyor. Kapısından begonviller, hanımelleri sarkıyor. Kuru ve sıcak bir rüzgâr, çöl kumunu havalandırdığında bu ev bir vahayı andırıyor. Yüksek duvarların gerisinde bir avlu, avluda Nil esintisi, bir mutfak, iç içe geçmiş odalar ve yolu Niyala’ya düşen herkesi doyuran, uyutan, avutan bir aile… Burada ne işleri var?
  <span>
  </span>
  ‘Tehlikeli bölgeler’ listesinden hâlâ inmemiş bu yerde yaşamak için çok mühim bir sebebi olmalı insanın, reddedilmeyecek bir mazereti… Öyle de nitekim; bu aile, Kimse Yok mu Derneği’ni temsilen Darfur’da bulunuyor; bu beyaz bina da; hem ev, hem ofis, hem aşhane, hem misafirhane olarak kullanılıyor. Evin başköşesi katarakt ameliyatı yapmak için Türkiye’den gelen gönüllü doktorlara ait. Katarakt malumunuz, Afrika’nın en yaygın göz hastalığı; bizdeki gibi yaşlıları vurmuyor üstelik, on beş yaşındaki bir delikanlının da çiçeği burnunda bir annenin de gözüne perde indirebiliyor. Basit bir operasyonla kalkabilecek o perdenin parasızlık ve doktorsuzluk yüzünden bir ömür orada kalabildiği düşünülürse Kimse Yok mu Derneği’nin bir buçuk yıldır ara vermeden sürdürdüğü ücretsiz ameliyatların ne kadar mühim olduğu anlaşılabilir. Aslında bir yıllık düşünülen projenin Darfur hükûmeti ve halkın yoğun isteği üzerine sonlandırılmadığını ve muhtemelen daha uzun yıllar süreceğini söyleyelim. Uzak köylerden ancak yol parasını denkleştirip gelebilmiş o insanların gözünü ücretsiz açmak isteyen başka bir dernek yok çünkü.
 </p>
 <p class="MsoNormal">
  Şimdiye kadar 3 bin 800 göz ameliyatı yapan gönüllü doktorlara katılmak isteyen olur diye küçük bir ortam tasviri de yapalım. Her ne kadar zor bir coğrafyada çalışacak olsalar da onları gayet ferah ve temiz bir ev bekliyor. Yorulduklarında buz gibi ‘kerkedi’, bizim bildiğimiz adıyla bamya çiçeği suyu ikram edecek ve Türk yemekleri pişirecek bir Ayşe ablaları var. İnternet çantada keklik, avluda bir masa tenisi, boş zamanlarında voleybol ve futbol oynayabilecekleri bir alan, Sağlık Bakanlığı ile Türkiye İşbirliği ve Kalkınma İdaresi’nin (TİKA) desteği… Daha ne olsun!
  <span>
  </span>
  Darfur’un munis ve mütevekkil insanlarına hizmet etmenin manevi huzuruna gelince, onu tarif etmek bize düşmez, bir bilene sormalı ya da gidip bizzat yaşamalı…
  <span>
  </span>
 </p>
 <p class="MsoNormal">
  Kimse Yok mu Derneği’nin Darfur’daki en esaslı projelerinden biri katarakt ise diğeri Orhaniye kasabasıdır. Resmî adı Şence olan köyün adım adım bir kasabaya dönüşme hikâyesi çok anlamlı. Dernek ilk iş olarak bir ‘köye dönüş’ projesi hazırlamış; çünkü köy neredeyse bomboş imiş. Sebebi malûm… BM tarafından güvenlik gerekçesiyle mülteci kamplarına toplanan Darfurlular, ilk anda korunaklı bir alan ve hazır yiyecek buldukları için hayli mutlu olmuşlar; ama sonra köylerine yürüme mesafesindeki mülteci kamplarında bir tas yemeğe kavuşabilmek için bekleşen amaçsız insanlara dönüştüklerini fark etmişler. Kimse Yok mu, işte böyle bir anda kamptaki Şencelileri bir araya toplamış ve demiş ki: “Köyünüze geri dönün, evlerinizi onarmanıza yardım edelim, tarımla uğraşabilmeniz için tohum verelim, alet edevat verelim, kendi ayaklarınız üzerinde durun yeter ki.”
  <span>
  </span>
 </p>
 <p class="MsoNormal">
  Şence köyünün seçilmesinde Darfur Valiliği’nin rolü olduğunu, hükûmet yetkililerinin derneği, özellikle savaşta zarar görmüş uzak köylerden birine yönlendirdiğini hatırlatalım da bölgede işlerin nasıl yürüdüğü anlaşılsın. Orhaniye, bugün bile bir araba dolusu silahlı askerle gidilebilen yerleşim birimi neticede, hükûmetin desteği olmadan kuş uçurabilene aşk olsun! İki yıl önce başlatılan ve binlerce kilometre ötede sessiz sedasız yürütülen köye dönüş projesinin başarıya ulaştığı aşikâr; kendi köyüne bile yolunu düşüremeyen bu satırların yazarı, iki yıldır üst üste Orhaniye kasabasını ziyaret ettiğinden, emin olabilirsiniz, burada hayat var, neşe var… Şimdi bakalım, Orhan Gazi’den ilhamla Orhaniye olmuş bu kasabada Kimse Yok mu neler yapmış ve dahi neler yapacak? Bir cami ki, burada kadınlar ve erkekler beş vakit namaz kılıyorlar, bir karakol, bir değirmen, bir sağlık ocağı, zirai malzeme, gıda, elbise ve eğitim yardımı…
  <span>
  </span>
  Burada, bir kalem, silgi ve defterin bile çocukları hazine bulmuş gibi sevindirdiğini görmelisiniz. Bu sene fazladan birer de sırt çantasına sahip olan Orhaniyeli minikler, önümüzdeki eğitim döneminde çadır okuldan çıkıp Kimse Yok mu Derneği’nin yaptırdığı okula taşınacak. Sonra, her aileye evini kondurması ve ekip biçmesi için 500  metrekare arsa verilecek. Kasabada çözüme kavuşturulacak o kadar mesele var ki, pır pır ediyor insanın yüreği, bir an evvel olsun bitsin hepsi istiyor. Orhaniye için en acil ve en mühim iki projeden biri tarım, diğeri sulama… Senede üç ay yağmur alan Darfur toprağının her türlü sebzeyi yetiştirmeye elverişli olduğunu tespit eden dernek yetkilileri derin su kuyuları açmak, yüz elli iki yüz tonluk depolar kurup köyün belli noktalarına çeşme yerleştirmek için kolları sıvamış durumda.
 </p>
 <p class="MsoNormal">
  PROJESİ BİLE ALKIŞ ALAN
 </p>
 <p class="MsoNormal">
  KÜLTÜR MERKEZİ
 </p>
 <p class="MsoNormal">
  ‘Niyala Kültür Merkezi’, üzerinde iki yıldır çalışılan ve nihayet Sudan’ın başkenti Hartum ve Darfur’un başkenti Niyala’da düzenlenen ‘Türk-Sudan Dostluk Geceleri’nde tanıtılan önemli bir proje. Mimar Neşe Erden imzası taşıyan projenin üç boyutlu sunumu bile salonda bir heyecan dalgası oluşturmaya yetti. Özellikle kompleks içinde yer alan Osmanlı üslubu caminin büyük alkış aldığını söyleyelim. Niyala’da hava limanına yakın bir konumda kurulması planlanan kültür merkezi; kızlar ve erkekler için ayrı olmak üzere iki ilkokul ve iki lise binası, halk eğitim merkezi, ürünlerin sergileneceği ve satılacağı dükkânları, spor salonları ve yeşil parklarıyla tamamlanıp ortaya çıktığında şehir, parmakla gösterilecek müstesna bir alana kavuşmuş olacak.
 </p>
 <p class="MsoNormal">
  TİKA, DARFUR’A DA BÜRO AÇTI
 </p>
 <p class="MsoNormal">
  Niyala’daki yeniliklerden biri de Kimse Yok mu Derneği’nin tam karşısına açılan TİKA Ofisi... Hartum’da bir buçuk yıldır faaliyet gösteren TİKA’nın altı ay önce açtığı Darfur irtibat ofisinin öncelikli hedefi Başbakan Tayyip Erdoğan’ın bir ziyareti sırasında söz verdiği 200 yataklı Niyala hastanesini inşa etmek. Ofisin tek yetkilisi Musa Aşkın, Darfur hükûmetinden gelen eğitim, sağlık, ziraat ve hayvancılıkla ilgili talepleri de değerlendireceklerini söylüyor.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/news-26341-194-darfur-darda-turkler-yolda.html), [web.archive.org (arşiv bağlantısı)](http://web.archive.org/web/20100614053512/http://www.aksiyon.com.tr:80/aksiyon/news-26341-194-darfur-darda-turkler-yolda.html)
