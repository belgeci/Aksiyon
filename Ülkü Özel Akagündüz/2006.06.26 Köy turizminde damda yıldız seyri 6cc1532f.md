# Köy turizminde damda yıldız seyri

*Ülkü Özel Akagündüz 2006.06.26*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Kentlileri köyle buluşturmayı hedefleyen ‘köy turizmi’,  kuzuyu koyuna katma, damda yıldız seyretme ve köy evinde konaklama sunuyor...
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20061016023054im_/http://www.aksiyon.com.tr/resim/603/16.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Bir söğüt gölgesi olsa da otursam, otursam da ayaklarımı serin sulara salsam, gözelerden su içip,  yün döşeklerde  uykuya dalsam, dalsam da sabaha katmer kokusuyla uyansam, uyansam da…  Tatilde gidecek bir köyü yok besbelli bu hayalcinin. Belki vaktiyle vardı da, tarlayı tapanı satıp savan bir babanın kurbanı oldu. İhtimal ki, deniz kıyısından, kumdan ve güneşten sıkılmış olsun, dağ evlerinde aradığını bulamamış, hamaklarda salınan yazlıkçılarla anlaşamamış… Şimdi bir köy nereden bulmalı Allah'ım. Bir Anadolu köyü ama; şarap festivali düzenleyenlerden değil yani… Ha demeyle bulunur mu ki? Herkesin köyü kendine, teyzesi, dayısı, koyunu, kuzusu… Çantayı omza asıp çıkılır mı ki? Bir 'Mavi Kuş' olursa çıkılır elbet… Mustafa Kutlu'nun kasabayla köy arasında seğirten otobüsü, hikâye olmaktan çıkıp yollara düşse… Düştü de nitekim… Sivas'ın yollarına…
   <br>
    <br>
     Sivas'ta bir adam; Mehmet Karatepe, Gazi Tur’un sahibi. 1996'dan bu yana yeni yollar keşfetmek için akıl yoruyor. Umre-Hac, iç ve dış turizm, her şey yolunda; lâkin daha 'iç' bir turizm lâzım bu memlekete… İşte böyle düşünüp kolları sıvıyor. Sivas'tan başlayarak, Anadolu'nun 'uzak' köyleri neden turizme açılmasın? Hem, şarkının 'gitmesek de görmesek de o köy bizim köyümüzdür' nakaratında bir terslik var sanki. Ne demiş Sivas Valisi Halil Rıfat Paşa: 'Gitmediğin yer senin değildir.' Hazırlık aşamasında, ilçe kaymakamlıklarına bir dilekçe gönderip projeyi anlatıyor Karatepe. Amacı, köylere ait bilgilerin kendisiyle paylaşılması. Ancak kaymakamlıklardan henüz bir cevap alabilmiş değil. "Bereket versin, yöreyi tanıyorum. Yoksa yapamam bu geziyi, hangi köye hangi yoldan gideceğimi bilemem." diyor. Köy muhtarları yüreklendiriyor onu: "Bizim köye de gelin, iyi olur." diyorlar söz birliği etmişçesine… Sonra küçük çaplı bir hazırlık başlıyor köylerde; "Gız anam, bizim köye turist geliyormuş he mi?"
     <br/>
     <br/>
     KÖYÜNÜ UZUN YILLAR GÖRMEYENLER
     <br/>
     <br/>
     İlk gezi, deneme amaçlı; katılanların hepsi davetli. 'Köy turizmi olabilir mi?' sorusunun cevabı aranacak bir nevi, eksik gedik tespit edilecek. Grupta köyle hiç bağlantısı olmayan da var, yirmi yıldır köyünü görmemiş de, arkadaşlarını köyüne götüren üniversite öğrencisi de… Önceleri, İstanbul'dan kalkan gezi otobüsleriyle Ayvalık senin Didim benim dolaşıp, en 'köylü' macerasını Assos köyünde yaşayanlar için enteresan bir tecrübe, Sivas'ın İstanbul'a ve Almanya'ya akmış köylerinde dolaşacak olmak. Sivas'tan kalkan otobüsün ya da bizim 'Mavi Kuş'un güzergâhında Kangal'ın Alacahan beldesi ve köyleri var. İpek Yolu üzerindeki Alacahan 17. yüzyıldan kalma kervansarayı ve surlarıyla önem kazanıyor. Kervansaray hâlâ ayakta; ancak taşları erimeye yüz tutmuş. Tarihî eserler İstanbul'un göbeğinde de, Anadolu'nun ücra köşesinde de aynı kaderi paylaşıyor anlaşılan. Elini neredeyse yoğurt gibi yumuşamış taşlara süren Bekir Kanat: "Biz çocukken, hanın içinde oynardık, ne rutubet vardı ne çürüme." diyor. Ona göre, sorunun kaynağı, toprak damın yıkılarak yerine beton çatı yapılması. Taş ve beton birbirini sevmiyor işte ya da betonu hiç kimse sevmiyor.
     <br/>
     <br/>
     Alacahanlılar Vakfı'nın ikinci başkanlığını yürüten Kanat, Anıtlar Yüksek Kurulu'nun Kervansarayı incelediğini, raporlar tuttuğunu hatta, restorasyon için ödenek hazırlandığına ilişkin duyumlar aldıklarını söylüyor. Belediye'nin nemi kurusun diye kapılarını açık tuttuğu kervansaray, bu yıl beşincisi düzenlenecek Alacahan festivalinin gözde mekânı. İşin doğrusu, 'köy kahvaltısı' hanın içinde yapıldığı sürece, köy turizmcilerinin gönlünde de ayrı bir yer edineceğe benzer. Kervansaray önünde İzmir marşıyla karşılanan gezi grubu, "Ah canım bizim için çalıyorlar" nevinden erken bir sevince kapılsa da durum anında anlaşıldı.
     <br/>
     <br/>
     Meğer köyde üç gün üç gece süren bir düğün var imiş de biz o düğünün ikinci gününe rast gelmişiz. Davul ve zurna ondan böyle hazır ve nazırmış. Köy gezginleri de damat evini ziyaret edip, limonataları içtikten sonra bahçede halaya durarak üzerlerine düşeni yerine getirmiş oldular. Neyse biz 'köy kahvaltısı'na dönelim. Kahvaltıdan anladığı poğaça ve sallama çayla sınırlı zavallı plaza sakinlerinin 'rüyalarda kavuşuruz' diyebileceği türden bir kahvaltı hayal edin. Alacahanlı kadınların elceğizleriyle pişirdiği susamlı katmerler, bal, tereyağı, peynir, domates, semaverde çay…
     <br/>
     <br/>
     Programın adı, 'Köy kahvaltısı turizmi'ne dönüşseydi o an, herkes memnuniyetle karşılardı. Böyle bir kahvaltıdan sonra kalori yakmanın yolu da kuzu kovalamaktan geçer elbette. Gruba 'kuzuyu koyuna katma' gibi şefkatten yürekleri eritecek bir gösteri izletemediği için üzülen Mehmet Karatepe farkında mıydı bilinmez; ama şehirli kızlar köy sokaklarında kuzuyu kuyruğundan yakalama oyunu oynarken pek neşeliydi. Bir köy gezisinin doğaçlama olmasından daha normal ne var?
     <br/>
     <br/>
     AKÇAKALE’YE YABANCI TURİST DE GELİYORMUŞ MEĞER
     <br/>
     <br/>
     Köy turizmi, 'efsane' 'yayla' ve 'kültür' turizmini de içerdiği için hayli yoğun ve biraz da yorucu. Mehmet Karatepe her ne kadar 'Gezmek yorulmaktır.' anlayışına sahip olsa da, bundan sonraki gezilerin biraz daha hafifletileceğini söylüyor. Şehir kaldırımlarında bile yürümeye üşenen zarif bedenlerin köy tepelerinde tırmanışa geçmesi, yorulan ve susayanların kendini en yakın köy evine atması, sohbetin, muhabbetin bu şekilde artması, geziden murad edilen biraz da bu aslında. Nitekim Akçakale köyündeki yazılı kayayı görmek için kendini yokuşa vuranlar kimi evden su, kiminden ayran içerek, hâl hatır sorarak aşağıya indiler.
     <br/>
     <br/>
     Yazılı kaya, on beş sıra Grekçe kitabesiyle ilginç duruyor; ama daha da ilginci, köye gelen yabancı turistlerin bu kayayı çekiç yardımıyla tahrip etmesi. Define avcılarının ziyaretgâhı haline gelen bu tepeye ilişkin bir not yazılı olabilir mi kitabede? Köylülere göre, evet, burası eski bir Ermeni köyü, manastırı kısmen ayakta ve tepelerde küplerce altın olduğuna ilişkin rivayet kimileri için gerçeğe çok yakın. Hava kararıp da köyden el ayak çekilince yukarılarda üç beş titrek ışık göründüğünü söylüyor köylüler; definecilerin başlıklarındaki fenerin ışığı…
     <br/>
     <br/>
     Akçakale, kapılarında kilit asılı viraneler göreceğiniz bir köy değil. Nadir de olsa, tersine göç örnekleri var; yıllarca İstanbul'da yaşayıp emekliliğini köyünde geçirmek isteyen yaşlılar, mütevazi bostanlarındaki salatalığın ve domatesin ermesini bekliyor. Bir köy evinde grubun toplanmasını beklerken geri çevrilmeyecek ikram ayran ve çaydır elbette; ama yenilebilir otları az buçuk tanıyanlar için 'Yemlik var mıdır abla, kuzukulağı filan…" sorusu kaçınılmazdır.
     <br/>
     <br/>
     EFSANEVÎ KAYALAR
     <br/>
     <br/>
     Gezinin belki en merakla beklenen anı Bektaş köyündeki konaklamaydı. Bir köy evine misafir olmak, ahşap tavana bakarak uykuya dalmak, horoz sesiyle uyanmak. Lâkin kimsenin ilk akşamdan uyumaya niyeti yoktu. Muhtarın evindeki ayran molası, köy sokaklarındaki küçük turlarla devam etti. Bireysel etkinlikler içinde kurbağa ürkütmek, dereye gelincik salmak, gölgeliklere oturup, 'Yaşayacaksın abi bir hafta şu köyde' muhabbeti yapmak, yeni pişirilmiş yufka ekmeğe hak etiği ilgiyi göstermek de vardı. Hava kararıp da evlere dağılma vakti geldiğinde köy turistleri, ellerinde valizleri yanlarında kasketli emmilerle birer ikişer çekildiler evlerine. O arada kendisine misafir düşmediği için gönlü kırılan köylüler de oldu.
     <br/>
     <br/>
     Sokaklar karanlıktı, koyunlar, inekler ahırlarına çekileli hayli zaman olmuştu; fakat işte gün yine de bitmemişti. Köyün de gece hayatı olur muymuş demeyiniz hiç? Yemek ve yerleşme faslından sonra muhtarın evi önünde toplanan kalabalık, gecenin bir vakti, davul ve zurna eşliğinde halay çekmeyi beklemiyordu kuşkusuz. Fakat tam da böyle oldu… Ama ne halay! Köyün yerlileri değme folklor ekiplerine taş çıkartıyordu işte… Sonra kalabalık, el fenerlerinin cılız aydınlığında bir kez daha dağıldı ve gökyüzü, şehir ışıklarından gözü kamaşıp, "Yıldız dediğin ne menem şeydir?" diye soranlara bir cevap oldu. Konakladığınız evin terası, aslında bir ahır damı olabilir ve bacadan mütemadiyen inek homurtuları ve haliyle tezek kokuları gelebilir; fakat gökyüzünün güzelliğini ne örtebilir! Hele de aynı gece üç yıldızın peş peşe kaydığına şahit olduysanız ve bunu bir ölüme değil de müjdeye yorduysanız…
     <br/>
     <br/>
     Gezinin bir ayağını da efsane turları oluşturuyor. Traktör römorkunda kimi derelerden, kimi tarlalardan atlaya zıplaya varılan Gelincik Kayası'nın dokunaklı bir hikâyesi var. Çeyizine evdeki süpürgeyi de dâhil etmek isteyen genç kıza annesi itiraz eder; "Kızım o süpürgeyi sakın almayasın." Kız asidir, dinlemez ve bir beddua, hem gelini hem de gelin alayını taşa çevirir. Olay mahallini görenler böylesi bir hikâyenin gerçek olduğuna neredeyse inanacak. Gelin devenin üzerinde, arkada bir kalabalık yürüyor, sanki herkes bir anda donakalmış… Efsaneler de masallar gibi hayal gücünü tetikliyor ve ince dersler veriyor.
     <br/>
     <br/>
     Ayran nasıl olduysa o dağın başında da imdada yetişiyor. Belki bu geziden arta kalan en güçlü imgelerden biri, her fırsatta yetişen ayran dolu bir tepsi ve elbette o tepsiyi uzatan müşfik bir el… Kimi maceraperestlerin eşeğe binmeye kalkıştığını gören Mehmet Karatepe; "Ah, bunu nasıl düşünmedim." diye hayıflanıyor. Bundan sonraki gezilere katılacaklara müjde; Gelincik Kayası'na traktörle değil, eşekler üzerinde çıkılacak. Karakaçansız bir köy turizmi düşünülebilir mi?
     <br/>
     <br/>
     Gelincik Kayası efsanesi yine Bektaş köyü sınırları içinde yer alan Kırk Kızlar efsanesine kıyasla pek sıradan kalıyor. Bir erkeğe âşık olmuş kırk kızın, ellerindeki taraklarla birbirlerini öldürdüklerini düşünün. Düzlük alanda gerçekten de kırk mezar var; ama böylesi sürrealist bir efsanenin kahramanları mıdır orada yatanlar? Efsaneyi çok trajik bulanlar, şifalı otlarla ilgileniyor; it dirseği, sığır kuyruğu, yaban reyhanı, kuzu kulağı, papatya… Rüzgârda kekik kokusu var.
     <br/>
     <br/>
     DERENİN SUYU
     <br/>
     <br/>
     Öğlen yemeği küçük bir derenin kıyısında. Sabah erken kesilen koyun çoktan haşlanmış. Sofralar hazırlanırken, küçücük bir hayali gerçek kılıyor gezginler. Dere kıyısına oturup ayakları buz gibi suya salma hayâli…
     <br/>
     <br/>
     Köylülerden biri, "Su dağdan geliyor, gözelerden, içilebilir yani." diyor. Tertipli düzenli sofralar, buz gibi ayran, kimileri ayran kazanına düşmek istiyor, o kadar lezzetli. Ayrılık vakti gelip çattığında turistler, köylülerle sarmaş dolaş. Kendi ülkelerinde oryantalist durumuna düşmekten korkmasalar, kaybolan değerlerden, Anadolu gerçekliğinden filan bahsedecekler; ama ne söylense dışarıda kalıyor, en iyisi gülümsemek...
     <br/>
     <br/>
     KÖY TURİZMİ NE İŞE YARAR?
     <br/>
     <br/>
     Mehmet Karatepe'nin sahici düşünceleri var. Köy-kent diyaloguna farklı bir açılım kazandırmak, karşılıklı öğrenme sürecini başlatıp, köyleri canlandırmak gibi…  "Misafirlerle köylüler arasında bir telefon alışverişi oldu, hediyeleştiler. Böyle bir kaynaşma ortamı sağlamak istiyorduk zaten." diyor. Her iki taraf da birbirinden ne öğrenebilir? "Şehirliler, sadelik, izzet ve ikramı öğrenebilir." diyor Karatepe. "Bugün İstanbul'da insanlar evlatlarını reddediyor. Aynı apartmandan iki kişinin böyle bir geziye katıldığını varsayalım. Gezi sonrası birbirlerinin kapılarını tıklatacaklarından emin olun." 60'lı yıllardaki köye yönelişi hatırlatıyor bu gezi. Temiz ve saf olana ricat. Köylerin hikâyesini, türkülerini, berrak dilini yeniden keşfetmek. Bu gezilerde 'faydalı olmak' prensibi de gözetilecek. Bundan böyle misafirler ellerinde ağaç fideleriyle çıkacaklar yola. Böylelikle 'tüketici' olma endişesi bertaraf edilmiş olacak. Gezi gruplarının köylerin kalkınmasını kolaylaştırması da bekleniyor. "Bir köye ayda 200 kişi girerse, elbette oranın halkı sağı solu düzeltme yoluna gidecek." diyen Karatepe köylere pansiyon yapılması gibi bir yapaylığa da gitmeyeceklerini hatırlatıyor. Yine köy evlerinde kalınacak. Köylülere ödenecek ücret tur fiyatının içinde olacak.
     <br/>
     <br/>
     Peki bu alternatif ötesi turizmin alıcısı kim olacak?  Karatepe, "Genel düşünüyorum, Türkiye'nin her yöresinden insan bekliyorum." diyor. "Kırk sene önce köyünden çıkmış biri ya da köyle ilgisi olmayıp da şehrin rutinliğinden bunalmış biri." Anlaşılan organizasyonun yerel bir faaliyet, bir şehir festivali gibi algılanmasını istemiyor. Şimdi Sivas'ın köyleri, sonra Tokat'ın ve Erzincan'ın; mühim olan Anadolu köylerinde dolaşıyor olmak. Ancak ilk etap Sivas ilçelerini özellikle de altın üçgen denilen Kangal, Divriği ve Gürün'ü kapsıyor. Sonrasında Yıldızeli, Yıldız Dağı, Kızılırmak'ın doğduğu Kızıldağ,  Doğanşar, Zara, Hafik, Suşehri ve Akıncılar listeye dâhil edilecek.
     <br/>
     <br/>
     GEZGİNLERİ NE BEKLİYOR?
     <br/>
     <br/>
     Köy turisti olmak isteyenler şu anki programa göre, Kangal köylerinde başlayan geziyi Divriği'de sonlandıracaklar. Divriği'de görkemli Ulu Camii ziyaretinden başka, eski konakların gezilmesi ve Divriği kalesine tırmanış da var. Eğer aynı şoföre rast gelirseniz, hayatınızdaki en şenlikli yolculuğu yapacağınız garanti. Direksiyon sallarken türkü söyleyip, el kol hareketleriyle aynada neredeyse klip çeviren ve hızını alamayıp arabayı sağa çeken bir şoför düşünün. Otobüs bir dağın başında park etmiş, şoförün başı çektiği bir halaya bütün yolcular katılmış. Aynı şoförün bir başka yolda, direksiyonu Mehmet Karatepe'ye bırakıp arabanın içinde kına gecesi düzenlediğini hayal edin. Nasıl? Bundan sonraki gezilerde bir stres atma yöntemi olarak 'bağırma' terapisi de uygulanacak yolculara. En iyi bağırana bir küçük altın. Bizden söylemesi…
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=24656), [web.archive.org (arşiv bağlantısı)](http://web.archive.org/web/20061016023054/http://www.aksiyon.com.tr:80/detay.php?id=24656)
