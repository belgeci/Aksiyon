# Şile nakışı, eczanede satılmayan müsekkin

*Ülkü Özel Akagündüz 2011.02.28*

<font class="agenda2NewsSpot">
 Karadeniz iyice kararıp, ayaz sokakları boşalttığında Şileli hanımlar evlerde ne ile meşgul olur? Şile bezi üzerine nakış işlemekle... Nakış ruhu incelten, kalbi teskin eden bir uğraş onlara göre.
</font>
<font class="newsDetail">
 <p>
  <p class="MsoNormal">
   Şileli hanımlar, atadan dededen Şileli ama, öyle dışarlıklı memur hanımları değil, yaz gelinceye, deniz yumuşayıp sokaklar şenleninceye, İstanbul’dan bunalmış ahbaplar birer ikişer sökün edinceye dek evlerinde ne ile oyalanırlar dersiniz? Ufacık birer kızken annelerinin dizi dibinde ne ile oyalanıyorlarsa onunla tabii; nakışla... Şile bezi üzerine kim bilir kaç yüzyıldan bu yana işlenegelen nakış, gündelik hayatın vazgeçilmezlerinden biri gibi, masa üzerine bırakılmış yarım bir kitap gibi mesela ya da kahve tiryakisinin ocağa sürdüğü cezve gibi, radyonun kulağını bükmek, bir dostla sohbet etmek gibi hem sıradan hem keyifli hem de söylemesi ayıp para kazandıran, ev geçindiren bir uğraş. Eskiden, aileler daha kalabalık, komşular daha içli dışlıyken evlerde toplanır, hep beraber işlerlermiş Şile bezini; ama sessizce, iğnenin her hareketini sayarak, renkle, desenle, ipek iplerle konuşarak… Bugün, herkes kendi kabuğuna çekildiğine göre, pencere kıyılarına ilişmiş yalnız kadınlar hayal edilebilir; düşünceli bir baş, Şile bezinden bir bluzu ya da geceliği zarif el hareketleriyle renklendiriyor... Gerçek böyle olsa da biz, hayalimizdeki şenlikli görüntüye ulaşmak istedik. Şile’nin yerlilerinden Yaşar Hanım bizi, kendisi gibi nakış ustası birkaç dostuyla buluşturabilir miydi acaba?
  </p>
  <p class="MsoNormal">
   <span>
   </span>
   ÖNCE NAKIŞ, SONRA OKUMA
  </p>
  <p class="MsoNormal">
   Bir ikindi vakti, Karadeniz iyice kararmış, sokaklar ayazdan boşalmış… Yaşar Hanım’ın Şile Feneri’nin hemen dibindeki evinde gürül gürül soba yanıyor. Oda, birbirini epeydir tanıyıp seven kadınların sohbetiyle mutlu mesut…
   <span>
   </span>
   Birazdan el çantalarındaki Şile bezleri, yarım kalmış nakışlar, iplikler, iğneler dökülecek ortaya ve biz şimdilik isimlerini bildiğimiz hanımları az da olsa tanıyor olacağız. İlk soru belli; “Şileli bir hanım nakışla ne zaman tanışır?” Ev sahibemiz Yaşar Tan; “Okuma yazmayı bile öğrenmeden” diyor. Bunu anlayabilmek için otuz kırk sene öncenin Şile’sine gitmek icap eder. Evin büyükleri Şile bezi dokuyor, tezgâha baba oturunca anne nakış işliyor. Kız çocukları da kâh tezgâhın ucunda kâh babaannenin omzunda. Dokumalar, renkli kukalar ve ince nakışlarla beslenip terbiye edilmiş gözlerle bakıyorlar hayata. Şile’nin geleneği böyle, hatta neredeyse genetiği… Yoksa beş yaşında var yok bir kız çocuğu bir ahşap kasnak için akşama kadar ağlar mı? O çocuk Yaşar Hanım, kendisinden dinleyelim bu sevimli hikâyeyi: “Annemin parası mı yoktu, yoksa ille de kasnak diye tutturduğumdan mı almadı bilmiyorum ama ‘kasnak’ diye eve kadar ağladım. Ertesi gün babam elimden tuttu. Çayıroğlu’nun dükkânından delikli paralarla -ya bir kuruştu ya iki buçuk- ufacık bir ahşap kasnak aldı. Hâlâ bir tarafı durur, saklarım.” Yaşar Hanım işte o gün, kasnağı eline alır almaz işlemeye koyulmuş, ne oradan bat demişler, ne buradan çık. İşin sırrı ‘ille de kasnak’ diye tutturduğu günün sabahında Şile bezine ‘hapishane penceresi’ nakışı işleyen Esin ablasını büyük bir dikkatle izlemesinde. Genetik derken abartıyor muyuz sizce?
  </p>
  <p class="MsoNormal">
   NAKIŞ İŞLEYEN İNCE RUHLU OLUR
  </p>
  <p class="MsoNormal">
   Nakışın bir sanat olduğu konusunda bütün hanımlar hemfikir. Bizim de bir itirazımız yok doğrusu. Nakış işleyenlerin ince ruhlu oldukları söylenir ki bu da doğrudur, en azından öyle olması gerekir. İncecik iğnelerle, ipek ipliklerle, renkli kurdelelerle, Şile bezi gibi hoş bir malzemeyle iş görmek zarif bir duruş gerektirir her şeyden önce. Nakışı ‘Eczanede satılmayan müsekkin’ diye tanımlayan Nurgül Sarıpınar’a da hak vermek gerekir bu durumda. Ebrunun, tezhibin sağaltıp inceltme, teskin etme özellikleri nakışta da var demek ki. “Uğraşılan şey güzel olursa insana sağlık da katar.” diyor Nurgül Hanım. Kalp hastalığından ve yüksek tansiyondan muzdarip ablası sûzeniydi, çini iğnesiydi, rokokoydu derken ilaç almadan nakış işler olmuş mesela. Şimdi yetmiş yaşındaymış; ama nakıştan yine de kopmamış.
   <span>
   </span>
   65 yaşındaki Nurgül Hanım’ın nakış serüveni nedir peki? O da tıpkı komşusu Yaşar Tan gibi yedi göbek Şileli ya, okuma yazmayı öğrenmeden nakış işlerken bulmuş kendisini. Çocukluğunun geçtiği ahşap evde (hâlâ orada oturuyor) dedesi, babaannesi, babaannesinin kız kardeşi, annesi, babası herkes dokumayla ve nakışla ilgiliyken ara sıra bir kenara çekilip kitaplara daldığı olurmuş; ama anne hemen yetişirmiş; “Kızım ayaklarını dikip kitap okuyorsun. Biraz iş işle iş!” Küçük Nurgül ne cevap verse beğenirsiniz; “Eski kafa tezgâh dokur, yeni kafa roman okur.”
   <span>
   </span>
   Gülsün mü kızsın mı bilemezmiş annesi, çekip gidermiş. Nakış, Şileli kadının kaderidir yine de, o günlerde ilk gençliğin delişmenliğiyle nakışı eski kafalara yakıştıran Nurgül Sarıpınar, bugün üç kız torununa kendisinden bir hatıra kalsın diye Şile bezinden yatak örtüleri, oda takımları işliyor. Nakış yapmanın resim yapmaktan bir farkı yok ona göre, tamam, motifler hep anneden nineden kalma motifler; ama istediği rengi seçmek hatta ufak tefek yorum katmak gibi özgürlükler tanıyor kendisine; “O an ne hissediyorsanız onu yapıyorsunuz oraya. Ressam eline tuvali fırçayı alır ya, biz de öyle.
   <span>
   </span>
   O günkü psikolojiye göre sarının tonları da olur morun tonları da.”
   <span>
   </span>
  </p>
  <p class="MsoNormal">
   HAPİSHANE PENCERESİ, HALK PARTİSİ
  </p>
  <p class="MsoNormal">
   Nakışların isimleri de birbirinden güzel ve eğlenceli;
   <span>
   </span>
   kartopu, sevda çiçeği, hapishane penceresi, hanım yanağı, çatık kaş, dört yapraklı yonca, akarsu, tokmaklı, küçük yıldız
   <span>
   </span>
   sûzeni… İlle Şile bezi üzerine, ille ipek ipliklerle dokunduktan ve iğne mümkünse Çin malı olmadıktan sonra, ister lavanta torbasının ucuna mor kurdeleden bir kartopu kondur, ister bluza mavi bir hapishane penceresi, namaz örtüsüne yeşil bir halk partisi işle… İsimler motiflere yakışıyor çoğu zaman; ‘halk partisi’ motifinde altı ok var mesela, kartopu hakikaten top top duruyor; ama eskiden ‘rokoko’ denilen motifin şimdi niye ‘Brezilya’ diye adlandırıldığını anlamaya çalışmamak lâzım. Bugünün motifleri de muhtemelen otuz kırk yıl sonra isim değiştirecek. Değişmeyen ne var ki hem? Şileli Neslihan Gürkan’ın çocukluğunda kurulan el işi pazarı mesela makine işi ürünlerin satıldığı bir yer hâline gelmiş bugün. “Ağlayan Kaya’ya giden bir çeşme vardır hani, bilir misiniz?” diye soruyor Neslihan Hanım, “ O çeşmenin civarına hafta sonları pazar kurulurdu. Herkes kendi el emeğini getirir yerlere sererdi. Ben dört beş yaşlarındaydım, işlediğim peçeteleri orada satıp parasını bana verirlerdi. Öyle hoşuma giderdi ki…”
   <span>
   </span>
   Gençliğinde de işlediği bluzlardan kazandığı parayla İstanbul’a gidip alışveriş yapan Neslihan Hanım, Şile Halk Eğitim Merkezi’nde nakış hocası olarak çalışıyor bugün ve Şile bezi ve nakışını yaşatmak için çaba gösteriyor. Merkezde Şile bezi üzerine nakış işlemeyi öğrenen otuz hanımın neler ürettiğini merak edenler, nisan ayında Feshane’de açılacak büyük sergiyi kaçırmamalı.
  </p>
  <p class="MsoNormal">
   Nakış üzerine bunca sohbet edince, “Acaba,” diyoruz içten içe, “Biz de yapabilir miyiz bu işi? İlle Şileli mi olmak lâzım yani?” Şile motifini Buldan bezine bile değil, Şile bezine dokumak elzemmiş; ama ne mutlu ki Şileli olmak şart değilmiş. Yasemin Hanım gibi ilçeye sonradan yerleşmiş; ama Şile nakışında bir hayli mesafe katedip Halk Eğitim Merkezi’ne hoca olmuş biri var üstelik karşımızda. Aklı ve gözü olan herkesin işleyebileceği bir nakış bu; ama yine de her hanımın elinden güzel iş çıkmaz. Nereden anlaşılır güzel iş, temizliğinden. Nakışın pirleri, bir bluzu ya da örtüyü ellerine aldıklarında hemen arkasını çevirirler, arkası da önü gibi düzgün ve temizse tamamdır. Püf noktası buradadır.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=8D39868A6EC8D312CED248D89B64BA76?newsId=28795), [web.archive.org (arşiv bağlantısı)](http://web.archive.org/web/20110304202212/http://www.aksiyon.com.tr:80/aksiyon/newsDetail_getNewsById.action;jsessionid=8D39868A6EC8D312CED248D89B64BA76?newsId=28795)
