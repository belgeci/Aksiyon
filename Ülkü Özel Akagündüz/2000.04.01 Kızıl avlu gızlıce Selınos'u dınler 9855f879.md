# Kızıl avlu gızlıce Selınos'u dınler

*Ülkü Özel Akagündüz 2000.04.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Akropolis Tepesi'nin soylu kalıntılarının arasından aşağı Pergamon'un yepyeni beton yapılarını izlerken, Antik çağın krallarının kutsal törenler dışında Akropolis'e girmelerine izin vermedikleri aşağıdaki yerli halka nasıl baktıklarını düşünüyorum.
  </font>
 </div>
 <div id="newsText">
  <font class="detail-text">
   . Bütün şehre hakim bu rüzgarlı tepede etrafı seyreylerken eski Bergama için "Köhnemiş bir şehir lakin dağda kuvvetli bir kalesi var" diyen ünlü seyyah İbn Batuta'ya da hak veriyorum içten içe.
   <br/>
   <br/>
   Akropolis'ten aşağıya, halkın yerleştiği eteklerden düzlüklere doğru inerken, tuğladan yapılmış yüksek duvarlarıyla hemen dikkatinizi çeken ihtişamlı yapı, antik çağa ilişkin en etkileyici kalıntı olan Kızıl Avlu'dur. 'Yüksek Yerin Halkı' ya da Pergamonlular'dan geriye kalan bu anıtın büyük bir bölümü kentin evlerinin altında kalmış olsa da, Selinos (Bergama Çayı) avlunun altındaki antik bir çift tünelden akıp durur binlerce yıldır.
   <br/>
   <br/>
   Serapis'in yeri
   <br/>
   <br/>
   Gerek tasarımı, gerekse dev boyutlarıyla hayranlık uyandıran ve Roma ihtişamını çok iyi yansıtan Kızıl Avlu'nun, milattan sonra 2. yüzyılda inşa edildiği biliniyor. Anadolu'da ayakta kalmış en yüksek tarih dağı ve Pergamon'un en büyük antika parçası olan eser, kırmızı tuğladan yapıldığı için halk arasında 'Kızıl Avlu' olarak anılıyor; ancak anıtın tarihiyle ilgili bazı ipuçları elde etmek açısından kaynaklarda geçen Kırmızı Bazilika, özellikle de Serapion isimlerine dikkat etmek gerekiyor. Mısır asıllı Serapis' e adandığı için Serapis'in Yeri anlamına gelen Serapion adını alan yapının üçlü formda yapılması, yine ikisi de Mısır'ın mitolojik kahramanı olan İsis ve Herpokrat'ın da burada tapım gördüğünü ve kutsandığını gösteriyor.
   <br/>
   <br/>
   Kutsal havuzlar
   <br/>
   <br/>
   Kızıl Avlu kompleksinin merkezini büyük bir salon ya da tapınak oluşturur. Esasında üç katlı olan bu yapı günümüze aşağı yukarı tüm yüksekliğiyle erişmiştir. Tapınağın iki yanında, kendisi gibi iyi korunagelmiş iki yuvarlak kule yükselmektedir. Mısır'da Osiris olarak bilinen Serapis'in yeraltı ile güçlü bağları ve Yunan mitolojisinden Hades ve Pluotun ile olan ortak noktalarını belirtmek için iki yandaki kule benzeri yapıların altında büyük odalar yapılmıştır. Her iki kulenin de önünde sütunlu galeriler ile çevrili birer avlu vardır. Sütunlu galerilerde Mısır üslubunda sırt sırta duran erkek ve kadın figürlerinden başka bir ize rastlanmamasına karşın, iki avlunun da ortasında ince, uzun bir havuz olduğu saptanmıştır. İsis ve Osiris kültünde suyun, yıllık taşkınlıklarıyla Mısır'a bolluk ve bereket getiren kutsal Nil Nehri'ni simgelediği de göz önüne alınırsa, sıcak ve soğuk su künklerinin beslediği bu havuzların dinsel yıkanma işlemine yönelik olduğu kolayca anlaşılabilir. Tapınak ve avlulu kulelerin önünde bugün büyük kesimi Bergama kasabasının altında kalan uçsuz bucaksız ana avlu uzanır. Giriş kapısını içeren dış duvar ise ana caddedeki evlerin arasında şimdi de görülebilmektedir. Anıtın her bölümü kült ile ilgili farklı törenlerin uygulanmasına izin verecek biçimde tasarlanmıştır. Büyük ön avlu, tören geçitleri için bir sahne oluştururken, iki bölüme ayrılan tapınağın bir tarafı yalnızca rahiplerin ve külte kabul edilenlerin ayak basabildikleri imtiyazlı ve kutsal bir alan, diğer tarafı ise, tapımda bulunan kalabalığın toplandığı dışardaki bir alan şeklinde oluşturulmuştur. Anıtta kutsal havuzlardan başka avlunun içine daha sonraları yapılan Bizans kilisesinin kalıntıları ve bir kült heykelinin kaidesi de göze çarpar. Podyumdaki bir delikten bir rahibin kült heykelin içine girebildiği ve tanrının ağzından konuşabildiğine inanılırmış o yıllarda.
   <br/>
   <br/>
   Mitolojiye adanan Kızıl Avlu, Kırmızı Bazilika ya da Serapion, bugün, meraklılarının belirli bir ücret karşılığında yıkıntılarının üzerinde gezindiği ihtişamlı bir kalıntıdan başka bir şey değil. Avlunun içinde dolaşırken dış duvardaki pencerelerden görülen Bergama'nın eski ve renkli evlerinin harcına da bu anıtın taşından, toprağından birşeyler karışmış olabileceğini düşünmeden edemiyor insan. Çevre evlerden piknik yapmak isteyenlerin fazla uzaklara gitmeye gerek görmeden avlu içinde baharın ilk günleriyle birlikte beliren papatyalar üzerine serildikleri söyleniyor. Biraz eskimişi makbul olan Yağcıbedir kilimleri üzerinde çamurlu ayakkabılarıyla oynayan hatta top koşturan gençler de en uygun mekan olarak Kızıl Avlu'nun hemen önündeki geniş alanı seçmişler kendilerine.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=F3584B3290F81D9B5ED85D7190870C14?newsId=6032), [web.archive.org (arşiv bağlantısı)](http://web.archive.org/web/20120701092854/http://www.aksiyon.com.tr:80/aksiyon/newsDetail_getNewsById.action;jsessionid=F3584B3290F81D9B5ED85D7190870C14?newsId=6032)
