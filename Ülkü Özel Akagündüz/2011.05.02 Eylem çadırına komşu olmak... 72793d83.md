# Eylem çadırına komşu olmak...

*Ülkü Özel Akagündüz 2011.05.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Evin kapısını açtınız, ayakkabılarınızı giyiyorsunuz, aniden nefesiniz tıkandı; neden? Biber gazından…Gaz nereden geliyor? BDP’nin şehrin orta yerine kurduğu ‘barış’ çadırından...
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Aksaray ile Haseki arasında, Yusufpaşa üstgeçidine yakın bir sokak; Tütüncü Hasan… Eski İstanbul’un eski sokaklarından biri… Biz orada yeniyiz, uzak semtlerin birinden çıkıp Suriçi’ne yerleştiğimiz için sevinçliyiz. Muhitin kötü şöhreti silinip gitmiş hem, ne karanlık yüzlü adamlar geziniyor ortalıkta, ne şuh kahkahalı kadınlar, bir asayiş sorunu da görünmüyor şimdilik… Sokağın bitişik nizam apartmanları mesela, neredeyse sağır, dilsiz… Görünürde yaşlıca bir teyze var yalnız, 30 yıldır burada, etrafında her daim beş altı kedi, sokağın köşesine, Millet Caddesi’ne inen basamakların başına mütevazı bir tezgâh açıyor. Önünde üç beş kap kacak, elinde yeni başladığı orlon lif, kucağında sefil bir kedi, yanında kendisine yarenlik eden eski bir ahbap… Selam verip geçiyoruz yanından, handiyse inanacağız; burası kendi hâlinde bir muhittir, Millet Caddesi’ni arkanda bırakıp köşeyi dönersen hayat, bir Anadolu kasabasındaki kadar sakindir.
    </p>
    <p class="MsoNormal">
     O gün buna inanabilirdim, evet, eskicisi, nayloncusu, kâğıt toplayıcısıyla her sokak gibi bir sokaktır burası da diyebilirdim; ama dışarıda ansızın bir havai fişek gösterisi başladı. Mutfakta çaylarımızı yudumluyorduk, içimizden biri, ‘Bir kutlama olmalı.’ dedi. Çok geçmeden o seslere helikopter pat patları karıştı. Sükûneti yitirdiğimizden olmalı, huzursuzca kıpırdandık; ama Allah var, hiç sızlanmadık. On dakikada bir duyulan ambulans sirenlerine hatta üç beş gündür kim bilir hangi otelin kulübünden odalarımıza sızan yoz müziğe alışmıştık, o zaman bu patırtılara da alışırdık. Gülünü seven dikenine katlanır ya, biz de katlanırdık; ama gaz başka, biber gazı tabii…
    </p>
    <p class="MsoNormal">
     <span>
     </span>
     Mesele, bizim mutfaktan göründüğü gibi değilmiş meğer, acemilikten olacak anlayamadım. Evin kapısını açıp ayakkabılarımı giymeye çalışırken burnumu sızlatıp nefesimi kesen şeyin biber gazı olduğunu nereden bilebilirdim? Asansörde panik hâlinde nefes almaya çalışırken neredeyse emindim; işte sonunda olan olmuş, gizli bir hastalığın pençesine düşmüştüm. Nefes almakta zorlanıyordum, belki de bende kalp yetmezliği vardı. Bereket, asansör seyahatleri kısa sürüyor. Dışarıya çıkıp gerçeği öğrenince neredeyse sevindim, hasta değildim. Az ileride, Vatan Caddesi’yle Millet Caddesi’nin kesiştiği noktada BDP’li göstericiler polisle çatışmıştı. Olay buydu; ortada zannettiğimiz gibi bir kutlama yoktu, göstericiler havai fişekleri polislerin üzerine fırlatmış, polis de onlara biber gazıyla karşılık vermişti.
    </p>
    <p class="MsoNormal">
     Gazdan sonrası sessizlik… Üstgeçidin dibindeki Simit Sarayı’nda oturanlar bayılmış, bizim sokağın ‘Kedili Teyze’si, basamakların başına açtığı tezgâhı bırakıp kaçamadığı için fenalaşmış. Kendimi talihli saymalıyım, biber gazına apartmanda, ayakkabılarımı giyerken değil de üstgeçidin üzerinde yakalanabilirdim… Caddeye inmeye cesaret edemeyenler sokağın köşesinde bekleşiyor şimdi, helikopterler tepemizde uçmaya devam ediyor, biber gazının sisi henüz dağılmamış, civarda burnunu peçeteyle kapatmış yürüyen insanlar var, gözleri ağlamaktan kan çanağına dönmüş sanki… Tezgâhını oğlunun yardımıyla toplayan ‘Kedili Teyze’ biraz daha toparlanmış görünüyor. Başörtüsünün ucuyla burnunu kapamış yine de gözleri hâlâ kırmızı; “Ciğerlerim zaten hasta evladım, mahvoldum, mal canın yongası derler, bırakıp da kaçamadım’ diye sızlanıyor.
    </p>
    <p class="MsoNormal">
     İki gün sonra… Çatışma tamamen unutulmuş, yetmiş iki millet, Millet Caddesi’nde yine… Yatsı namazını cemaatle kılmak isteyen misafirlerimi Murat Paşa Camisi’ne götürüyorum. Avluya giriyoruz ve tetikte bekleyen bir polisin sağa sola gezdirdiği tabancası ansızın bize dönünce ürperiyoruz. Avluda üç beş polis daha, polis arabaları duvara bitişik beklemede. Çatışmanın çıktığı nokta burası, ne çabuk unuttuk!
    </p>
    <p class="MsoNormal">
     Unutmak ne mümkün! Geçtiğimiz pazar günü… Çamaşır asarken burnum yanmaya, gözlerim yaşarmaya başlıyor. Allah’ım yine ne oluyor? Hiçbir şey olmuyor, hasta filan değilim, bu biber gazı, artık biliyorum. Çatışma bu kez BDP’nin Aksaray Meydanı’na kurduğu Barış Çadırı’nda, pencereden görebiliyorum. Camları sıkıca kapatıp bekleyecek; ama Topkapı Sarayı’nı gezme planımızı iptal etmeyeceğiz. Geçerken çadıra uğrar, bir çatışma takvimi isteriz belki, hani bilelim de ona göre davranalım; ortalık ne zaman toza dumana karışacak, evi ne zaman havalandıracağız, çamaşırı ne zaman asacağız? Esprisi bile tuhaf, uğramak ne kelime, orada, adına ‘Barış ve Demokrasi’ dedikleri çadırda uzak ve yabansı duruyor ve eylemleriyle hayatımızı zorlaştırıyorlar.
    </p>
    <p class="MsoNormal">
     Sokakta yine bir gaz sonrası sessizliği, burnunu kapatanlar, köşeden caddeye bakanlar… Tek farklılık, üstgeçidin üzerinde dilenen Roman kadınların bizim sokağa sığınmış olması. Birinin bebeği gazın etkisiyle kusmuş. Basamakların başında iki üç kişi, “Yaşamaz o çocuk” diyor. Kim yaşamaz, anlamıyorum, bebek mi, yoksa çatışmada yaralanan bir genç mi? Tramvaydakiler, Aksaray durağından bir an evvel geçmek istiyor. ‘Barış’ çadırı bu mahalleye barış getirmiyor. O gün akşam, haberlerde çadırın kaldırıldığını öğreniyoruz zaten, içinde molotofkokteyli bulunmuş. Otellerden geldiğini zannettiğimiz yoz müzik de o günden sonra susuveriyor.
    </p>
    <p class="MsoNormal">
     Şimdi… Akşam karanlığında Beyazıt’tan tramvaya bindiğimizde makinistin anonsunu yadırgamıyoruz; “Aksaray’da olaylar var, durakta biraz bekleyeceğiz.” Tramvaydan inip otobüse atlıyoruz ve eve yollanıyoruz. İstanbul’da çatışmalar için oluşturulmuş özel mekânlar mı var zannederdik eskiden? Yoo, İstiklal Caddesi, Beyazıt Meydanı hep bildiğimiz yerlerdi; ama oralardaki kargaşa ekrandan bir başka görünürdü, mekânlar bildiğimiz mekânlar değildi sanki, olaylar evin penceresinden göründüğü kadar gerçek değildi. Şimdi sadece bizim sokakta yaşayanlar değil, Yusufpaşa Üstgeçidi’nden geçenler, tramvaya binenler, Muratpaşa Camisi’nde namaz kılanlar, Aksaray’daki çarşılarda alışveriş edenler dua etmeli ki çatışmadan nemalanan göstericiler bir daha uğramamak üzere çekip gitsin bu diyardan…
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### zübeyir tufan, 07 May 2011, 10:46
> Ülkü hanım kardeşim, önce yazını çok güzel bir romanı okur gibi zevkle okudum. İkincisi, bu yaramıza çok masumane bir şekilde dokunmuşsunuz. Size bir vatandaş olarak şükranlarımı sunuyorum.  Bir eski çalışma arkadaşın ve ağabeyin olarak da yazı üslubunuz ve izah tarzınız o kadar hoşuma gitti ki sizi...

Kaynak: [www.aksiyon.com.tr](http://www.aksiyon.com.tr:80/aksiyon/haber-29303-eylem-cadirina-komsu-olmak.html), [web.archive.org (arşiv bağlantısı)](http://web.archive.org/web/20140329061357/http://www.aksiyon.com.tr:80/aksiyon/haber-29303-eylem-cadirina-komsu-olmak.html)
