# Kışlaktan yaylağa Yörüklerle dağ yolunda

*Ülkü Özel Akagündüz 2008.05.19*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Sarıkeçililer ‘gizli saklı’ göçmeyi öğrendi. Binlerce yıldır hiçbir ormanı kurutmamış keçileri artık günahkâr... Bu yıl da  para cezası ödemeyi göze alıp yola çıktılar. Ya seneye?... Bir büyük açmazdalar: “Göçsek göçemeyiz, kalsak kalamayız.”
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20080530133201im_/http://www.aksiyon.com.tr/resim/702/48.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <!--- BANK ASYA REKLAMI ------>
  <script type="text/javascript">
   AC_FL_RunContent( 'codebase','http://web.archive.org/web/20080530133201/http://download.macromedia.com/pub/shockwave/cabs/flash/swflash.cab#version=7,0,19,0','width','200','height','160','hspace','20','vspace','20','align','right','src','reklam/bankasya_0708_kredikarti_aksiyon_sitegeneli_200x160','quality','high','pluginspage','http://web.archive.org/web/20080530133201/http://www.macromedia.com/go/getflashplayer','movie','reklam/bankasya_0708_kredikarti_aksiyon_sitegeneli_200x160' ); //end AC code
  </script>
  <noscript>
   <object classid="clsid:D27CDB6E-AE6D-11cf-96B8-444553540000" codebase="http://web.archive.org/web/20080530133201oe_/http://download.macromedia.com/pub/shockwave/cabs/flash/swflash.cab#version=7,0,19,0" height="160" hspace="20" vspace="20">
    <param name="movie" value="reklam/bankasya_0708_kredikarti_aksiyon_sitegeneli_200x160.swf">
     <param name="quality" value="high">
      <embed height="160" hspace="20" pluginspage="http://www.macromedia.com/go/getflashplayer" quality="high" src="/web/20080530133201oe_/http://www.aksiyon.com.tr/reklam/bankasya_0708_kredikarti_aksiyon_sitegeneli_200x160.swf" type="application/x-shockwave-flash" vspace="20"/>
     </param>
    </param>
   </object>
  </noscript>
  <!--- BANK ASYA REKLAMI ------>
  <font class="content">
   Develerle göçen insanlara uçakla ulaşmaktaki tuhaflık... Bu topraklarda hayat kaç boyutlu yaşanır? Kıl çadıra ‘evim’ diyen kadın, alışageldiğimiz hiçbir konfora sahip değil. Gerçek konfor ne? Kıl keçede ya da koltukta oturmak... Keçilerin dilinden anlayan ve kayalarda tıpkı onlar gibi zıplayan genç kızlar rüyalarında ne görür? Yörükler, hayvanlarını otlatmak için göçtüklerini söyler; ama işin doğrusu yürümeyi sevdiklerinden göçerler. Seher vakti çadırı sökmekte nasıl da acele ettiklerini görmesek! Bir intizam içinde yola dizilirler ve böylece hayat kaldığı yerden devam eder... Ağaçların arasından ve nehirlerden geçerken neşeli bir türkü söylüyor gibi görünürler.  Güneşin, dağların ve rüzgârın çocukları yol serüvenlerinin küçücük bir bölümüne bizi de kabul ettiler. Mersin’in Aydıncık ve Gülnar ilçeleri civarında geçirdiğimiz üç gün, onları tanımamıza değil belki; ama sevmemize yetti. İşte size, üç koca günü anlatan bir Yörük Güncesi...
   <br>
    <br>
     GÜNLERDEN PAZARTESİ, GÖÇ NE ZAMAN?
     <br>
      <br/>
      Geceyi geçirdiğimiz beton kovuktan çıkamadık henüz. Gün ağarmadan kalkıp, Balkan ezgileri kadar coşkulu, şenlikli, keçeli, develi bir göç katarıyla yola koyulmayı umuyorduk hâlbuki. Son nisan yağmurlarından biri yağıyor. Yörükler yağmurda göçer mi?  Göçmezlerse ve bu yağmur günlerce sürerse... Öyle olmuyor, güneş parlamakta gecikmiyor ve nihayet dağdaki Yörük çadırlarından birine konuk olabileceğimiz söyleniyor. Bugün göçülür mü? Hâlâ bilmiyoruz; ama bir söz var bildiğimiz: “Varamadığın köyün, yakınında uyu.” Göçemesen de bir kıl çadırda konakla yani...
      <br/>
      <br/>
      Kerim Karadayı’nın dağdaki çadırı ağaçlar arasında belirdi işte, ev sahipleri dışarıda bizi bekliyor, karşılıklı gülümsüyoruz, her şey olması gerektiği gibi; fakat tam da böyle zamanlarda keyfimizi kaçıran bir ses gelip yokluyor yine. “Gözlem yapmaya gidiyorsun işte, meraklı gözlerle çadırı inceleyecek, eşyaların duruşuna ve kelimelere bir anlam vermeye çalışacaksın. Sürekli bakacak ve sorular soracaksın; ama bakalım layıkıyla anlayacak mısın?” Çadırın kapısı yok. Kuruntularımız çamların arasından mavi semaya dağılabilir. ‘Merhaba’ diyen herkes keçe kilimin üzerinde bir yer bulabiliyorsa kendine, endişeye mahal yok. Farz edelim biz, komşu obanın Yörükleriyiz de geçerken az soluklanalım biraz da serinleyelim istedik. İçeride ateş yanıyor, ateşin üzerinde isli bir demlik. Bu demliği daha sonra da göreceğiz, başka bir Yörük çadırında...
      <br/>
      <br/>
      Görüp göremediğimiz bütün çadırlarda iki demlik vardır her zaman. Biri islidir ve ateşin üzerinde mütemadiyen su kaynatır. Diğeri onunla aynı boydadır; ama kararıp da mavi rengini yitirmesin diye ateşin uzağında durur. İsli demlikten dökülen su, mavi demlikteki çayı demler. Çay demini alırken, Emine ablanın uzattığı şöhretli ‘Yörük ayranı’ ile aramızdaki mesafenin yakınlığından pek mesuduz. İçiyoruz, sonra  ‘bardağın dibi delikmiş’ deyip bir daha içiyoruz. Çadırdan çıkasımız yok, işin doğrusu ev sahiplerimizin de göçesi yok. Bir Yörüğün göçme isteğini yitirmesi, hayra alâmet değildir oysa, keçilerin kayalarda atlayıp zıplamaktan vazgeçmesine benzer bu. Yörük dediğin ‘yörümeli’...
      <br/>
      <br/>
      İyi hoş da, birileri artık yürümelerini istemiyorsa ve yol boyu dağdan, bayırdan, bir ağacın ya da kayanın arkasından başını uzatıp para cezası kesiyorsa ne olacak? Bizim gölgesine sığındığımız bu çadırın epey bir zaman önce dertop edilip develere yüklenmesi gerekirmiş meğer, atlar bile huzursuzmuş, oraya buraya koşarak ‘vakit geldi’ derlermiş. Konuştukça anlıyoruz ki Kerim Bey epey karamsar, iki arada bir derede kalmış, göçse göçesi, kalsa kalası yok... Şimdi mesele nedir anlayalım: “Yörüklük bitmiş bir şeydir artık. Sorsan bizim arkadaşlara yörükçülük ne diye, erikçilik anlarlar. Hiç yerine koyarlar bizi yani, sanki af edersin dağda domuzu besleyecek; ama bizi yem olarak kullanacaklar. Gerçek bu.”
      <br/>
      <br/>
      “Ne zaman çıktı bu yasaklar?” diye soruyoruz. Öyle ya, yeni bir icat değil ki göçerlik, binlerce yıllık bir geleneğin uzantısı, şimdi tedirgin bekleyen adam bu çadırda doğdu, tıpkı babası, dedesi ve isimlerini bilmediği bütün dedeleri gibi... Hafif çekinerek; “Ne gizleyelim.” diyor Karadayı, “Bu başbakanımız geldi geleli, yiyecek ekmeğe muhtaç kaldık. Ondan önce sorun yoktu, soran bile yoktu bizi.” Mersin’de yani ‘kışlak’ta sıkıntı yaşamıyorlar; ancak ne zaman ki ‘yaylak’ yoluna düşüp de yazı geçirecekleri Karaman, Beyşehir, Seydişehir’e giriyorlar, karşılarına bir memur çıkıp ‘Yasak hemşerim’ diyor. Öyle demekle kalsa iyi, keçi başına on altı lira da ceza kesiyor.  Keçiler ormana zarar veriyormuş; ama Sarıkeçililer’e kalırsa, keçilerin şimdiye dek orman kuruttuğu görülmemiş. Önceki sene üç bin lira ödeyen aile, epey bunalmış; “Bu yasakçılar versin ekmeğimizi, kıl davarı denize dökelim.” diyorlar.
      <br/>
      <br/>
      Geçen yıl,  gizlenip saklanarak, yedi saatlik yolu on dört saatte yürüyerek göçmüşler; ama bu sene sağlam yere basmak istiyorlar. Koca bir kervanın tedirgin göçünü düşünün; dağlarda kulaklarına gelen her motor sesiyle, gözlerine ilişen her arabayla irkiliyor ve yakalanmamak için ‘orman arabası’nın çıkamayacağı yükseklere tırmanıyorlar. Yol da uzadıkça uzuyor hâliyle. Göç, son yıllarda öyle eziyet vermeye başlamış ki, “Çomak yiye yiye usandık.” diyen Kerim Karadayı, yerleşik hayata geçmeyi düşünüyor; ama endişeleri var: “Bizi alıp da kafesin içine katarlarsa, ölürüz. Konya ovasından çardaklı evler vermeleri lâzım. Seracılıktan anlamam ben, büyükbaş hayvanımız olursa, aslan gibi yaşarız; ama Karaman’daki Sarı Evlere hayatta girmeyiz.”
      <br/>
      <br/>
      Kimi Yörüklerin ölümüne sebep olan, kimilerini de kaçıran ‘Sarı Evler’ için Kerim Bey bakın ne diyor: “Bunlar paket yahu, ev değil de paket. Bahçesi bile yok, kapının önüne fidan dikmiş biri, sökmüşler.” Karadayı ailesinin mal varlığını sorguluyoruz şimdi de, yerleşmek istiyorsa şayet, kendi arzusuna göre bir ev satın alabilir belki de. “Parayı ne yapıyorsunuz bu dağda?” diye sorma gafletinde bulunuyoruz üstelik, hani ev kirası ya da elektrik, su faturası ödemediklerini biliyoruz ya! Önce gülüyor Karadayı sonra cevap veriyor: “Parayı çuvala katıyorum.” Bir Yörüğün bilinmeyen ihtiyaçları hakkında aydınlanmamız gerekiyor anlaşılan: “Yukarıya bir tanker suyu 25 liraya çekiyoruz. Davar ucuz, yem pahalı. Peyniri, yağı kendim yapıyorum; ama sebzeye, meyveye para veriyorum. Bizden bir arkadaş çıkıp da ‘Ayda 100 lira kazanıyorum desin, on keçi hibe ederim. 150 keçim, altı devem var. Bunlarla ev sahibi olunursa sürüyü size vereyim, bana yer alın.”
      <br/>
      <br/>
      Göçerliğin tadı kaçsa da söz dönüp dolaşıp yol hazırlığına geliyor. Karadayı ailesi daha ne kadar bekleyebilir ki güneşin altında? Belki cumartesi belki de perşembe çıkarlarmış yola, Yörüğün işi belli olmazmış; ama kesin olan bir şey varsa o da salı günü göçülmezmiş. “Ne olur ki salı günü?” Epeydir sesi çıkmayan Emine abla ciddiyetle cevap veriyor: “Salı günü sallanır.” Sarıkeçililer, isterse orman yansın, kışlaktan ya da yaylaktan salı günü ayrılmıyor. Yola çıktıktan sonra ne günlerin önemi kalıyor zaten ne saatlerin... Kara çadırda ‘Ne olacak bu Yörüklerin hâli’ şeklinde sürüp giden sohbet, Pervin Çoban Savran’ın gelmesiyle başka bir boyut kazanıyor. Sarıkeçililer Yardımlaşma ve Dayanışma Derneği Başkanı Pervin Hanım’ın son yıllardaki gündemi, Yörük göçü önündeki engelleri kaldırmak ve göçmekte isteksiz davranan Yörükleri ikna etmek. Kerim Karadayı’nın hâlâ göçmemiş olmasından da rahatsız...  İşte ikisi arasında geçen konuşmadan kısa bir alıntı: “Siz niye toparlanmadınız daha?” “Karaman bölgesinden korkuyoruz.” “Ben size haydin diyorum, siz hâlâ...” “Haydin dedin, sen ora vardın gaçtın, biz nere gitcez?” “Oğlum nere gitcem. Korkmayın ya, alternatif geçiş yolu veriyorlar, arka yoldan dolaşacaksınız. Ben sizi Karaman’dan aşırırım.”  “Ormancılar geldiğinde kimliğini verip, bu davar benim diyecen mi?” “İşte sana yemin, kimlik de veririm, davar benim de derim.” Pervin Hanım, bir yandan da bizim için, göçmeye hevesli bir aile bulmaya çalışıyor. Sağa sola açtığı telefonlar sonuçsuz kalmış, iki gün içinde yola çıkacak kimse yok. Kırk odalı konağın kırkıncı odasının anahtarını elinde tutar gibi mırıldanıyor Kerim Bey: “Biz yıkarsak çadırı, hepsi arkamızdan gelir.” Pervin Hanım, yarı şaka yarı ciddi ayaklanıyor: “O zaman çadırı yıkalım, hadi kalkın.”
      <br/>
      <br/>
      Göçmemek için günlerdir ayak sürüyen Karadayı ailesinin çadırı kaldırması zaman alacağa benziyor. Tek çare, birkaç gün önce yola koyulan Bacak ailesine yetişmek. Evin reisi İbrahim Bey, cep telefonundan aranıyor, ailenin geceyi geçireceği nokta öğreniliyor, krokiler çiziliyor. Şimdi mesele; yol iz bilmeyen dört kişinin tarife uygun olarak Kucum Çeşmesi’nin yanındaki çadırı bulması… Bizim Yörüklere kalırsa beş kilometre ya gideriz ya gitmeyiz, hemen huracıktaki (şuracıktaki) kervanı elimizle koymuş gibi buluruz. Beş kilometrenin on beş, ‘huracık’ın da göz alabildiğine uzak anlamına geldiğini nereden bilelim.
      <br/>
      <br/>
      Adana Fotoğraf Amatörleri Derneği’nden iki fotoğraf tutkunu ve foto muhabirimiz Mehmet Ali’yle vakit kaybetmeden yola çıkıyoruz. Gülnar ilçesine doğru uzanan bu yol hiçbirimize aşina değil. Gözümüz belli belirsiz çizilmiş krokide,  kaybolursak kimseyi arayamayız. Cep telefonunu bir uzuv gibi benimsemiş bizler için ekrandaki ‘servis yok’ yazısını görmek ne trajedi! Dut ağaçlarını, terk edilmiş gibi duran camı kırılmış evleri ve krokide adı geçen Teknecik köyünü geçtik işte; ama sola sapan Pembecik köyünden bahsetmemişti kimse. Sağda bir köy daha; ‘İlibas’, ardından başka başka köyler; Ardıçpınarı, Şeyh Ömer... Yolu mu şaşırdık acaba? Nihayet cep telefonları aramıza dönüyor da İbrahim Bey’i arıyoruz: “Şeyh Ömer mi?” diye bağırışına bakılırsa epey uzaklaşmış olmalıyız. Geldiğimiz yolları dönüp, Pembecik Köyü tabelasından sapıyoruz. İşte Kucum Çeşmesi kenarda; ama çadır nerede? Yol kıyısında develeri güden adama soruyoruz. Eliyle az ileriyi işaret ediyor, “Hurada işte.” Hep beraber ‘hura’ya bakıyor; fakat hiçbir şey göremiyoruz. Deve çobanı hâlimizle eğleniyor: “Af edersin, ben hura diyorum, siz şura anlıyorsunuz.”
      <br/>
      <br/>
      Adam, İbrahim Bey’in kardeşi Hasan’mış meğer, develer de aradığımız develer. Baştan pazarlık yapıyor Hasan: “Üçten fazla devenin fotoğrafını çekmeyin. Fotoğrafları çekip de komşu obalara göstermeyin. İşimiz rast gitmez sonra.” Zorlu bir yolculuğun sonunda aradığımız Yörükleri bulmanın mutluluğuyla kıl çadıra doğru yürüyoruz. Bu kez vicdanımız rahat,  bu çadırı bulmak için kaç köyden geçtik, kaç kişiye yol sorduk, yanlışlıkla girdiğimiz kaç yoldan döndük. İçeri buyur edilmeyi hak ediyoruz şimdi, bir tas ayran ve sıcak bazlamayı da...
      <br/>
      <br/>
      Yeni çadırımızın hayli kalabalık olduğunun farkında değiliz henüz. Fadime abla ve eltisi Dürdane sacda ekmek pişiriyor, Dürdane’nin bir yaşındaki kızı Rukiye sessiz sedasız yatıyor. Biz de büyükçe bir çinko tabaktan sütlaç yiyor ve saca bizim için bırakılan bazlamalara uzanıyoruz. İsli demlik- mavi demlik ikilisi burada da iş başında. Tahtadan yapılmış bardak sandığı açılıyor, çaylar içiliyor, yorgunluk yavaş yavaş bizi terk ediyor. Yolda gördüğümüz Hasan, hâlâ develerin başında, ağabeyi İbrahim davarı otlatıyor. Ailenin diğer üyeleri de birer ikişer çıkageliyor. İki bekâr görümce, birinin adı Fadime, diğeri Rukiye, şu durumda çadırda iki Fadime, iki Rukiye bulunuyor. Dürdane’nin kocası Ali ve Karaman’a yerleştiği hâlde göçe yardımcı olmak için ağabeylerinin yanına gelen Mustafa ile tamı tamına dokuz kişilik bir çadır.  Keçiler ve develer akşama doğru çadırın etrafına toplanmaya başlıyor. Biz geceyi geçirecek bir yer bulmak üzere Gülnar’a döneceğiz. Sadece çadırdakiler için değil, çadırın etrafındaki keçiler ve develer için de yabancıyız. Bu gece çadırda ağırlanmamamızın bir sebebi olmalı. Hepsi bizden ürküyor, daha fenası köpekler saldırmak için fırsat kolluyor. Ertesi gün, seher vakti burada olmalıyız.
      <br/>
      <br/>
      GÜNLERDEN SALI, KIL ÇADIRDA SABAHLAMAK
      <br/>
      <br/>
      Sabah çadır sökülmeden içilen son çaya yetiştik ve kervanın nasıl bir intizam içinde yola koyulduğunu hayranlıkla izledik. Fakat biz, yirmiden fazla deveden oluşan kafilenin en arkasında, iki at, bir tay ve yanımızdan hiç ayrılmayan oğlakla beraber göç yoluna koyulduğumuz şu dakikada hâlâ çok yabancı ve cahiliz. Hayatın bir kıl çadır etrafında nasıl döndüğünü anlamak için zamana ihtiyacımız var. Sırtında tüfekle atların yanında yürüyen Fadime abla ve develerin ipini çeken Hasan abi, ne zaman yorulup bir kenarda oturacağız diye bekliyorlar. Bir dağ yolunda, kıl çadırların ve ala çuvalların yüklendiği develerle, çıngırak seslerini ve guguk kuşlarını dinleyerek yürümekte gerçeküstü bir yan var. Göçmek nasıl bir ihtiyaçtır? Her gece başka bir ‘yurt’ta konaklayacak, çadırı her gün yeniden kuracak ve bir kez daha yıkacak, her sabah keçileri kayalıklardan indirip yola sürecek ve develeri çöktürüp üzerlerine göçü yükleyecek gücü nasıl buluyorlar kendilerinde?
      <br/>
      <br/>
      “Bu bize zor gelmez.” diyor Fadime abla. Onun da küçük Rukiye gibi büyüdüğü düşünülürse...  Yeni doğmuş beyaz bir oğlak, Rukiye’nin yüzündeki mama artıklarını yalıyordu sabahleyin. Göçerlikten vazgeçmemiş bütün Yörüklerin bilhassa keçilerle kardeş büyüdüğünü tahmin etmek zor değil... Bazen asfaltta, bazen patika yollarda sohbet ederek yürüyoruz. “Yörüklüğün nesi güzel?” diye soruyorum Fadime ablaya, “İşte böyle göçmesi güzel.” diyor. Ama o, motorlu taşıtların bilinmediği yılları özlüyor: “Beş altı aile, kadınlar kızlar hep birlikte anlata anlata yolu bitirirdik. Devenin bir ucu burada olurdu, öteki ucu görünmezdi.” Bir traktör ve su tankı bizim Yörüklerde de var; ancak traktörü yalnızca topal keçileri ve yürüyemeyecek kadar küçük oğlakları taşımak için kullanıyorlar.
      <br/>
      <br/>
      Bugünkü yolculuğumuz kısa sürdü, erkekler taşlık arazide geziniyor ve çadır için yer bakıyor.  Yukarıya, ağaçların arasına çıkılsa nasıl olur? Hayır, bu düzlükte kalmak en iyisi… Develer çöktürülüp yükleri indirildi bile. İlk iş, ‘dolap’ görevi üstlenen çuvalların bir duvar gibi yan yana dizilmesi. Ardından yere bir keçe ‘yazılıyor’, çadırın kazıkları çakılıp, ‘orta direği’ dikiliyor ve acele tarafından ateş yakılıyor. Hemen bir çay, ille çay... Hasan abi sanki biraz mahcup, açıklama yapıyor: “Biz de sizi kendimiz gibi belledik. Yörük dediğin yemeğin önünde, sonunda çay içer.” İtirazı olan kim? Kara çadırın serinliğinde, ala çuvallara dayanmış oturuyoruz. Burada, yani kızılçam ormanlarının ortasındaki düzlükte, keçi kılından örülmüş bir kozanın içindeyiz. Gökte kıl çadır, yerde keçe kilim ve az ileride küçük Rukiye’nin belinde düğümlenip tahta direğe bağlanan el örgüsü ip, hepsi de Fadime ablanın maharetli ellerinden çıkma...
      <br/>
      <br/>
      Yemekler yendi, çaylar içildi, seher vakti başlayan gün ancak yarılandı, bir acelemiz yok, elektrik ve onun sunduğu hiçbir nimet yok, koca dağda bizden başka konaklayan yok. Bu insanlar fantezi olsun diye dağda kamp kurmuş değiller ki, başka türlü yaşamayı bilmediklerinden ve sevmediklerinden bu çadırın içindeler, bu hâlleriyle yine de çok fantastikler... Yörük çadırındaki bir misafir için vakit nasıl geçer? Üstelik dışarıda yabancılardan hiç hazzetmeyen beş altı köpek dolaşıyorsa... Yapılacak şey şudur; allı güllü yastıklardan birine dayanıp, önü tamamıyla açık olan çadırdan dışarıyı izlemek ve bu arada Yörükler ve keçiler üzerine düşünmek. Modern dünyanın kodlarından kurtulamayan zihinler için hemen önümüzde olup bitenleri sıra dışı bir senfoniye ya da Oscar’lı bir filme benzetmek mümkün. Önce sesler; çok acıkmış oğlak melemesi, yavrusunu özlemiş keçi melemesi, memnuniyetsiz develerin homurtusu, çıngırak sesleri, kuş cıvıltıları, uzaklardan geçen başka sürülere havlayan ve kendi aralarında boğuşan köpeklerin sesi, keçilerin devirdiği tencere tabağın şangırtısı, pilli radyonun cızırtısı ve hayvanların hiçbir seslenişini karşılıksız bırakmayan Yörüklerin atalarından miras, yüksek perdeden haykırışları…
      <br/>
      <br/>
      Önümüzde oynayan filmin başrolünde keçiler var.  Yavrularıyla buluşuyor, boynuz tokuşturuyor, anasız oğlakları önlerine konan yem karşılığında besliyor ve kaşınırken çadırın içine düşecek oluyorlar. Onlardaki çadır sevgisinin gece başımıza ne işler açacağından bîhaberiz henüz. Bildiğimiz bir şey var; Yörüklerle keçilerin birbirleri için yaratıldığı. Yalnız keçiler daha özgür, onlar Yörüksüz yapabilir; ama Yörükler keçisiz yapamaz...
      <br/>
      <br/>
      Gün battı, hava serinledi, çadırın kapısı kapatıldı ve ateşe odun atıldı. Akşama kadar bir o yana bir bu yana koşuşturan ve neredeyse hiç oturmayan Yörükler için dinlenme vakti. Köpekler havladı, dışarıda bir yabancı olmalı. Fadime abla ile İbrahim abi üç misafirle karanlıktan çıkageldi. İkindi vaktinden bu yana kaynayan etli fasulye ocaktan indirildi, sofra kuruldu, şimdi çadırda beşi misafir, on dört kişi var. Dürdane ile bebeği ilk akşamdan uyudu. Ateş, çadırdakilerin yüzünü belli belirsiz aydınlatıyor. Isıtıyor mu? Belki biraz… Birbirine küçük tahta parçalarıyla tutturulmuş beş parça kıl dokumadan müteşekkil ‘evimizin’ her köşesinde bir boşluk var. Akşamla gelen misafirlerden Dudu teyze, göçmeyi bırakmış Yörüklerden. Her ortama lâzım, komik kadınlardan biri. Gündüz ağırbaşlı olanlar şimdi daha neşeli ve şakacı görünüyor. Hasan abi sâfiyâne biçimde soruyor: “Şimdi bu maymun nasıl, ayı nasıl bir şey?” Dudu teyze el kol hareketleriyle izah ediyor: “Maymun insan gibi, ayı da bööyle kocaman, ayı gibi.” Hep beraber gülüşüyoruz. Yörükler geceleri çadırlarında ne konuşur? Tabii ki canavarlardan, yani kurtlardan. Sürü dışarıda geceleyince, üstelik bu söz dinlemez keçiler dağa taşa yayılınca, bir gözü, bir kulağı hep dışarıda olur Yörüğün. Yarınki güzergâhtan tatsız bir haber geldi üstelik, Çakılderesi’nde iki oğlağı canavar kapmış. Sabah ola, hayrola...
      <br/>
      <br/>
      Uyku vakti geldi, kara çadır genişledikçe genişledi, birer ikişer herkesi yuttu sanki. Böyle bir ortamda, ateşin de feri sönmüşken, çocukluğun hayal dünyasına dönmek hiç zor değil. Az önce ak saçlı, komik bir kadın canavarlardan söz etmiyor muydu? Ama nereden bilelim çadırda asıl şenlik gece yarısı başlıyormuş. Şöyle ki, döşek niyetine serilen güzelim keçe kilimin üzerine kıvrılıp pamuk yorgana sarınıyorum; fakat gece yarısı çadırın içinden daha fenası başımın tam yanından geçen oğlakların patırtısıyla sıçrıyorum. Meğer bu haylazlar gece uykusu filan bilmezmiş, çadırı çok sevdiklerinden, bir köşeden girip ötekinden çıkarak bir tür oyun oynarlarmış. Yerimden fırlıyorum fırlamasına da, keçilerin gece ziyareti benden başka kimseyi korkutmuş değil. Çadırda çıt yok, ayak ucumdaki ateş henüz sönmemiş. Derin bir nefes alıp başımı yastığa koyuyorum ve işte o an, hemen karşımdaki kocaman boşluktan içeri dolan yıldızları fark ediyorum. En iyisi keçilerin geçit törenine göz yummalı ve yağmur geçirmeyen bu kıl çadırdan içeri süzülen yıldızlarla uykuya dalmalı.
      <br/>
      <br/>
      Keçiler sabaha kadar bir köşeden girip diğerinden çıkmaya devam ediyor, arada elimi uzatıp açılan köşeyi kapatıyorum. Bu kez keçiden değil köpekten korkuyorum. Sokakla aramızda incecik bir çul var yalnızca, o çulun bir yanında biz uyuyoruz, diğer yanında keçiler geviş getiriyor, öksürüyor, aksırıyor ve arada bir şeylerden ürkmüş gibi gürültüyle kaçışıyor. Gün ağarmaya yüz tuttuğunda ateş için odun taşıyan Fadime ablanın ayak sesleri duyuluyor. ‘Yurt’tan göçme zamanı geldi demek ki...
      <br/>
      <br/>
      GÜNLERDEN ÇARŞAMBA, TOPAL DEVEYİ GÜTMEK
      <br/>
      <br/>
      Develer ve koyunların bir kısmı kayıp. Göç günü için iyi bir başlangıç sayılmaz. Bu dağda, sabahın erken vaktinde kayıp bazı hayvanları aramak! Düşüncesi bile yılgınlık verici; ama ince patika yollardan ve her taşın ardından haberdar Hasan abi, yirmi dakika sonra develerle çıkageliyor. İbrahim abi de koyunları toparlıyor ve her sabah göç öncesi yaşanan manzarayı bir kez daha izleme imkânı buluyoruz. İşte görümcelerden biri topal bir keçiyi sırtlayıp traktöre ‘kattı’ bile, diğeri leğenlere yal doldurup köpekleri başına toplamış. Sürü âdet olduğu üzere yola daha erken koyuluyor. Geride yere çökmüş develer, iki at, bir tay ve deveye yüklenecek beyaz oğlak kaldı. Bugün bizim de bir işimiz var. Yürümekte isteksiz davranan ve sürünün en arkasında kalan topal deveyi gütmek...
      <br/>
      <br/>
      Yol bugün daha güzel; ama daha meşakkatli. Asfalta pek az çıkıyoruz. Çakıllı bir dereden, gelincik bürümüş tarlaların yanından geçip, sürekli yokuş tırmanıyoruz. Bir ara sürüyle de buluşuyoruz ve köpeklerin artık bize havlamadığını görünce üzerimizi kokluyoruz. İhtimal ki şu an biz de keçilerden farklı değiliz. Yürümekte nazlanan Topal deve Mehmet Ali’nin dilinden anlamaya başladı bile; ama ne var ki yollar, keçiler, develer, köpekler ve biz, bir uyum içinde yürümeye başlamışken yol bitiyor. Bizim yolumuz... Seydişehir’e kadar kırk günlük bir yol daha var Yörüklerin önünde. Aşılacak ne dağlar,  konacak ne yurtlar ve elbette ödenecek ne cezalar... Tamam, develer badem ağaçlarının yaprağını seviyor; ama keçilerin bir zararını görmedik yolda. Ağaçların değil de cılız çalıların yapraklarını kemiriyorlardı hep. Sonra Yörükler balta nedir bilmiyordu, ağaç kestiklerine de rastlanmamıştı hiç, daha güzeli konup kalktıkları yerde bir çöp parçası bulabilene aşkolsundu... Yörükler yürüsündü yani, binlerce yıldır yürüdükleri gibi...
      <br/>
      <br/>
      <br/>
      <br/>
      <br/>
      YOL ARKADAŞLARIMIZ
      <br/>
      <br/>
      Fadime-İbrahim: Onlar için filmin esas oğlanı ve esas kızı diyebiliriz. İbrahim abi, çadırdakilerin en büyüğü, görevi dört yüze yakın küçükbaş hayvanı çekip çevirmek. Fadime abla, çadırın gerçek sahibi, evin direği, herkesin anası... Yemek, bulaşık, çamaşır işleri ondan soruluyor. Ateşi yakan da, sönmemesi için çalı çırpı toplayan da, sonradan cılız közleri toprakla örten de o. Saçlarını bütün Yörük kadınları gibi ortadan ikiye ayırıyor ve kırmızı çiçekli örtüsünü, perçemi görünecek şekilde biraz geriden bağlıyor. Çadır kurulurken de kaldırılırken de başrolde. Dört çocuğu var, çocuklarından yalnızca büyük olanını hastanede, diğerlerini hep dağda bayırda bir başına doğurmuş. Böylesinin daha kolay olduğuna inanıyor.
      <br/>
      <br/>
      Hasan: Develerden sorumlu. Onları otlatmakla yetinmiyor, nazara uğramamaları için gayret ediyor. Kışlarını geçirdiği ‘Aydıncık’ ve yazlarını geçirdiği Seydişehir’den başka askerlik yaptığı Ankara ve Gaziantep’i görmüş. Göç toplanırken sinirlenip, develere ve atlara tehditler savursa da kervan yola dizilince keyfine diyecek olmuyor. Apartmanda yaşaması gerekirse uyuz olup öleceğine inanıyor ve kapalı mekânlarda geçirdiği beş dakikanın bir seneye bedel olduğunu düşünüyor. Çadır kurulurken de sökülürken de Fadime ablaya en çok yardım eden o.
      <br/>
      <br/>
      Dürdane: Bebeği Rukiye’nin kaç yaşında olduğundan bile habersiz.  Çoğunlukla içeride kalıyor ve yengesine yardım ediyor. Çadıra geçen yıl kaçarak gelmiş ve o günden sonra baba ocağına hiç gitmemiş. Annesiyle yolda karşılaşıyorlarmış ama hiç konuşmuyorlarmış. Sessiz bir kadın olan Dürdane ikinci çocuğuna hamile.
      <br/>
      <br/>
      II. Fadime: Evin genç kızlarından. Uzun boylu ve bir erkek gibi güçlü… Şakacı ve muzip bir yanı var. Çadır işlerine pek yüz vermiyor, kayalıklarda bir keçi gibi sıçrıyor, topal keçileri kucaklıyor, annesi olmayan oğlakları biberonla emziriyor ve bizimle hiç konuşmuyor. Hayvanlarla arasında tuhaf bir iletişim var, gırtlaktan çıkardığı bazı seslerle onları azarlıyor ya da seviyor. Başka bir zamanı yaşadığı kesin.
      <br/>
      <br/>
      Mustafa: Çadırın en konuşkan ve neşeli tipi… Evlendikten sonra Karaman’a yerleşmiş; ama kardeşleri göçerliği bırakmadıkça tam olarak yerleşemeyeceğini söylüyor. Burada bulunuş nedeni de sağlam bir bağla bağlandığı ağabeylerine yardımcı olmak. Göçü Karaman’dan aşırdıktan sonra evine dönecek. Çadırın tek okumuş adamı. İlkokulu bitirdiği için, develeri gütmekte ve keçileri dağdan toplamakta başarısız olacağına inanılıyor. Traktörü o kullanıyor.
      <br/>
      <br/>
      <br/>
      <br/>
      <br/>
      YÖRÜKLERİN YOLLARI BAĞLANDI
      <br/>
      <br/>
      İbrahim Bacak, geçen sene tam da Seydişehir’e girdiğinde ‘keçiler ormana zarar veriyor’ gerekçesiyle üç bin lira ceza ödemiş.  Muhtemelen bu sene de ceza yiyecek; ama Yörük yazın ‘kışlak’ta durur mu? Köylünün yüzünü güldüren her şey, Yörüğün hayatını zorlaştırıyor. Sözü İbrahim abiye bırakalım: “Göçmekten bir bıkkınlığımız olamaz. Ebe, dede mesleğidir bu; ama her geçen yıl yollarımız kesiliyor, sahamız daralıyor. Bazen konacak yer bulamadığımızdan akşama kadar yürüyoruz. Geçen yıl konduğumuz yurda bu yıl çam dikip tel çekmişler. Dağı taşı zeytin doldurdular. Malı motorla taşı diyorlar; ama bu sürü nasıl taşınır? Yayıla yayıla gitmesi lâzım hem de. Böyle giderse üç yıla kalmaz Yörüklük biter.”  Yörüklüğün bitmesi de devam etmesi kadar sıkıntılı. Davarı elinden çıkarıp yerleşik hayata geçmek isteyen Yörüklerden bazıları dolandırıldığı için, ‘devlet gibi sağlam’ bir müşteri bekliyorlar şimdi. Dört yüz keçiyi bir anda kim alabilir?  Çocukların eğitimi de Yörükleri yerleşmeye sevk ediyor.  Aydıncık’ta kaymakam ve öğretmenler Yörük çocuklarına müsamaha gösteriyor; ama aileler artık çocuklarının diğerlerinden kırk beş gün eksik eğitim almasını istemiyor. İbrahim Bacak’ın dört oğlu, Karaman’a yerleşen kardeşi Mustafa’nın evinde okuyor. Kesin olan şu ki, Yörükler çocuklarının kendileri gibi göçmesini istemiyor.
      <br/>
     </br>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=30311), [web.archive.org (arşiv bağlantısı)](http://web.archive.org/web/20080530133201/http://www.aksiyon.com.tr:80/detay.php?id=30311)
