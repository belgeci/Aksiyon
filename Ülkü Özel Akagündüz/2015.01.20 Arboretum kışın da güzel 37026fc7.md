# Arboretum kışın da güzel

*Ülkü Özel Akagündüz 2015.01.20*

<div class="pNewsDetailMainContent" itemprop="articleBody">
 <p>
  Atatürk Arboretumu, 1949’dan beri aynı yerde; ama biz neredeyiz? Bu ‘canlı ağaç müzesi’ni ziyaret edenimiz, hatta adını duyanımız pek az. Geniş bir alanda, hikâyeleriyle birlikte sergilenen iki bin ağaç türünü görmek için baharı beklemeye gerek yok üstelik; burası kışın da etkileyici.
 </p>
 <p>
  <img alt="" src="http://web.archive.org/web/20150726013714im_/http://medya.aksiyon.com.tr//aksiyon/2015/01/20/552449.jpg "/>
 </p>
 <p>
  Ağaçları tanıyanımız pek az. Şehirde ne görüyorsak o işte; çınar, fıstık çamı, akasya, servi… Köy çocukları daha talihli belki bu konuda, meyve ağaçlarını yaprağından tanıyabilirler hiç değilse… Tabiatı okuyabilmek için ağaçların isimlerini bilmek gerek pek tabii, onlarla bir bağ kurmadan, konuşup anlaşmadan, rüzgârın yapraklara söylettiği şarkıyı dinlemeden, hangisinin dalına hangi kuş konar bilmeden ve hatta ağaç gövdelerine sarılmadan insanı sevmek, ona merhamet etmek daha zor sanki…
 </p>
 <p>
  Ağaçlara ismiyle hitap edebilmek bir kültür, görgü meselesiyse, bir yerden başlayabiliriz öğrenmeye. Bir okulda, görerek, dokunarak, dinleyip koklayarak, okuyup yazarak hem de… Okuldan kastımız, İstanbul Sarıyer’de 1949’da kurulduğu hâlde pek bilinmeyen bir ‘canlı ağaç müzesi’ veya daha teknik adıyla Atatürk Arboretumu… “Yaşları ve orijinleri belli, her biri doğru ve dikkatli bir şekilde etiketlenmiş ağaç, ağaççık ve diğer odunsu bitki türlerinin bilimsel araştırma ve gözlem amacıyla sergilendiği tabiat parçası.” Arboretumun tarifi tam tamına böyle. Burayı ağaçseverler için bir okula dönüştüren de bu bilimsel titizlik zaten; her bir ağacın etiketinden onun hem ismini hem de hikâyesini okuyabilir, hangi ülkeden geldiğini, isminin anlamını, tohumunun özelliğini, çiçeğinin şeklini öğrenebilirsiniz. 296 hektarlık bir alan üzerinde iki bin bitki türü olduğu düşünülürse, bir günlük ziyarette her etiketi tek tek okumanın mümkün olmadığı anlaşılır; fakat bir arboretum ziyaretindeki amaç da tam olarak bu değildir zaten. Hep görüp de adını bilmediğiniz ya da o ana kadar hiç görmediğiniz bir ağacın yanına koşar, etiketini okursunuz, gövdesine dokunur, kuşları ve rüzgârı dinlersiniz. Kiminin şekli ilginçtir, kiminin adı; ‘Çin Mabet Ağacı’nı, ‘Mamut Ağacı’nı, ‘Japon Tespih Çalısı’nı, ‘Apaçi Çamı’nı, ‘Kaliforniya Su Sediri’ni veya ‘Amerikan Huşu’nu başka nerede görebilir ki insan! Arboretumda yüz farklı meşe türü olduğunu da hatırlatalım bu arada.
  <br>
   Canlı ağaç müzesini baharda elbette daha yeşil, daha kıpır kıpır görmek mümkün; ancak hemen gidesiniz geldiyse, yola çıkmakta tereddüt etmeyin. Ağaçlar, yapraklarını döktüklerinde, göğe uzanan ilginç kıvrımlı dallarıyla daha sanatsal görünür çünkü… Gözünüz hem gökyüzünde hem yerde dolaşırsınız bu mevsimde ve bir yükten kurtulmuş gibi bütün yaprağını yere sermiş bir ağacın önünde, sararmış yaprakların şeklini inceler ve bahar geldiğinde onların şu kuru dallarda taptaze, yemyeşil yeniden canlanışını hayal edersiniz. Sonra rüzgârın o sararmış yaprak halısını ara ara havalandırması ne hoştur! Kimilerinin ‘dağ çileği’ dediği ‘kocayemiş’ ağacının enfes meyvesinden nasiplenerek, göletlerdeki kuğuları izleyerek ve ağaçların arasından ceylanların çıkmasını ümit ederek yaptığınız yürüyüşlerde, orayı kendine yuva edinmiş bir köpek de eşlik edebilir size.
   <br>
    Nasıl gidilir, ne yenir, ne içilir faslına gelince… Atatürk Arboretumu Sarıyer’de, Belgrat Ormanı’nın girişinde, İstanbul merkezine yaklaşık 20 kilometre mesafede. Otobüsle gitmek isteyenler Sarıyer, Taksim ve 4. Levent’ten Bahçeköy otobüslerini kullanabilir. Girişler hafta içinde öğrenci 2, tam 4 TL. İçeriye sudan başka yiyecek ve içecek sokmak, ormandan çiçek koparmak, tohum toplamak, bisikletle dolaşıp top oynamak yasak; ama çimlere basmak serbest; çünkü pek çok ağacın etiketine bakmak için çimlerde yürümeniz gerekecek. Gün sonunda oksijen çarpmasına uğrama ihtimalini de hatırlatalım. Şimdiden iyi yürümeler, iyi seyirler herkese...
   </br>
  </br>
 </p>
 <p>
  <img alt="" src="http://web.archive.org/web/20150726013714im_/http://medya.aksiyon.com.tr//aksiyon/2015/01/20/552450.jpg "/>
 </p>
 <p>
  <img alt="" src="http://web.archive.org/web/20150726013714im_/http://medya.aksiyon.com.tr//aksiyon/2015/01/20/552451.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/gezi/arboretum-kisin-da-guzel_541108), [web.archive.org (arşiv bağlantısı)](http://web.archive.org/web/20150726013714/http://www.aksiyon.com.tr/gezi/arboretum-kisin-da-guzel_541108)
