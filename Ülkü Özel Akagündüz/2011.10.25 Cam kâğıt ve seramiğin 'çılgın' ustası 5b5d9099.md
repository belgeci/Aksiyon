# Cam, kâğıt ve seramiğin ‘çılgın’ ustası

*Ülkü Özel Akagündüz 2011.10.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Remzi Köklü; seramik, cam ve kâğıdın sırrını çözmüş; meraklı, heyecanlı, biraz da ‘çılgın’ bir adam. İlkokul mezunu olduğu hâlde üniversitelerde cam atölyeleri kurup kâğıt yapım dersleri vermiş. 2. Dünya Savaşı’nın kıtlık günlerinden çıkagelip hem de…
  </font>
 </div>
 <div id="newsText">
  <font class="detail-text">
   <p>
   </p>
   <p>
   </p>
   <p>
   </p>
   <p class="MsoNormal">
    Remzi Köklü; seramik, cam ve kâğıt ustası… Savrulmuş biri mi? Kesinlikle hayır! Bir sanattan diğerine, çocuksu bir merak ve tutkuyla, gözleri ışıldayarak koşarken, yolunu değiştirdiğini düşünmemiş hiç. Seramikten cama, camdan kâğıda geçişi, bir nehrin yatağında akması gibiymiş ya da parçaları birleştirmek, noksanları tamamlamak gibi…
   </p>
   <p>
   </p>
   <p class="MsoNormal">
    Fatih’teki Kalem Güzeli’nde, bir ‘hu’ heykeli üzerinde çalışıyor, masada çay ve simit… Muhatabında kolları sıvayıp çalışalım, hadi hemen koşalım hissi uyandıran heyecanlı ve bol çağrışımlı bir konuşması var. Çocukluğuna dair anlattıkları, biz yaşamadığımız için o günleri, gerçek değil de acıklı bir masal sanki… 2. Dünya Savaşı’nın kıtlık, karanlık günleri… Ekmek parası peşinde Erzincan’dan Giresun’a, oradan da İstanbul’a savrulmuş bir aile. Saate bakmayı bile öğrenememiş bir anne, ‘elifba’yı biraz görmüş; ama imamın olmadığı yerde ‘Allah’ım sana sığındım’ diyerek cenaze namazı kıldırdığı için adı ‘hoca’ya çıkmış bir baba... Çocukluğunun Zeyrek’i tenekeden, Unkapanı tozdan topraktan… İyi beslenemediği için zatürree olan Köklü, Kemalettin Tuğcu’nun romanlarından fırlamış biri mi yoksa…
   </p>
   <p>
   </p>
   <p class="MsoNormal">
    Sanat, bu yokluk günlerinin arasından sevimli başını gösteriyor yine de. İlk hatırası sulu boya üzerine mesela. Sınıfta pek az kimsede hazır sulu boya var. Sınıfın çoğu öğretmenin eline bakıyor; Tahtakale’den alınan toz boya, Arap zamkıyla sulandırılıp süzülüp sulu boyaya dönüştürülecek ve gazoz kapaklarıyla öğrencilere dağıtılacak. On yaşında var yok Remzi, sinema da en az sulu boya kadar kıymetli o günlerde. Saraçhane’deki sinemalarda Lorel Hardi, Kurukahveci Mehmet Efendi’nin önünde bir mobilet… Para biriktirilip öyle bir mobilet alınacak, önce İspanya, sonra ver elini Amerika, Hollywood… Babası oğlunun doktor olduğunu hayal ediyor oysa… Sebze hâlinde öteye beriye atılmış sebzeleri topladığı, hatta yerdeki biberi alırken vicdansız bir adamın tekmesiyle yuvarlandığı günlerde ise Remzi, bir yandan sinemacılığa, bir yandan pilotluğa göz kırpıyor. Hayal bu ya! Gerçek ne peki? Remzi’nin sefer tasına koyacak yemek bulamadığı için ortaokula yalnızca üç gün devam edebildiği…
   </p>
   <p>
   </p>
   <p class="MsoNormal">
    Bir gerçek daha var ama… İlkokul mezunu olduğu için kimi zaman kahırlanan bu adam, ‘çılgın’ bir enerji ve öğrenme tutkusuyla kendisini seramik, cam ve kâğıt alanında yetiştirmekle kalmamış. Anadolu Üniversitesi ve İTÜ’de cam atölyesi kuracak, Yıldız Sarayı’nda kâğıt yapım dersi verecek, hatta kısa zaman önce Kara Elmas Üniversitesi’nden davet alacak kadar da akademik dünyanın içine dalmış. Vaktiyle, Paşabahçe Cam Fabrikası’nda danışmanlık yaptığı ve hakkında üç belgesel çekildiği de bilinmeli bu arada.
   </p>
   <p>
   </p>
   <p class="MsoNormal">
    Epeyce meraklı bir hadise değil mi? Çocukluğun dokunaklı günleri geride kaldığına göre, ‘Nasıl oldu da oldu?’ faslına geçebiliriz. Burada bir adamın öğrenme tutkusuna odaklanmak en doğrusu. O gün onu dinlerken etrafındakiler “Biz meğer nasıl da bedbin, coşkusuz, meraksız, renksiz yaşıyormuşuz. Bir şeyi samimi ve gerçek bir merakla araştırmanın, öğrenmenin lezzetini nasıl da unutmuşuz.” dedi muhtemelen.
   </p>
   <p>
   </p>
   <p class="MsoNormal">
    Önce matbaacılığı öğreniyor Remzi Köklü. Bu onun geçim kapısı oluyor. Sonra İstanbul’da askerlik yaptığı günlerde, ‘Allah onu kayırdığı’ için dışarılarda rahatça dolaşabileceği bir görev üstleniyor. Seramiğe işte bu günlerde ilgi duyuyor. Kendisinden dinleyelim: “Draman’da küçük bir evimiz vardı, bahçesinde çanak çömlek yapmaya başlamıştım. Askerim; ama sivil çıkabiliyorum dışarıya. Bir gün vapurun çay ocağındaki porselen demliğe gözüm ilişti, çaycıyla aramızda bir sohbet başladı. Bana Göksu’daki çömlekçileri tarif etti. Gittim, fırınları gördüm, biraz da malzeme alıp eve döndüm. İlk çalışmam Alâeddin’in Lambası gibi oldu. Yaptıklarım annemin hoşuna gitmiyordu hiç. “Ağzı burnu çarşambaya dönmüş bunların. Düzgün bir şey yap da sürahi olsun bari!” diyordu. Sonra fırın da kurdum bahçeye, komşular rahatsız olmasın diye gece yakıyorum. Bekçi bahçenin tüttüğünü görünce yangın çıkmış zannetti, ortalık epey bir karıştı.”
   </p>
   <p>
   </p>
   <p class="MsoNormal">
    Görünen o ki Remzi Köklü, ailesinin desteğini daha ilk günden kaybetmiş, o gün anne-babası, bugün eşi… Yine de anlayışla karşılıyor durumu: “İstenmeyen bir adam olup çıktım. Akıllı işi değil ki bu. Bir delilik; ama böyle işler delilikle oluyor.”
   </p>
   <p>
   </p>
   <p class="MsoNormal">
    Mahalledeki curcunaya rağmen seramiğin sırrını çözüyor Remzi Köklü ve o yıllardaki dalgaya kapılıp kendini Almanya’da buluyor. Maksadı porseleni tanımak, biraz da tezyinat öğrenmek… Muradı hâsıl oluyor, küçük bir porselen fabrikasında iş buluyor. Altın yaldızı orada öğreniyor. Sonra oradan ayrılıp uzunca bir zaman matbaada çalışıyor ve 12 yıllık gurbetin ardından İstanbul’a dönüyor. Yeni hedefi cam sanatını öğrenmek… Ufacık bir çocukken, yerdeki berrak su birikintilerine bakıp “Anne cam sudan mı yapılıyor?” diye sorarmış zaten. Cevabı, yetişkin bir adam olunca yine kendi vermiş, camı tanımak ve nasıl yapıldığını öğrenmek için İstanbul’daki bilumum cam atölyelerinde dönmüş dolaşmış, her biri bir lakapla anılan ustalarla oturup kalkmış ve sonunda kendisi de bir lakap sahibi olmuş: “Cam ustaları arasındaki adım ‘profesör’. Remzi deseniz kimse tanımaz.”
   </p>
   <p>
   </p>
   <p class="MsoNormal">
    Lakabı ustalığa işaret. 1967’de Paşabahçe Cam Fabrikası’nda dizayn uzmanlığı yapmış olması ve hatta bir yıl sonra Paşabahçe’nin Beyoğlu’ndaki mağazasında çağdaş cam çalışmaları sergisi açması da… Bugün anlaşılır bir gururla “Camı hem öğrendim hem öğrettim.” derken, asıl motive kaynağını açıklıyor: “Bildiğini öğretmeyenlerin ağzının bağlanacağı, yüzlerin kararacağı hesap gününden korkarım.”
   </p>
   <p>
   </p>
   <p class="MsoNormal">
    Kâğıda gelince… Camla, kumla, suyla, toprakla, hâsılı tabii olan her şeyle sarmalanmış biçimde yaşayan Remzi Köklü’nün kâğıttan uzak duracağı düşünülebilir mi? Önce ipek kozasından kâğıt yapmış, sonra ketenden... Bahçeye kâğıt olmaya elverişli iplik keteni yerine yağ keteni ekmesi ilk günlerin acemiliklerinden… Sonra kâğıt da lif lif çözülmüş önünde. Mutfak atıkları ve bitkilerden ebru ve tezhip sanatçıları için kâğıt üreten Köklü, çevreci bir mesaj vermeyi de ihmal etmiyor: “E-kitaplar beni sevindiriyor, kâğıt için ağaç kesilmesinin önüne geçebiliriz böylelikle, ormanları bitirdik zaten.”
   </p>
   <p>
   </p>
   <p class="MsoNormal">
    Kâğıt yapımıyla ilgili de atölye çalışmalarına davet edilen usta, manidar manidar gülümsüyor: “Cam, seramik ve kâğıt sanatçısı olarak her yere çağrılıyorum. İlkokul mezunu olduğum için iş vermiyorlar o başka.”
   </p>
   <p>
   </p>
   <p class="MsoNormal">
    Yine de şevki kırılmış değil, Türk cam sanatı üzerine bir kitap yazmak, bir cam müzesi kurmak, seramik ve cam şenlikleri düzenlemek, hatta bir sanat gazetesi çıkarmak gibi projeleri var, bir de elinden tutan olsa…
   </p>
   <p>
   </p>
   <p class="MsoNormal">
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-30828-37-cam-k%C3%A2git-ve-seramigin-cilgin-ustasi.html), [web.archive.org (arşiv bağlantısı)](http://web.archive.org/web/20140417203408/http://www.aksiyon.com.tr:80/aksiyon/haber-30828-37-cam-k%C3%A2git-ve-seramigin-cilgin-ustasi.html)
