# Canım ‘Cânân’ındır edem iade...

*Ülkü Özel Akagündüz 2006.12.18*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Böyle diyordu Âşık Reyhani bir şiirinde… Sonunda hak vâki oldu, söz yerini buldu, can Cânân’ına teslim edildi… Geriye, yerine getirilmemiş bir vasiyet kaldı.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070506041652im_/http://www.aksiyon.com.tr/resim/628/20.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Epey önce susmuştu zaten Âşık Reyhani… Oğlunun ölüm haberini alıp da felç geçirince… Değil çalıp söylemeye, konuşmaya mecali yoktu. Gençlik yıllarında, sabahlara kadar çaldığı sazı, bir duvar süsünden farksızdı. Sanki bilip de yazmıştı şu dizeleri: “Bir gün durur parmaklarım/ sazım sen de yorulursun.” Dilin söylememesi, elin bağlama tellerine güç yetirememesi… Böyle geçen bir on yıl, âşık için büyük imtihan…   İşte bunun için, geçtiğimiz hafta hayata veda edişi, ikinci bir susuştu, ikinci ve hakikî…
   <br>
    <br>
     Biz onun trajedisine tanık olmuştuk, bir yıl önce yine bu vakitler… Reyhani ile yapılmış son söyleşi diyebiliriz; ama doğrusu bir âşığın sazına dertli dertli bakışıydı kaydettiğimiz… Sözün âşıklıktan değil de yoksulluktan açılması üzücüydü elbet; eşi Rabia Hanım neredeyse yakacak kömür bulamadıklarını anlatırken, sessizce uyarmıştı onu; “Yoksulluktan söz etme!” Fakat hangi görüntü, bir âşığın kendi sesini, sazını eski kasetlerinden dinlemesi kadar hüzünlü olabilir? Onun son zamanlarında yaptığı tam da buydu işte, arada bir aklına yeni dizeler gelirse oğullarına yazdırmak, gördüğü rüyaları eşine anlatmak, sazını yanına isteyip, eski türkülerini dinlemek… Bu arada Reyhani’nin doldurduğu yüzü aşkın kasetten ancak iki ya da üçünün evde kaldığını söylemek gerek. Onlardan birini de pazarlıkla altı buçuk liraya satın almışlar. Diğerleri televizyonlarda, radyolarda çalınmak, kitaplarda kaynak olarak kullanılmak üzere götürülmüş ve bir daha dönmemiş. Rabia Hanım epey sitemkâr; “Çokları geldi, şiirleri valizlere doldurup gitti. Kitaplar bastılar, para kazandılar. Bize de elli tane kitap verdiler, satacakmışız. Eve gelenlere imzalayıp verdik. Ne yapacaktık, bu kitabı bizim için alın mı diyecektik!”
     <br/>
     <br/>
     YUNUS’UN YOLUNDAYIM…
     <br/>
     <br/>
     Reyhani’nin yerine eşi konuşuyor çoğunlukla, o da yarı âşık olmuş, arada dörtlük söylediği bile oluyor: “Birkaç gün önce sazı aklına düştü, ‘Hanım getir.’ dedi. Biraz tıngırdattı şöyle, sağını solunu yokladı sonra dedi ki ‘Sazımın telleri de kırılmış, aynı bana benzemiş. Götür yerine as. Ben de bitmişim, sazım da.’ Ağladığını görünce, önünde durup ‘Çok sevdiğin telli sazını neden bir köşeye koydun Reyhani?’ diye sordum. O da ‘Sesimi Mevla’ya feda ettim.’ dedi.” Reyhani’nin felç geçirmeden evvel hacca gidip geldiğini, doğduğu köyün meşhur âlimlerinden Alvarlı Mehmet Efe’nin dizi dibinde oturduğunu ve sözünün hep Hak’tan yana olduğunu hatırlatmakta fayda var. Rabia Hanım da, eşinin bu yönünü özellikle vurguluyor: “Reyhani, Allah adını anmayanların meclisinde oturmazdı. Köyleri dolaşırken, nerede cami yapılıyor, okul inşaatı var yardım ederdi. Cebinde parası yoksa, sazıyla kazandığını orada bırakır gelirdi.” Nitekim onun şiirlerinde ‘Allah aşkı’ bir tema olarak hep var; “Bu gönlüm âşık/ dilde dolaşık/ kalbimde ışık/ Sübhan aşkına” diye başlayan şiiri “Reyhani oldum/ bir elem buldum/ sazımı aldım/ Canan aşkına” diye biter. Bir şiirinde de Allah’a şöyle yalvarıyor: “Bir gün olup okununca cümlesi âşıkların/ Yunusların arasında eyleme kayıp beni.” O gün de, Bursa Cumalıkızık köyündeki evinde, zor duyulur bir sesle “Âşıklık” demişti, “Yunus Emre’den sonra bitti. Onun adının anıldığı yerde biz konuşamayız. Buna hakkımız yok.” Reyhani’yi farklı kılan da buydu belki; Allah aşkından, tasavvuftan uzak bir geleneği tasvip etmemesiydi.
     <br/>
     <br/>
     Âşıklığın gereklerini yerine getirdiği ise su götürmez. Televizyonun hiç olmadığı yıllarda köy odalarında, Emrah ile Selvi hikâyesini anlatıp, türküler söyleyen genç âşık, sözlü kültürü taşımakla yetinmemiş, inandığı dava uğruna dayak yemeyi de göze almış. Şimdi kaset kapağında kalmış bir fotoğrafta Reyhani, başına acemice yapılmış bir pansumanla üzgün oturuyor, yüzü kan içinde, sazı kırılmış. Sebep nedir? Mao aleyhinde söylediği türkünün bazılarını rahatsız etmesi. Küçük teyp ortada, hemen o türküyü bulup dinliyoruz. Berrak, içli bir sesle şöyle diyor Reyhani: “Dedim senin liderin kim/ dedi ki Mao/ dedim o da bir insan mı/ söyledi yok yok.” Bir kez de Kars’ta, Arpaçayı’nda dövülmüş. Yemek yediği lokantada Menderes’in asıldığı haberini alıyor. O üzüntüyle Cemal Gürsel aleyhinde birkaç söz söylüyor. Öyle dövüyorlar ki, öldü zannıyla Doğubeyazıt’ta köprüden aşağı atıyorlar. Cebindeki parası, yanında taşıdığı altın madalyaları, saati ve sazına da el koyuyorlar. Üstüne üstlük, Cemal Gürsel’e hakaret ettiği için iki yıl da hapis yatıyor Arpaçayı’nda. Ardından kalkıp askere gidiyor.
     <br/>
     <br/>
     Böyle zamanlarda eşi Rabia Hanım’a düşen, sabırla beklemek olmuş hep. Gençlik yıllarında sırtında sazıyla köy köy dolaşan, İran ve Irak’la başlayan seferlerini Avrupa ve ABD’ye taşıyan ve çoğu vakit eli boş dönen yüreği yanık bir âşıkla 55 yıl yaşamak… Eskiden bazı gazetecilere; “Dünyaya yeniden gelsem Reyhani’yle evlenmezdim. Yüksek dağın üzerinde hep kar olur çünkü, biri erimeden biri yağar. “ şeklinde beyanatlar vermiş olsa da, bu dertli adamı seviyor, hatta onunla gurur duyuyor. “Bizimdir diye söylemiyorum ha, âşıklıkta üstüne yoktur.”
     <br/>
     <br/>
     Rabia Hanım eşine iltimas geçiyor değil elbette, bugün yüzyılın en büyük ozanı diye tanımlanan Reyhani’nin madalyaları ve plaketleriyle mütevazı bir Reyhani müzesi kurulabilir. 1972’de İstanbul Gazeteciler Cemiyeti’nden aldığı ‘altın saz’ ödülünü ve ‘yılın ozanı’ unvanını hep ‘ayrıcalıklı’ bir yere koyan Reyhani’nin ünü Türkiye ile sınırlı değil. Aynı yıl Frankfurt Üniversitesi’nden aldığı bir davet var. Avrupa’nın hemen her ülkesinde verdiği konserleri 1992’de ABD Michigan Üniversitesi’nden aldığı fahri öğretmenlik unvanı takip ediyor. Reyhani’nin edebî kişiliği üzerine değerlendirme yazısı kaleme alanlar arasında Prof. Dr. Mehmet Kaplan, Behçet Kemal Çağlar, Ahmet Kabaklı, Orhan Şaik Gökyay gibi önemli isimler var. Albümlerdeki siyah-beyaz fotoğraflar da âşığın, devlet adamları tarafından taltif edildiğini gösteriyor. Kenan Evren’in saat hediye ettiği fotoğraf duruyor; ancak Turgut Özal ve Alparslan Türkeş ile çekilmiş fotoğraflar gidip gelmeyenler arasında.
     <br/>
     <br/>
     BENİ ERZURUM’A GÖMÜN
     <br/>
     <br/>
     Reyhani’den söz edip de Erzurum anılmaz mı?  Erzurumlu Emrah ve Sümmani’nin açtığı yoldan yürüyen Reyhani’yi 1989’dan bu yana yaşadığı ve ebedî istirahata çekildiği Bursa’da değil de, Erzurum’da görmek vardı, âşık kahveleri arasında paylaşılamadığı hatta bir âşık kahvesi işlettiği yıllarda… Gerçek şu ki, ustanın kuşu hiç konmadı Bursa’ya, Erzurum’dan ayrılma pişmanlığı hiç dinmedi. Üstelik hemşerilerini de gücendirmişti gidişiyle hatta yazdığı bir dörtlük ortalığı adamakıllı karıştırmıştı. Reyhani ustayı yormayalım diye Rabia Hanım’a anlattırmıştık hikâyeyi: “Göçümüz toplanıp da 30 yıllık komşularımız ağlaşmaya başlayınca kalemi kağıdı aldı eline, bir şiir yazdı. Oradaki ‘Yel devirsin sebeplerin kökünü/ Elli yıldır bellediğim ekini harmana dökmeden gidirem.’ dizelerinden alınan Erzurumlular Reyhani’ye gücendi. Halbuki onun kastı başkaydı.”
     <br/>
     <br/>
     Bursa’da bir parka ismini verdiler Reyhani’nin, Erzurum’da da hem bir parka hem de ilköğretim okuluna. Sevildiğinin farkındaydı; ancak son zamanlarında yalnızlıktan bunalıyordu. “Sizi görünce seviniyorum.” demişti kısık bir sesle. Geleneğin bozulduğundan, sahanın daralıp icraatın azaldığından yakınmış, âşıklığın doğuştan olduğunu fısıldamıştı: “Âşıklar nerede yetişir, nerede yetişmez, nerede gelişir, nerede gelişmez, bunun ölçüsü yok, kuralı yok. Sonradan âşık olunmaz.”
     <br/>
     <br/>
     Reyhani, Erzurum’a gömülmek istiyordu. Eşine de, “Bursa’daki Erzurum derneklerinin telefon numarasını yaz bir kenara. Ölürsem beni Erzurum’a götürsünler, burada koymasınlar.” diyordu. Bu bir vasiyetse yerine gelmedi ve şiirinde söylediği gibi, “Mezarı gurbette kaldı.”
     <br/>
     <br/>
     ÖLÜM SON NOKTA DEĞİL
     <br/>
     <br/>
     Reyhani’nin asıl adı Yaşar Yılmaz. Âşıklıktaki rüya motifini pek öne çıkarmasa da, Tahirhoca Köyü’nde, Göreşken Baba Türbesi önünde bir rüya gördüğü bilinir. İlk göz ağrısı Hatun’un başka biriyle evlendikten bir yıl sonra ölmesi yüreğine ilk derdi salar. İlk mahlası da Dertli’dir zaten. Sonrasında Bayburtlu Âşık Hicrani ‘Reyhani’ mahlasını uygun görür ve Yaşar Yılmaz 1960’ta mahkemeye başvurup soyadını Reyhani olarak değiştirir. Usta âşıkların dizi dibinde yetişen Reyhani’nin gelenekteki yerinin neden önemli olduğu sorulursa cevap şöyle olur: O, hem iyi şiir yazıyor, hem iyi saz çalıyor hem de güzel söylüyordu. En önemlisi dertli bir gönlü vardı ve beslendiği kaynak sağlamdı. Âşık, ne güzel demişti bir şiirinde: “Ölüm en son nokta değil/ İş ondan öteye başlar.”
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=26195), [web.archive.org (arşiv bağlantısı)](http://web.archive.org/web/20070506041652/http://www.aksiyon.com.tr:80/detay.php?id=26195)
