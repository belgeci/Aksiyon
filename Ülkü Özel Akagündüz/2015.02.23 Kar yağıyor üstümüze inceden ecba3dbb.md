# Kar yağıyor üstümüze inceden

*Ülkü Özel Akagündüz 2015.02.23*

<div class="pNewsDetailMainContent" itemprop="articleBody">
 <p>
  Pencerelerin gerisinde, bir parça ferahlamak için kar yağsın diye beklediğimiz doğru mu? Yağsa ve beyaz, dingin bir örtü çekse üzerimize… Yumuşacık, sessizce ve kimi zaman savrularak, tanelerini yüzümüze çarparak indiğinde şehrimize, neden bu kadar sevindik?
 </p>
 <p>
  Kar, can sıkıntımızın üzerine yağar en çok da… Ve şehrin çatılarından önce sıkıntılarımızın üzerini örter. Gökten kendi müziğiyle indiğinde, şehir aynı şehir değildir artık. Binalar, kaldırımlar, ağaçların dalları ve kubbeler bir masalın içinde gibi durur. Kar aslında görmediklerimizi gösterir bize; şehri gereksiz taramalardan kurtulmuş temiz bir resme dönüştürerek ve kirli olan ne varsa silip süpürerek… Kar yağdığında işte bu yüzden mutlu oluruz; bizi bir anda başka bir manzaranın içine bıraktığı ve hayatın tekdüze akışını sekteye uğrattığı için.
 </p>
 <p>
  Şehir beyaza boyandığında, bir duvar ilanı bile olduğundan daha belirgin görünür ve çay bahçelerindeki masalar, sandalyeler, üzerleri böyle bir karış karla kaplıyken asıl, akla baharı düşürür. Kaldırıma terk edilmiş kırmızı bir kestane arabası daha hüzünlüdür sözgelimi, kuşlar, kediler ve köpekler daha çaresiz ve insanlar daha merhametli…
 </p>
 <p>
  <img alt="" src="/web/20150730230647im_/http://www.aksiyon.com.tr/sehir/ http:/medya.turkishreview.org/aksiyon/2015/02/24/564898.jpg "/>
 </p>
 <p>
  Rüzgâr, ağır aheste inen kar tanelerini yüzünüze doğru savurmaya başladığında, her zaman çay içtiğiniz eski bir medrese avlusu, aniden sığınağa dönüşebilir. İçeriye öyle bir patırtıyla girersiniz ki zaten, bir felaketten son anda kurtulduğunuzu zanneder sizi görenler. Ayaklar yere vurulur, eller ovuşturulur, paçalardaki karlar silkelenir, kaşkol bir yana, eldivenler bir yana bırakılır. Yazları bir kedi gibi süzülerek kurulduğunuz şu kilimli sedire oturabilmek için uğraş veriyorsunuz şimdi neredeyse! Ve bu uğraşta yalnız değilsiniz; içeride, soba etrafında çaylarını yudumlayanlar, size de bir yer açıyor hemen, babacan garson, bir hastaya çorba yetiştirir gibi sevecen, “Sıcak bir çay getireyim” diyor kendiliğinden. Kar insandaki merhamet duygusunu değil yalnızca, beraberlik ruhunu da görünür kılıyor demek ki! Hiç değilse tabiatın zorlu şartlarına birlikte göğüs germemiz gerektiğini biliyoruz ki bu da pek hoş, pek güzel değil mi, içinden hüzünle geçtiğimiz şu günler için? Merak edenler, kar şehri terk etmeden o sobanın bir kıyısına, talihli birkaç kediyle birlikte ilişmek isteyenler olur belki, sözünü ettiğimiz mekân, Sultanahmet’teki Küçük Ayasofya Medresesi’dir.
  <br>
   O gün, hani Anadolu insanının büyük olgunlukla karşıladığı; ama İstanbulluların bayram çocuğu gibi sokaklara döküldüğü ve hatta kartopuyla nasıl başa çıkamadığını bilemediği için bir adamın çıldırıp başka bir adamı öldürdüğü o karlı gün, Sultanahmet Meydanı nasıldı peki? Bembeyazdı, naif bir tablo gibi uçucu ve bir peri masalı gibi büyüleyiciydi. Minareler, ağaçlar ve dikili taşlar, sisler içinde kaybolmuş ve şehrin yerlisine kıyasla, yeni duygular deneyimlemeye daha açık, daha hazır turistlerden sevinç çığlıkları atanlar olmuştu. Kendi şehrinde turist gibi gezinmeyi sevenlere de gün doğmuştu tabii ki. Aşinası olduğu mekânları bir de beyazlara bürünmüşken görme isteği; şu köşeyi döneyim, şu sokağa da gireyim, ahşap evler kar yağarken nasıl görünüyor bir bakayım derken saatlerce yürütebilir böylelerini. E nerede hareket, orada bereket. O ahşap evlerin birinin penceresinde gülümseyen bir kadın silueti işte, sesi duyulmuyor; ama öyle anlaşılıyor ki içeriye davet ediyor bu yerli turisti. Bir baş selamıyla mahcup ve mutlu uzaklaşmak en iyisi, o gülümsemeyi muhafaza ederek ve içimizde solmaya yüz tutan bir ümidi yeşerterek; “Ne güzel bizim insanımız, o pencerelerin gerisinde ne sevecen yüzler var!”
   <br>
    <img alt="" src="http://web.archive.org/web/20150730230647im_/http://medya.aksiyon.com.tr//aksiyon/2015/02/24/564899.jpg "/>
   </br>
  </br>
 </p>
 <p>
  <img alt="" src="http://web.archive.org/web/20150730230647im_/http://medya.aksiyon.com.tr//aksiyon/2015/02/24/564900.jpg "/>
 </p>
 <p>
  <img alt="" src="http://web.archive.org/web/20150730230647im_/http://medya.aksiyon.com.tr//aksiyon/2015/02/24/564901.jpg "/>
 </p>
 <p>
  <img alt="" src="http://web.archive.org/web/20150730230647im_/http://medya.aksiyon.com.tr//aksiyon/2015/02/23/564903.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/sehir/kar-yagiyor-ustumuze-inceden_549100), [web.archive.org (arşiv bağlantısı)](http://web.archive.org/web/20150730230647/http://www.aksiyon.com.tr/sehir/kar-yagiyor-ustumuze-inceden_549100)
