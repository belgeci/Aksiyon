# Hatay kardeşliği

*Ülkü Özel Akagündüz 2005.09.26*

<div bgcolor="#FFFEF6">
 <font>
  <img border="0" height="1" src="/web/20060103165851im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20060103165851im_/http://www.aksiyon.com.tr/resim/564/40.jpg" vspace="5"/>
  </p>
 </font>
 <font class="content">
  ‘Derken... şehrin öte başından, koşarak bir adam geldi ve onlara dedi ki, ‘N’olur ey kavmim! Gelin siz bu resûllere uyun! Sizden bir ücret istemeyen o kimselere tâbi olun; onlar doğru yoldadırlar.” (Yasin Suresi / 20-21)
  <br>
   Şehir Antakya... Halkını elçilere iman etmeye çağıran ise Habib el Neccar... Tefsirlerde Hz. İsa’nın elçileri olarak geçen Yuhanna ve Pavlus’a iman ettiği için Roma halkı tarafından öldürülen Habib el Neccar, kadim Antakya’nın merkezinde kendi adı verilen caminin avlusunda Yuhanna, Pavlus ve üçüncü elçi Şem’unu’s Safa ile birlikte, Kur’an-ı Kerim’de müjdelendiği üzere bir cennet bahçesinde yaşıyor.
  </br>
 </font>
 <p>
  <font class="content">
   Habib el Neccar, Hatay denkleminin kilit ismi; Sünni, Alevi ve Ortodoks Arapların, Yahudilerin ve Türklerin binlerce yıldır aynı topraklarda yaşama pratiğini açıklayan ve şehri bu haliyle Kudüs’e yaklaştıran simge...
   <br>
    <br/>
    25 Eylül’de başlayıp ay sonuna kadar devam edecek ‘1. Hatay Medeniyetler Buluşması da şehir halkının binlerce yıl önce keşfettiği kardeşçe yaşama formülünü dünyaya duyurma amacı taşıyor.      Başbakan Tayyip Erdoğan’ın desteği ve şehirdeki üç semavî dine mensup temsilcilerin aylardır süren çalışmasıyla hazırlanan program, ‘Müslüman hoşgörüsü’ nün barış ortamına etkisini de gözler önüne sermeyi hedefliyor.
    <br/>
    <br/>
    Hatay bütünüyle bir semboller şehri; Anadolu’da “dostluk, kardeşlik, hoşgörü, barış, diyalog, mozaik” kelimelerinin belki en fazla sarf edildiği, ilk başta karmaşık yapısıyla ürküten; ama, işaret levhalarını takip edenleri labirentin içinden çıkaran sürprizlere açık bir şehir. İstanbul’un kozmopolit yapısına âşina olanların bile kayıtsız kalamayacağı çokkültürlü yapısıyla diğer Anadolu şehirlerinden ayrılıyor. Hangi şehirde Hıristiyan, Musevi ve Müslüman çocuklar aynı okulun sıralarını paylaşıyor ki! İstanbul’daki azınlık okulları Hatay için tanıdık değil. Ne de olsa Hatay’ın Hıristiyanları ve Yahudileri binlerce yıldır aynı topraklarda yaşamış öz, hakiki, has Hataylılar... Farklı dinlere mensup bütün çocuklar aynı devlet okulunda okuyor ve ileride, “Bir gün, Mihayil ile...” diye başlayan hoş anılara sahip olmak için aynı haylazlıklara imza atıyorlar. Müslüman kuyumcu, Ortodoks komşusuna sesleniyor: “Ben cumaya gidiyorum, gözün dükkânda olsun.” Komşuluk çarşı-pazarla sınırlı değil. Eski Antakya’da bitişik avlularda yaşayanlar yeni şehirde apartman komşuluğu yapıyor. Tatile giden Hıristiyan’ın ev anahtarı, Müslüman komşusunda. Sel olur, yangın olur, evde çiçekler kurur Allah muhafaza... Köyler uzaksa, tütün tarlaları ve zeytin bahçeleri yakın. Şehirde bayramların ardı arkası kesilmiyor; Ramazan, Kurban, Paskalya, Pesah...
    <br/>
    <br/>
    Ortodoks Kilisesi’nin bekçisi Hanna Çoban, kilise avlusunda eşi, kızı ve geçerken uğramış birkaç aile dostuyla akşam kahvesi içiyor. Aile Tokaçlı Köyü’nden. Hatay Altunözü’nün Arap asıllı Hıristiyan köyü, yıllardır büyük şehirlere kilise bakıcısı gönderiyor. Akşam karanlığında, caddeden biri daha sesleniyor. Hanna, komşu köylüsü Ali Balcıoğlu’nu ‘ehlen ve sehlen’lerle karşılıyor. Aralarında Arapça akıp giden bir ‘bizim köylü’ muhabbeti... İkisi de Arap asıllı, biri Hıristiyan diğeri Müslüman... Kendisini uzun yıllar Arap olarak tanımlayan ve baba tarafından Gürcü, anne tarafından Türk olduğunu öğrenince zihni karışan Ali Balcıoğlu, “Ben Osmanlı torunuyum.” diyerek kendini rahatlatmış.
    <br/>
    <br/>
    Ortodoks Araplarla bir seher duasında
    <br/>
    <br/>
    Hatay’da farklı din ve mezheplere mensup insanların aynı masanın etrafında toplanması için merasime gerek yok. Ne mizansen var ne yapaylık... Ertesi sabah kilisede mutad seher dualarından biri yapılıyor. Kilisede cemaat yerine üç-beş meraklı ziyaretçi var. İnanmış Ortodokslar yaz tatilinde ve pederlere göre henüz ‘sezon’ açılmadı; ama küçük bir sitemleri de yok değil: “Gelen hoş geldi, gelmeyene Allah selamet versin.” Böyle olunca da tütsüyle kutsananlar Müslüman konuklar oluyor. Arapça okudukları metinlerle bütün âlemin selameti ve esenliği için dua eden Peder Dimitri Doğum ve Peder Jan Dellüller, Tekke ve Zaviyeler Kanunu’na ters düşmek istemeyen bütün imamların yaptığı gibi kostümlerini çıkarıp avlu içindeki ofislerine geçiyor.
    <br/>
    <br/>
    1900 yılından beri faaliyette olan kilise, dünya Ortodoksları için de önemli; çünkü Antakya, Ortodoksların dünya genelinde sayısı 13’e yükselen patrikhane merkezlerinden biri. Şam’da yaşayan patrik, “Antakya ve tüm Doğu’nun patriği” olarak anılıyor. Peder Dimitri, Ortodoks cemaatin Türkiye içindeki dinî sınırlarını şöyle çiziyor; Mersin, Adana, Antakya, Urfa ve Diyarbakır. Mersin şehir merkezindeki Ortodoks kilisesi Şam’ın himayesinde; fakat Silifke’de bugün artık olmayan kilise İstanbul’daki Fener Rum Patrikhanesi’ne bağlı.  Kurallara göre Fener Rum Patriği Mersin’e, Antakya Patriği ise Silifke’ye karışamıyor. Antakya Patrikhanesi’ne bağlı 17 tane metropolitan kent var. Suriye, Lübnan, New York ve bazı Latin Amerika ülkelerinde, direkt Şam’a bağlı metropolitlerin yanında Fener Rum Patrikhanesi’ne bağlı metropolitler de var. Peder Dimitri, “Aramızda kesinlikle bir rekabet yok. Onlar Yunan, biz Arap asıllı Ortodoksların ihtiyacını karşılıyoruz.” diyor. Hatay’daki Arap Ortodoksların nüfusu,  Katoliklere ve Yahudilere kıyasla daha kalabalık. “Biz, 2000 yıldır bu topraklarda yaşıyoruz.” diyor Peder Dimitri: “Buraya sonradan, başka bir yerden getirilmedik. Dedemizin dedesi ve onun da dedesi buradaydı.” Bugün, Antakya merkezinde 300 Ortodoks aile, başka bir deyişle yaklaşık 1200 kişi yaşıyor.
    <br/>
    <br/>
    AK Partili başkana Hıristiyan vekil
    <br/>
    <br/>
    Arap Ortodoksların çoğunlukta olduğu Altunözü İlçesi’ndeki Müslüman-Hıristiyan ilişkileri Antakya’ya göre daha iç içe, daha senli-benli... İlçe, önceleri köy olan üç mahalleden oluşuyor. Hıristiyanlar Sarılar Mahallesi’nde, Müslümanlar Fatikli’de yaşıyor. Dışarıdan gelen memurlarla gelişen Yenişehir Mahallesi ise Hıristiyanların ve Müslümanların ortak mekânı. Altunözü Belediye Başkanı izne çıktığında yerine papazın oğlu Mitri Bahçecioğlu vekâlet ediyor. İlçede hatta kendi mahallesinde bile ‘Metin’ diye bilinen Mitri, “Gittikçe medenileşiyoruz.” diyor. “Dedelerimizin sözüne baksaydık şimdi ne Cavit abi başkan olurdu ne de ben encümen. Sarılar Mahallesi’nin yüzde 75’i AK Parti’yi destekledi.”
    <br/>
    <br/>
    Sarılar Mahallesi yazları bomboş. Evlerde yaşlı-karı kocalar, Almanya’dan ve Avrupa’nın değişik şehirlerinden tatile gelen çocuklarını yeni uğurlamışlar. Muhtar Zeynu Dağlıoğlu, “Yeni nesil birbirini sürükleyip götürüyor. 370 hane burada varsa 1200 hane Avrupa’da vardır; ama gidenler burada villalar yaptırıyor. Hepsinin içinde geri dönme arzusu var.” diyor. Antakyalı Hıristiyanlar da tıpkı Museviler gibi, ‘göç’ konusunda çok hassaslar. Gidişlerinin kaçışla bir ilgisi olmadığını, geçim derdinden yollara düştüklerini ve asıl vatanlarının burası olduğunu ısrarla vurguluyorlar. Geçmişte yaşanmış birkaç vaka bu hassasiyeti anlaşılır kılıyor.
    <br/>
    <br/>
    Sekiz yıl önce Sarılar Mahallesi’nden Almanya’ya giden biri, “Müslüman köyler bize saldırıyor.” gerekçesiyle iltica talebinde bulunmuş. Olayı yerinde görmek isteyen Alman yetkililer Sarılar’da bambaşka bir atmosferle karşılaşınca davayı reddetmişler. Söz dönüp dolaşıp AB üyeliğine gelince, şu soru kaçınılmaz oluyor: “Avrupa’ya ve Amerika’ya gittiğinizde Hıristiyan olmanın avantajını yaşıyor musunuz?” Mitri, heyecanla atılıyor, “Ben Türk’üm. Evet Hıristiyan olabilirim; ama Türk bayrağının altında yaşıyorum. Almanya’ya gittiğimde bana Türk gözüyle bakıyorlar. Elçiliğe vize başvurusu yaptığımızda da herhangi bir kolaylıkla karşılaşmıyoruz. Hatta bunu denemek isteyen arkadaşlar umduklarını bulamadılar. Neticede Türk pasaportu taşıyoruz.” diyor.
    <br/>
    <br/>
    Hıristiyan-Müslüman köyleri arasındaki sorunlar büyütülüyor
    <br/>
    <br/>
    Sarılar’daki evlerin kapıları ardına kadar açık. Hüsne Yılmazoğlu, böyle evlerden birinde yaşıyor. Temsili Hz. İsa ve Meryem resimleriyle süslü duvarlarda bir de sürpriz var; Gün gazetesinden kesilmiş bir Tansu Çiller portresi. Sarışın başbakan bütün zarifliğiyle evin başköşesine buyur edilmiş. Hüsne’nin kocası Avad kendisine takılanlara “Tansu’nun yeri ayrı, karının yeri ayrı. Biz iktidardan düşenleri yere indirmeyiz.” diyor. Sarılar Mahallesi’nde doğup büyüyen ve hiç Türkçe bilmeyen Hüsne, Suriye’de kullanılan halk Arapçasıyla  konuşuyor. Eşi, “Eskiden bizim buralarda da kızlarla erkeklerin bir arada okuması uygun görülmezdi. Bizim hanım o yüzden Türkçe öğrenemedi.” diyor. Yılmazoğlu ailesinin beş çocuğundan biri İstanbul’da kilise bakıcısı. Diğerleri ise Sarılar Mahallesi’nin çoğu sakini gibi Almanya’da, ekmek davasında.
    <br/>
    <br/>
    Müslüman Fatikli ile Hıristiyan Sarılar Mahallesi birbirinden küçük bir köprüyle ayrılıyor; ancak bu doğal sınır, kurtarılmış bölgeler oluşturmak yerine iki halkı birbirine kaynaştırmış. Öyle ki kilisenin çan kulesi ve dış kapısının mimarı Fatikli Mahallesi’nin Müslüman minare ustası Mehmet Sürmeli. O tarihlerde, ilçede “Nasıl olur, bir Müslüman, çan kulesi yapabilir mi?” tartışması çıkınca, usta çözümü müftüden icazet almakta bulmuş. Aynı giriftlik Fatikli Mahallesi’nde de var. Mehmet Usta’nın oğlu Yusuf Sürmeli, “Bizim caminin mimarı İskender Dik adında Halepli bir Hıristiyan. Babam sadece bu camiinin minaresini değil, Antakya’daki Alevi camiinin minaresini de yapmış.” diyor. Altunözü’ne bağlı Altınkaya beldesinde de 1940’lı yıllarda yapılan camilerin hepsinin mimarı Hıristiyan ustalar...
    <br/>
    <br/>
    Hıristiyanların desteğiyle Altunözü’ne belediye başkanı seçilen Cavit Alkan, ilçenin göç vermesinden, halkın yanlış bir politikayla zeytin ağaçlarını söküp tütüne yönelmesinden şikâyet etmekle beraber en çok, Müslüman ve Hıristiyan köyler arasındaki ufak sorunların büyütülmesinden yakınıyor. “Karsu Köyü’nden üç-beş kendini bilmez genç, yaklaşık iki ay önce Hıristiyan bir kıza laf atıyor. Kızın köyündeki delikanlılar bir araya gelip bu gençleri dövüyor. İki Müslüman köy arasında da olabilecek bu olayın din kavgasıyla ilgisi yok. Öyle olsaydı Altunözü’nde yaşayan iki tarafın da ayaklanması gerekirdi. Emniyet müdürü ve kaymakam vekiliyle ertesi gün Karsu’ya gittiğimizde karşı taraftan bir Hıristiyanın düğün yemeği için köylülere yardım ettiğini gördük.” diyor. Belediye Başkanı Alkan’a göre, köylülerin vaka-i adiyeden saydığı bu olay, Avrupa Birliği yoluna çakıl taşı koymak isteyenleri sevindirdi. Antakya milletvekili Züheyr Anber’in meclise soru önergesi vermesi de bu tür olayların siyasete malzeme yapılmamasını isteyen yöre halkını üzmüş. Cavit Alkan, Altunözü’ndeki hoşgörü ortamına da farklı bir yorum getiriyor: “Fransızlar işgal sonrası buradan giderken bazı Hıristiyanlara ‘Sizi de götürelim.’ demişler. Gençlerden biri, yamaçtaki bir dönümlük tarlasını bahane ederek gitmemiş. Niçin? Çünkü Müslümanlar onlara müsamaha gösteriyor. Hoşgörünün kaynağı eskiden olduğu gibi yine biziz.”
    <br/>
    <br/>
    Barbara, 30 yıl önce, henüz 20 yaşındayken Almanya’dan kalkıp Antakya’ya gelmiş ve bu şehirden bir daha ayrılmamış. “Katolik kilisesi için çalışacak birine ihtiyaç vardı. Kapının kilitli kalmaması için teklifi kabul ettim. O zaman cemaat çok küçüktü. Bugün de 100 kişi ancak vardır.” Barbara, Katolik cemaatiyle değil, inanç turizmiyle ilgili olduğunu ve dinler arası diyaloğun gelişmesi için çalıştığını vurguluyor. Nitekim Antakya’da kilisenin İtalyan papazı değil, Barbara tanınıyor. Türkçeyi daha düzgün konuşuyor ve gençlerle birebir iletişime geçiyor. Eski Antakya evlerini satın almaktaki niyeti ise köylerden okumak ve dershaneye gitmek için gelen liseli gençlere yurt hazırlamak. Şu an restore edilmiş üç Antakya evinde aralarında Müslümanların da bulunduğu 30 genç barınıyor. Evlerde kalan gençlere müzik ve yabancı dil dersi veriliyor. Program oldukça yoğun. Pazartesi müzik çalışmaları, salı akşamı barış duası, çarşamba günü ‘Çatışmalara şiddetsiz çözüm’ toplantısı, perşembe günü ‘dinler ve öyküler’ başlıklı etkinlik...
    <br/>
    <br/>
    Gençlerin ve yöredeki Katoliklerin katıldığı ‘barış duası’nın oldukça profesyonel bir çalışma olduğunu söylemek gerek. Kilise’de Hz. İsa’nın temsili resimlerine ve İncil’den sözlere bakarak, İbranice, Türkçe, İngilizce ve Almanca ilahiler okuyan gençlerden bazılarının yüzlerini neden nota kağıdıyla kapattığını çıkışta öğreniyoruz. Çünkü onlar Müslüman ve her ne kadar Yunus Emre’den ilahiler ve Kur’an’dan ayetlerle toplantıyı renklendirseler de fotoğraflarının çekilmesinden pek hoşnut değiller. Barbara gereken vurguyu yapıyor: “Biz ayin yapmıyor, dua ediyoruz. Evlerimiz ne siyasi ne mezhebi ne de dinî bir yer, sadece kültürlerin buluşma mekânı. Çalışmaları da hiçbir zaman zorla empoze etmedik.” Barbara, Almanya’dan gelen konuğu Christa Huber’in de İslamiyet ve Hıristiyanlık arasında diyalog çalışmaları yaptığını söylüyor. Ancak sohbetimiz sonrasında anlıyoruz ki Huber, manastırlara kapanan Katolikleri eğiten ve ‘boş vakti’ni geçirmek üzere methini çok işittiği Antakya’ya gelen sıkı bir Katolik. Dinler arasındaki hoşgörüden anladığı ise Hıristiyanlığın mezhepleri arasındaki iletişimi güçlendirmek.
    <br/>
    <br/>
    Yahudiler, Kudüs’te bulamadığı huzuru Antakya’da buldu
    <br/>
    <br/>
    Şaul Cenudioğlu Antakya’da nüfusları gittikçe azalan Yahudilerin temsilcisi. O da binlerce yıldır bu topraklarda, bitişik avlularda, din ayrımı gözetmeksizin kardeşçe yaşadıklarını söyleyerek başlıyor söze. Musevi Cemaati Vakfı’nın başkanlığını yürüten Cenudioğlu, doğma büyüme Antakyalı ve kelimenin tam anlamıyla bir Antakya tutkunu. “Çok yer gezdik biz, çok yer gördük; ama burada gördüğümüz samimiyeti hiçbir yerde bulamadık. Herkes Antakya’yı Kudüs’e benzetir. Halbuki orada herkes birbirine kuşkuyla bakıyor. Doğrusu ben Antakya’daki huzuru Kudüs’te göremedim.” diyor. Nitekim bir vakitler, daha iyi hayat şartlarına sahip olmak için İsrail’e giden Yahudiler, Şaul Cenudioğlu’nu doğrularcasına Antakya’ya dönüyor. Ancak İstanbul’a gidişin önü arkası alınamıyor. Bugün Antakya merkezde, Saray Mahallesi ve vilayetin arka tarafında hepsi de birbiriyle akraba 23 aile yaşıyor. İskenderun’da ise sadece iki aile kalmış. Geçiş törenini bitiren 13 yaşındaki yeni yetmelerin tek hedefi ağabeyleri ve ablaları gibi İstanbul’a gitmek. Bu yolculuk, okumaları, çalışmaları ve eş bulabilmeleri için zorunlu. “Biz burada bekçi gibiyiz, Hatay mozaiğinin bir parçası eksilmesin dileğiyle yaşıyoruz. Ancak ileride ne olur bilemeyiz.” diyen Cenudioğlu, “Yahudiler içe kapanık bir toplum” yargısına da açıklık getiriyor; “Hahamımız çok yaşlı olduğu için havranın kapısını açamıyoruz. İstanbul’da yetişen yeni haham sene sonuna kadar namazımızı kıldırmak için buraya gelecek. Yoksa semavî bir dinde gizlilik olamaz. Tevrat’ın okunması için on kişinin toplanması gerekir. Bizim namazımızda secde yoktur; yalnızca Allah’ın adı anıldığında eğiliriz.”
    <br/>
    <br/>
    Hatay Alevileri Türk oğlu Türk’tür
    <br/>
    <br/>
    Hatay mozaiğinin en renkli parçalarından biri Arap asıllı Aleviler ya da Nusayriler adıyla bilinen topluluk... Alevilerin saygı duyduğu eski senatörlerden Zeki Özkaya, kendileriyle ilgili ezber bozduran  açıklamalar yapıyor. Antakya’nın Sesi Gazetesi’nde, mezhepçilik aleyhinde yazılar yazan Özkaya, “Yüce Kur’an’da mezhepçilik yoktur.” diyor. Hâlâ sorun olarak görülen Sünni-Alevi evlilikleri ise Özkaya ailesi için neredeyse sıradan bir durum.
    <br/>
    <br/>
    Gelinin ya da damadın Sünni olduğu 28 çifte sahip bu geniş sülale kimilerini bir hayli şaşırtmış. “Bana soruyorlar, Alevi-Sünni evliliklerinden doğacak çocuk ne olacak diye. Diyorum ki bu çocuklar Alevi ya da Sünni değil Müslüman olacak. Çünkü Kur’an birleşmemizi ve birbirimize kenetlenmemizi istiyor.” diyor.
    <br/>
    <br/>
    Zeki Özkaya ilginç bir iddiada daha bulunuyor ve Hatay Alevilerinin Arap olmadığını bilakis Anadolu’ya  yerleşen ilk Türklerden olduğunu söylüyor: “Abbasi Halifesi Harun Reşid’in Türk eşinden doğan Mutasım, annesinin sözüne uyarak, kendisine Türklerden bir muhafız birliği kurmak istedi. Mutasım’ın birlik kurduğunu ve iyi de para verdiğini duyan Horasan Türkleri Irak’a akın etti. Mutasım gelenlerin bir kısmını Avasım bölgesine, yani Halep’le Antakya arasına yerleştirdi. İşte şimdiki Aleviler bu Türklerdir. Ve Türklerin Anadolu’ya girme tarihi 1071 değil 813’tür.”
    <br/>
    <br/>
    Peki Hatay Alevileri için kullanılan Nusayrilik adı nereden geliyor? Özkaya biraz da öfkeyle, “Arap Alevileri Arabistan’da, burada değil. Ehl-i Beyt’e mensup Muhammed bin Nusayri’den dolayı bize de Nusayri diyorlar; ancak bu bir yakıştırmadır hatta hafife almadır.” şeklinde cevaplıyor.
    <br/>
    <br/>
    ‘Sünnileşiyoruz galiba’ dedim, ‘Tepki topladım’
    <br/>
    <br/>
    Alevi yerine ‘Ali’yi sevenler’ ifadesini kullanan Zeki Özkaya, Sünnilerle aralarında ufak tefek farklılıklar olduğuna inanıyor. “Namazlarımız aynı; ancak cenaze namazlarında biz beş tekbir getiririz, Sünniler dört tekbir getirir. Antakya’da Sünnilere uyarak bu farkı ortadan kaldırdık. O günlerde şakayla ‘Sünnileşiyoruz galiba.’ deyince Alevilerden tepki aldım.” diye anlatıyor yaşadıklarını. Hatay Alevileri hem kökenleri hem de yürüttükleri siyasetle Anadolu Alevilerinden ayrılıyor.
    <br/>
    <br/>
    Hatay Alevilerinden söz edince Akdeniz kıyısındaki Samandağı’nı atlamak olmaz. 35 bin nüfuslu ilçenin yüzde 85’i Alevi, yüzde onbeşi Hıristiyan. İlçeye bağlı 12 beldenin tamamı da yine Alevi. Aslında Samandağı, hem tarihi, hem tabiatı hem de sosyal yapısıyla incelenmesi gereken bir fenomen. İlk insan iskeletlerinden birinin bulunduğu Titus Tüneli, bir mühendislik harikası; yapımının yüz yıl sürdüğü söyleniyor. Oysa yeni Samandağı, köstebek yuvasını andıran yolları ve kargacık burgacık apartmanlarıyla bir çirkinlik abidesi. Sorun halkın ekonomik yetersizliği değil, imar ve planlama eksikliği. Bir önceki belediye başkanı beş yılda sadece iki binaya ruhsat verebilmiş. “Dünyanın en verimli arazilerini mahvetmişler.” diyen Samandağı Kaymakamı Selim Çapar da ruhsat konusunda demokrasinin gücüne ve Avrupa Birliği uyum sürecine güveniyor.
    <br/>
    <br/>
    Samandağı’yla ilgili ürettiği çevre projelerini hayata geçirerek yılın kaymakamı seçilen Çapar’ın en büyük sıkıntısı Lübnan’dan doğup Suriye’yi geçerek Samandağı’ndan Akdeniz’e dökülen Asi Nehri’nin beraberinde bu ülkelerin çöpünü de getirmesi. İlçenin14 kilometrelik sahilinde üzeri Arapça yazılı poşetler, pet şişeler yüzüyor. Göreve gelir gelmez bir temizlik timi kuran kaymakam, çözümü çöp toplama kampanyaları düzenlemekte bulmuş: “Vatandaşlara, bize ait olmayan bu çöplerin gelişini engelleyemeyeceğimizi ve onları toplamak zorunda olduğumuzu söylüyorum. Sahilde, her 600 metrede bir görevli çöp topluyor.” Kaymakam Çapar’ın üzerinde önemle durduğu konulardan biri de inanç turizmi. İlçeyi tanıtan broşürdeki metinler kendisine, fotoğraflar ise eşine ait. Çevlik sahili, Titus Tüneli, St. Simon Manastırı’nın yanı sıra ilçenin iki meşhur köyü var. Türkiye’nin tek Ermeni köyü Vakıflı ve üç bin yıllık çınar ağacının bulunduğu Hıdırbey Köyü. Hızır söylencelerinin yaygın olduğu ve etrafı çevrilmiş onlarca kaya parçasının kutsal kabul edildiği bu yörede asırlık çınar ağacının da Hz. Musa’nın asasından yeşerdiğine inanılıyor.
    <br/>
    <br/>
    Hatay ekonomisi Alevilerin elinde
    <br/>
    <br/>
    Kaymakam Selim Çapar, daha önce görev yaptığı ilçelere kıyasla farklı bir yerde çalıştığını kabul ediyor. Onu en çok şaşırtan şeylerden biri ilçenin dışarıya göç vermemesi ve göç almadığı halde nüfusunun hızla artması. Suriye’nin eski cumhurbaşkanı Hafız Esad’ın Samandağlı olduğunu hatırlatınca kaymakam gülümsüyor: “Bundan tam emin değiliz. Teyzesinin buralı olduğu söyleniyor. Ancak yöre insanını bu akrabalıktan dolayı zan altında bırakmak doğru olmaz. Üç yıldır buradayım, Türkiye Cumhuriyeti’ne yürekten bağlı insanlar gördüm. Özellikle son seçimlerde hemen her partiye oy çıktı.”
    <br/>
    <br/>
    Zeki Özkaya’nın deyimiyle ‘günün birinde devlet baba tarafından fark edilmeyi bekleyen ve bu süreci daha çok çalışarak hızlandırmak isteyen’ Aleviler, eski yoksul günlerini hızla geride bırakıp şehrin en varlıklıları listesinin başına yerleşmiş görünüyor. Bugün Hatay’da iyi yemek arayanlar, Sünnilerin işlettiği Sultan Sofrası gibi bir-iki istisnanın dışında Alevi lokantalarına gidiyor. Dışarıdan gelen konukların ağırlandığı Harbiye beldesi ise yine Alevilerin işlettiği restoranlar ve eğlence mekânlarıyla ünlü. Hatay ekonomisinin can damarı yaş sebze-meyve ihracatı ve beraberinde büyüyen uluslararası taşımacılık ve ambalaj sanayi de yine Alevilerin kontrolünde.
    <br/>
    <br/>
    Akdeniz Yaş Meyve Sebze İhracatçıları Birliği Yönetim Kurulu Başkanı Ali Kavak, Hatay’ın en hatırı sayılır zenginlerinden. Antakya’nın yaş sebze-meyve ihracatında birinci, nakliyecilikte ise İstanbul’dan sonra ikinci sırada yer aldığını söyleyen Kavak, sinek vakasından sonra Rusya’ya giden üründe düşüş olduğunu kabul ediyor. Yeni sezonda daha titiz davranan ihracatçıların beş araç yerine bir araç göndermesi zarar anlamına geliyor; ancak Ali Kavak sorunun sıkı denetimlerle aşılacağını düşünüyor. “Rusya bizim için ana pazar. Ardından Almanya, Romanya, Suudi Arabistan ve Ukrayna geliyor. Eskiden birinci kalite ve ikinci kalite mal gönderdiğimiz ülkeler vardı, şimdi tüketici bilinçlendi, kalitesiz ürün göndermek sonumuz olur.” diyor. İhracat ve nakliye ayaklarının sağlam olduğu Hatay’da bir topal ayak var, o da üretim. Başka bir deyişle dünyaya sebze-meyve gönderen Antakya’nın kendine hayrı yok. Dörtyol ve Erzin ilçelerinde yetişen narenciye ihraç edilecek kalitede değil. “Kendi ürettiğimiz sebze ve meyveyi ihraç etmeyi başarırsak daha çok para kazanabiliriz.” diyen Ali Kavak, şehrin köklü sektörlerinden ayakkabı ve mobilya imalatçılığının zayıf kalmasını ise Hatay’ın teşvik kapsamındaki iller arasına alınmamasına bağlıyor. O da tıpkı Zeki Özkaya gibi ‘üvey evlat’ muamelesinden şikâyetçi.
    <br/>
    <br/>
    Şu Hatay dosyası ne menem bir şeydir?
    <br/>
    <br/>
    Araştırmacı-yazar Mehmet Tekin ise, Hatay’daki hâkim kültürün Arap ve Alevi kültürüymüş gibi gösterilmesinden şikâyetçi. Hataylı olmadığı halde 23 yıldan bu yana bir Hatay kitaplığı oluşturmak için çalışan Tekin, şehirle ilgili yanlış bilgilerin düzeltilmesini istiyor. Ona göre bugün şehir halkının bile inandığı en büyük yalanlardan biri, Fransızların işgal döneminde Hatay’ı mamur bir şehir haline getirdiği. Tekin, “Fransa buraya niye para döksün?” diye soruyor. “Halk ve devlet binaların da yolların da parasını kuruş kuruş ödedi. Bugün köylere gidin, hâlâ ağlaya ağlaya anlatırlar. Parası olan ödedi, olmayan da yol yapımında ölesiye çalıştı. Hatay Türkiye’ye katılırken, İskenderun Kışlası, Delegasyon binası ve bir de telgraf hattı için Fransa’ya 35 milyon frank ödedik.”
    <br/>
    <br/>
    Türkiye’nin satın aldığı binalardan biri de eski Suriye-Lübnan bankası. Binanın 2000 yılında Protestan kilisesi olarak faaliyete geçmesi şehir halkı için hâlâ bir muamma. Güney Koreli papazından başkaca cemaati olmayan kilise kocaman bir soru işareti olarak dursa da, gerekçe bulmak çok zor değil: Hatay’ın şu meşhur mozaiğine küçük bir renk katmak... Hatay’la ilgili onlarca kitaba imza atan Mehmet Tekin’in zihnini kurcalayan konulardan biri de Avrupa Birliği alt komisyonlarından birine gönderildiği iddia edilen Hatay dosyası. Ankara’dan konuyla ilgili bilgi alamayan Tekin, “Halkı, Hatay dosyası diye bir dosyanın varlığına inandırmak istiyorlar.” diyor; “Gazetecilerin hepsi elinde gizli bir Hatay dosyasıyla bekliyor. Allah etmesin burada bir olay patlak verse hepsi cilt cilt kitap çıkartacak. İnşallah hevesleri kursaklarında kalır. Şu dosyayı gönderseler de cevabını yazsam diyorum. Devlet uğraşmasın böyle basit şeylerle.”
    <br/>
    <br/>
    <br/>
    MÜFTÜ TEKLİF ETTİ, MEDENİYETLER BULUŞTU
    <br/>
    <br/>
    Bu yıl ilk defa düzenlenen ‘Uluslararası Hatay Medeniyetler Buluşması’nın fikir babası il müftüsü Mustafa Varlı, etkinliği organize eden Evrensel Değerleri Koruma Derneği’nin de başkanı. Hatay Valisi Abdülkadir Sarı’nın desteğiyle kurulan derneğin Türkiye’de örneği yok. Kurucu üyeleri arasında Ortodoks Kilisesi pederi Dimitri Doğum, Musevi Cemaati lideri Şaul Cenudioğlu ve Alevileri temsilen Zeki Özkaya’nın bulunduğu derneğin amacı, dedelerden kalan hoşgörü mirasını gençlere devretmek.Gençlerin bu tür duyguları önemsemediğini gözlemleyen müftüye göre şu an su yüzüne çıkmış bir huzursuzluk yok; ama 5-10 yıl sonra etnik fikir ayrılığından doğacak bir çatışma Hatay’ı ikinci bir Sivas yaparsa, şehrin büyükleri vicdan azabından kurtulamaz. Dernek, fahri üye kabul ettiği gençlere, hangi din, dil, renk ve görüşe mensup olursa olsun, aralarında ayrım yapmadan insanların barış ve hoşgörü ortamında kardeşçe yaşamaları için çalışacaklarına dair bir de and içirmiş.
    <br/>
    <br/>
    Evrensel Değerleri Koruma Derneği daha yerel bir görev üstlense de bütün şehrin aylardır hazırlandığı “1. Medeniyetler Buluşması” dünyadaki barış karşıtı insanlara Hatay örneğini göstermek gibi iddialı bir amaç taşıyor. Papa 16. Benedikt’in dört kardinalini gönderdiği ve yerli-yabancı 600 katılımcıyı bir araya getiren buluşma, Almanya, İtalya, İspanya televizyonları ve El Cezire tarafından naklen yayınlanacak. Müftü Varlı’ya göre,  etkinliklerin bir misyonu da “Dünyaya İslam’ın barış dini olduğunu bir kez daha anlatmak.” Medeniyetler Buluşması için hazırlanan amblemdeki hilalin, haç ve Davut yıldızına göre sönük kalması tepki toplayınca küçük bir değişiklikle sorun çözülmüş. Müftü Varlı, her daim görüştükleri Peder Dimitri’ye amblemin en başına yerleştirilen ve diğer dinî sembolleri kapsayan kırmızı hilali gösteriyor: “Nasıl oldu Dimitriciğim?” Dimitri cevaplıyor, “Şahane vallahi.”
    <br/>
    <br/>
    <br/>
    <br/>
    VATİKAN KİLİSESİ, ST. PİYER’İ İSTİYOR
    <br/>
    <br/>
    <br/>
    <br/>
    CHP’nin kalesini yıkarak kendi partisini bile şaşırtan Antakya Belediye Başkanı Mehmet Yeloğlu, Hatay’daki barışın mimarının Müslümanlar olduğuna inanıyor. “Üç semavi dinin mensupları ve değişik mezhepteki insanlar burada barış içinde yaşıyor. Doğru, ama işin aslına bakarsak, karşılıklı bir hoşgörüden değil, Müslümanların diğer inanç sahiplerine hoşgörüsünden söz etmek gerekir. Ziyaretimize gelen İsrail Büyükelçisi’ne de Müslümanların azınlıkta olduğu topraklarda da aynı hoşgörünün sağlanması temennisini ilettik.” diyor. Antakya’yı Hıristiyanlar için bir hac merkezi haline getiren St. Piyer Kilisesi’nin üzerinde bir Vatikan baskısı olduğunu söyleyen Yeloğlu, “Vatikan büyükelçisi, uzun zamandan beri St. Piyer’i istiyor bizden. Niyetleri kiliseyi müzelikten kurtararak ibadete açmak. Burada dua edebilirler; ama ibadete açmamız mümkün değil.” diyor.  Yeloğlu, 29 Haziran’da Hatay’a gelen Suriye Metropololiti’nin de kendisiyle aynı fikirde olduğunu belirtiyor; “Metropolit, ‘Lütfen vermeyin, biz Müslümanların egemenliği altındaki topraklarda şimdiye kadar ibadetimizi huzurla yaptık.Bütün ibadethanelerimizin sahibi Türkiye Cumhuriyeti’dir, öyle de kalmalıdır.’ dedi.”
    <br/>
    <br/>
    Hatay, Hıristiyan kelimesinin ilk defa kullanıldığı St. Piyer kilisesi, Anadolu’nun en eski camii olan Habib Neccar Camii, Dünyanın ikinci büyük mozaik müzesi, avlusunda portakal ağaçları olan taş evleriyle hem inanç hem de kültür turizmine kapı aralıyor. Ancak, Başkan Yeloğlu, Önce tanıtım reklamları mı hazırlamalı yoksa şehrin fizikî alt yapısını mı düzeltmeli sorusunun cevabını bulabilmiş değil. Havaalanı ve beş yıldızlı otel henüz inşaat aşamasında. Sergilenen mozaikleriyle Tunus’taki mozaik müzesinin hemen ardından gelen Hatay Müzesi’ne ek bina arayışları ise hâlâ sürüyor. Yeloğlu’nun iddiasına göre, depodaki mozaikler sergilenebildiğinde, Hatay mozaik müzesi birinci sıraya yerleşmiş olacak. Milattan önce 700 yılında gemilerin Antakya’ya kadar ulaştığı bir iç su olan nehir, bugün şehre çirkin bir görünüm veriyor. Nehirle ilgili üç aşamalı bir proje hazırlayan Başkan Yeloğlu, Asi Nehri’nde sandalların yüzeceği günlerin uzak olmadığını söylüyor. Hatay yabancı gazetecilerin ve misyon şeflerinin de uğrak yeri. Başkan Yeloğlu, ziyaretçilerin çoğu zaman garip sorular yönelttiğini söylüyor. “Mesela, Hatay’ın 23 Temmuz’da Suriye’den kurtulduğunu sanıyorlar. Hatay tarihin hiçbir döneminde Suriye’nin olmadı ki.”
    <br/>
    <br/>
    Bu arada, Suriye-Türkiye arasındaki olumlu siyasî gelişmeler Hatay’da çok daha yoğun hissediliyor. Suriye’nin Halep, Laskiye ve İdlip şehir yöneticileriyle çok samimi görüştüklerini söyleyen Yeloğlu, “Bu şehirler bize en yakın il olan Osmaniye’den bile daha yakın. Suriye akrabalık bağlarımız olan bir ülke. Şimdi sınırda yapılacak bir barajla daha da yakınlaşacağız.” diyor. Türkiye’nin yaptıracağı; ancak iki ülkenin ortak kullanacağı barajla ilgili “Bu sınırı kabullenmek mi?” diye soran Suriyeli gazeteci, Suriye başbakanının “Kapanmış yaraları deşmeyin.” uyarısıyla karşılaşmış. Başkan Yeloğlu’na göre, bugüne kadar “Hatay bizimdir.” tezini savunan Suriye, gerçeği kabullenmekle beraber, açık bir itirafa cesaret edemiyor. “29 Ekim’i İdlip valisiyle kutladık.Türk bayrağı görünümlü pastayı beraber kestik. Buraya bir sınırı aşarak, vize alarak giriyorlar.” diyor.
    <br/>
   </br>
  </font>
  <br/>
  <!---- YAZI SONU ----------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=22561&yorum=6087), [web.archive.org (arşiv bağlantısı)](http://web.archive.org/web/20060103165851/http://www.aksiyon.com.tr:80/detay.php?id=22561&yorum=6087)
