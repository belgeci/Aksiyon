# Adalı faytoncular baharı bekliyor

*Ülkü Özel Akagündüz 2005.02.14*

<div bgcolor="#FFFEF6">
 <font>
  <img border="0" height="1" src="/web/20060101023054im_/http://aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20060101023054im_/http://www.aksiyon.com.tr/resim/532/70.jpg" vspace="5"/>
  </p>
 </font>
 <font class="content">
  Büyükada’daki Faytoncular İskelesi kışın bomboş. Vergi dairesine ya da evine gitmek için faytona binen iki-üç ada sakininden başka kimseler yok ortada.
 </font>
 <p>
  <font class="content">
   İskeledeki Ünallar Kıraathanesi’nde çay ve simit eşliğinde yolcu bekleyen ve çoğu zaman siftah yapamadan günü bitiren faytoncuların büyük çoğunluğu atlarıyla birlikte ahırda kalıyor. Faytoncular Odası Başkanı ise ‘kış mağduriyeti’ yaşayan faytonculara devlet yardımı bekliyor.
   <br>
    <br>
     Bir şubat günü ada vapuru, soğuktan büzüşmüş, kabuğuna çekilmiş beş on kişiyle yola koyuluyor. İçlerinden biri, kalorifer peteğine yapıştırdığı elleriyle kulaklarını ısıtıyor ve sonunda, bereleri havada sallayan adamın ilk müşterisi oluyor. Birazdan, adalardan birinde bulacak kendini. Vapurdakiler, yaz yolcusu değil, vapur yaz vapuru değil, piknik sepetlerinden, hasır şapkalardan, çiçekli elbiseleriyle güvertede koşturan kız çocuklarından eser yok. İhtimal ki, böyle bir havada, faytonla ada turu yapmayı özleyen de yok.
     <br/>
     <br/>
     Büyükada’nın Faytoncular İskelesi’ni yaz müdavimleri bilirler; kimi günler oradan başlayan kuyruk, aşağıya vapur iskelesine kadar uzar ve ancak yeterli sabrı olanlar binebilir faytona. İşte yazın insanların inatla bekleştiği bu şenlikli alanda, kışın faytoncular bekleşiyor, bir ümit. Ada sakinlerinden birinin vergi dairesine işi düşer, ehl-i keyfin biri iki yüz metre ötedeki evine faytonla gitmek ister, İstanbul’dan inip kar-kış demeden ada turu yapmak isteyen üç-beş maceraperest gürültüyle çıkagelir iskeleye, bir ümit...
     <br/>
     <br/>
     Kahvede okey çeviriyorlar
     <br/>
     <br/>
     Faytonlar her an yola çıkmaya hazır bekliyor. Atların üzerine, üşümesinler diye battaniyeler örtülmüş. Faytoncuların kimi, dışarıda yaktığı ateşin başında ısınıyor; ama çoğunluk iskele meydanındaki kahvehanelerde vakit dolduruyor. Ünallar Kıraathanesi faytoncuların buluşma mekanı, ortada gürül gürül yanan bir soba, akşama kadar kağıt oynayıp okey çeviriyorlar. Öğünleri çay ve simitten ibaret. Bu şekilde görünmekten rahatsızlar; ama “Bırakın çeksin, bu işsizliğin resmi.” diyen arkadaşlarını onaylıyorlar.
     <br/>
     <br/>
     Kıraathane, “İstanbul Motorsuz Kara Nakil Vasıtaları Odası” ya da daha basit bir deyişle Faytoncular Odası Başkanı Hasan Ünal’a ait.  1955’te adaya yerleşen Ünal, otuz yıldan bu yana odanın başkanlığını yürütüyor. Ona göre faytonlar bu kadar bakımsız çalışmaya devam ederse ve faytoncuların her kış yaşadığı maddi sıkıntıya bir çözüm bulunmazsa faytonculuğun kayıp meslekler arasına girmesi zaman almayacak. “Bu, adanın bilinmeyen yüzüdür.” diyor Hasan Ünal: “Adada oturuyoruz diyen faytonculara herkes ‘Oooo!’ diyor; ama bilmiyorlar ki bu insanların çoğu ahırların yanındaki barakalarda yatıp kalkıyor.”
     <br/>
     <br/>
     Adaya 15 yaşındayken gelen Vanlı Murat Şahin, “Deniz manzaralı evimde, mum ışığında oturuyorum, romantiklikten değil, elektriğim yok da o yüzden. Tüpümü de bir aydır değiştiremedim.” diyor. Büyükada’daki 226 faytoncudan taş çatlasa 26’sının başını sokacak doğru düzgün bir evi var. Onlar da, adanın yerlileri. Diğerleri yani adaya Sivas, Malatya, Kars, Ağrı ve Van’dan gelenler yaz bittiğinde yol ayrımında kalıyor. Ya “iyi atlara binip giden iyi insanlar” gibi memleketlerine gidecek ya da arkadaşları gibi ahırda geceleyecekler.
     <br/>
     <br/>
     Hasan Ünal, adaya çocukları ve eşleriyle birlikte gelen mevsimlik faytoncuların yazın faytonlarda yattığını söylüyor. Çocukları bir eczacının yanına veriyorlar, simit, limonata sattırıyorlar. Eşleri de evlere temizliğe gidiyor. İki-üç ayda biriktirdikleri parayı alıp memleketlerine dönüyorlar. Gidenler, baharla birlikte ada yollarına düşüyor; ancak bir dikiş tutturamayıp köyüne kesin dönüş yapanların sayısı da az değil.
     <br/>
     <br/>
     Peki, faytoncuların yazın kazandığı kışın yetmiyor mu? Vanlı Murat, ya da faytonu yavaş kullandığı için arkadaşları arasında “yavaş” lakabıyla tanınan Murat, “Yazın kazandığımız parayla borç ödüyoruz.” diyor. Atlar ve faytonlar kefil gösterilerek veresiye  alındığı için borçların tamamen silinmesi birkaç yılı buluyor. Bugün fayton 10-15 milyar liraya satılıyor, çoğunlukla Diyarbakır ve Urfa gibi doğu şehirlerinden getirilen atların fiyatını ise bakımlı olup olmamaları belirliyor. Dışarıdan getirtilen sadece atlar değil; atın nalı, samanı hatta faytondaki koltuğun hasır iskeleti bile ayrı ayrı şehirlerden toplanıyor.
     <br/>
     <br/>
     At öldüğünde arabacı da ölür
     <br/>
     <br/>
     Adada hayat pahalı; ama adayla bağlantılı semtler adadan daha pahalı. Sebze-meyve alışverişini vapur seferi kaldırılıncaya dek Kartal’dan yapan faytoncular, şimdi adadaki perşembe pazarını tercih ediyor.
     <br/>
     <br/>
     Bir faytoncunun başına gelebilecek en fena şey nedir? Faytonun tekerinin kırılması ya da koltuğun yırtılması, atın ölümü yanında hiçbir şeydir. Hasan Ünal, “Atı ölen arabacının o senesi ölür; hatta kendisi de ölür.” diyor. Mesleği babasından devralan İbrahim, atları hastalanıp öldüğünde adayı terk etmek zorunda kalmış; “Eşimi ve çocuklarımı bırakıp Polonezköy’e gittim. Ölen atlarımın borcunu ödemek için otellerde çalıştım. Evime bir buçuk yıl sonra dönebildim. Borcum henüz bitmiş değil.” Şimdi, atlarına gözü gibi bakan İbrahim “İki çocuğum var, Allah korusun.” diyor; “Beş kilo saman yiyen ata üç kilo verirsen,  kazanç saydığın bir yerden çıkar gider.”
     <br/>
     <br/>
     Atların büyük kısmı, eski çöplük alanına kurulduğu için “çöplük” olarak anılan meydanda kalıyor, bir kısmı da, adanın yukarısındaki lunapark meydanına yakın ahırlarda. Adanın üç fayton ustasından biri de burada çalışıyor. Ahırlar, barakalar ve atölyenin çevrelediği alan çamurdan geçilmiyor, sağda solda terk edilmiş faytonlar, üzerlerindeki brandanın kalkacağı sıcak günleri bekliyor. Fikret Usta, tamir için gelen faytonları göstererek, “Demir aksam en fazla 50 yıl dayanır; ama adanın rutubetli havasında ahşap aksamın ömrü beş yıldan uzun değildir. Koltukların daha sık değişmesi gerekiyor; çünkü topuklu ayakkabı giyen kadın müşteriler koltuk derilerini yırtıyor.” diyor. Atlar, sahibinin özenine ve maddi durumuna göre bakım görüyor. Kışın soğuk alan ve iyi beslenemeyen atlar yazın sahibini üzebiliyor. Üstelik sigorta şirketleri atları sigortalamayı reddediyor.
     <br/>
     <br/>
     Güven kazanmak için beyaz şapka takacaklar
     <br/>
     <br/>
     Faytoncunun başına gelebilecek ikinci talihsizlik ise hem ada sakinleri hem de dışarıdan gelenler tarafından aşağılanmak. Faytoncu İbrahim, “arabacı”ların adada sevilmediğinden şikayetçi: “Bugün, bu kahvehaneye değil de, sahildeki bir çay bahçesine gitsek, bize çay vermezler. Gerçi bana öyle davranamazlar, ben doğma büyüme adalıyım; ama dışarıdan gelenlerin işi zor.” İbrahim’e göre, arabacıların dış görünümlerinin düzgün olmayışı, saygınlığı zedeliyor; ama Vanlı Murat aynı fikirde değil: “Ben sana canımla gelmişim ya, sen bana çulunla gelsen ne olur!” Faytoncular Odası Başkanı Hasan Ünal da mesleğin eskiye oranla yozlaştığı görüşünde. Müşterilerin güvenini kazanmanın yolu da tek tip elbise ve beyaz şapkadan geçiyor.
     <br/>
     <br/>
     Büyükada’da mahalle aralarında en kısa yol için 2,5 milyon TL, en uzun yol  içinse 7,5 milyon TL ödemek gerekiyor. Turistik amaçlı  turlarda fiyat artıyor. 8 km uzunluğundaki küçük tur 20 milyon TL, 12 km uzunluğundaki büyük tur 30 milyon TL. Turistik turlar kışın, bahardan kalma güneşli hafta sonları dışında tamamen bitiyor. Faytoncular, bu durumu anlayışla karşılıyor: “Bedava götürseler yine binmem abi.”
     <br/>
     <br/>
     Büyükada’nın durumu kışın böyle de diğer adalar daha mı iyi?  Faytoncular Odası Başkanı Hasan Ünal, Heybeliada’daki 30 faytoncunun, adada hastane ve askeriye bulunduğu için daha varlıklı olduğunu söylüyor. Burgazadası ve Kınalıada’da ise işler hem yaz hem kış iyi değil. Adalarda faytonun hasbelkader kaldığını düşünen Ünal, meseleye devletin el atmasını bekliyor; fakat bir yandan proje üretmeye devam ediyor: “Önümüzdeki yıl, faytoncuları yazlık ve kışlık olmak üzere ayırmayı düşünüyoruz. Faytoncuların kışın yaşadığı maddi soruna çözüm bulamazsak, bu meslek kendiliğinden bitecek. Bu sadece faytoncuların değil adaların ve tüm İstanbul’un zararına olur.”
     <br/>
    </br>
   </br>
  </font>
  <br/>
  <!---- YAZI SONU ----------->
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=19526), [web.archive.org (arşiv bağlantısı)](http://web.archive.org/web/20060101023054/http://aksiyon.com.tr:80/detay.php?id=19526)
