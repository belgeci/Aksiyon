# Bozcaada hep böyle kalsın

*Ülkü Özel Akagündüz 2014.10.06*

<div class="pNewsDetailMainContent ctx_content" itemprop="articleBody">
 <p>
  Türkiye’nin en iyi korunmuş turizm beldelerinden biri olan Bozcaada’yı yapılaşmaya açmayı hedefleyen imar planına tepkiler sürüyor. Ada halkı toprağı ve denizi tehdit eden betonlaşma sürecini durdurmak için dava açmaya hazırlanıyor.
 </p>
 <p>
  Bozcaada’da bir parkta, ağaçlar altında halkalanmış gençler ve yaşlılar, yalnızca kendilerini değil, çocuklarını, torunlarını ve hatta gün gelip onların isimlerini bile hatırlamayacak uzak nesilleri ilgilendiren bir konu hakkında konuşuyor. Mevzu epey mühim, bu yüzden konuşmakla kalmıyor, eylem planı da hazırlıyorlar; afişleri, broşürleri kim dağıtacak, pankartlar için hangi sloganlar bulunacak, yürüyüş hangi gün, hangi saatte yapılacak ve daha da önemlisi, itiraz dilekçelerini mahkemeye kim taşıyacak? İtiraz, evet bu kelime, bugün bu parkta, bu topluluk arasında gerçek anlamına kavuşmuş görünüyor. Adanın imara açılmasına, betonlaşmasına, beş yıldızlı devasa otellerin güzelim koyları kapatmasına, bağlarda fabrika kurulmasına itiraz! Bozcaada’da yaşayanlar değil sadece, adada bir gün geçirenler hatta oraya hiç gitmemiş olanlar bile can u gönülden katılabilir bu itiraz halkasına. Denizin kirlenmesine, ağaçların kesilip, toprağın ölmesine, halkın her istediği an kıyısında oturabildiği sahillerin belli bir zümreye tahsis edilmesine kim razı olur ki! Şimdi, ‘Bozcaada Forumu’ adı altında bir araya gelip adayı kurtarmaya çalışan bu topluluğa biraz uzaktan bakarsak, kiminin ümitli kiminin ümitsiz olduğunu görebiliriz. İçlerinden biri söz alıp, “Neye yarar ki toplanan bu imzalar, sahilleri parsellemişler bile” diyecek olsa söz gelimi, köşeden güçlü bir ses yükseliyor hemen; “Hayır, bunu başaramayacaklar, elimizden gelen her şeyi yapacağız.” Doğrusu şu ki, dikkatli bir kulak, o güçlü sesteki kırılganlığı, ‘Biz kazanacağız çünkü biz haklıyız, sağlıktan ve tabiattan yanayız” cümlesindeki naifliği ve çaresizliği hissedebilir. Bozcaada’yla ilgili kararlar alıp planlar yapan yetkililerin tabiattan, denizden, topraktan ve yeşilden anladığı nedir acaba? Sözü hiç dinlenmemiş, fikri sorulmamış Bozcaadalılar; “Yukarıdakilere sesimizi duyurmaya çalışıyoruz” diyorlar, “Hey, biz burada yaşıyoruz, siz de adada bizim gibi yaşayın diye bağırıyoruz. Kulak verirlerse duyarlar, belki de hiç duymazlar. Ama biz doğru bildiğimizi söylemek zorundayız. ”
 </p>
 <p>
  Adada onlar gibi yaşamak nasıldır peki? Günler nasıl geçer burada? Sokaklarında kimler yürür? Sonra, ne özelliği, güzelliği vardır ki birileri oraya göz dikmiştir? Baştan başlayalım, feribotun adaya yaklaştığı o ilk dakikalardan… Sahildeki kale, kıyıdaki balıkçı tekneleri, evet çok hoş; ama adanın gerçek sürprizinin içerlerde, ara sokaklarda saklandığından henüz haberdar değiliz. ‘Saklanmak’ sözcüğü pek uygun düşmedi aslında, burada her şey o kadar göz önünde, o kadar ortada ki! Sabah erken saatlerde bir merakla daldıysanız ara sokaklara, tuhaf bir ürkekliğe ve hatta utanma hissine kapılmanız işten değil. Hoppala nereden çıktı şimdi bu demeyin! Kapı önünde keyifli bir sohbetin izleri; akşamdan kalma masalar, sandalyeler, çay bardakları, yorgun bisikletler, bir köşede unutulmuş, bırakılmış oyuncaklar, kapı önlerinde, pencere kenarlarında çiçek saksıları, duvarlara monte edilmiş çini tabaklar, resim tabloları… Nasıl emniyetli ve aynı zamanda mahrem bir hayat! Bir evin içinde, hane halkı uyurken gizlice dolaşmak gibi! Utanma hissi bu yüzden işte…
 </p>
 <p>
  <img alt="" height="386" src="http://web.archive.org/web/20151218025041im_/http://medya.aksiyon.com.tr/aksiyon/2014/10/06/bozcaada3.jpg"/>
 </p>
 <p>
  Yazları, çoğu pervasız binlerce turist adımı altında ezilen; ama yine de kendini korumayı ve hemencecik toparlanmayı başaran böyle bir yer daha var mıdır ülkemizde? Üç beş eski evini restore ettirmiş, birkaç sokağını gözden geçirmiş turistik beldelerden öyle ayrı bir yerde durur ki Bozcaada, bir süre hayranlıkla dolaştıktan sonra, sizi etkileyenin ne olduğunu yavaş yavaş anlamaya başlarsınız. Evlerin bakımı, güzelliği, sokakların yeşilliği, temizliği kendiliğinden ve tabiidir, dışarıdan gelenler için değil, ada halkı içindir. Onlar, güneşli günlerde sokaklarını, evlerini, sahillerini sizinle paylaşmaya razı olurlar ve kendi kabuklarına çekilmek, hayata kaldıkları yerden sessiz sakin devam etmek için ilk serin rüzgârları, sağanak yağmurları bekler dururlar. Beklerken de çiçek saksılarından sararmış yaprakları temizler, kapı önünü süpürür yahut şaşkın gezginlere yeni rotalar önerirler. Üzerlerinde adanın hiç değilse otuz, kırk yılını hatta yarım asır öncesini bilmenin sükûneti, rehaveti… Öyle ayaküstü, havadan sudan konuşurken, sözü yeni imar planına getiren gazetecilere ne derler peki? Kimi duymuştur; ama inanmak istememiştir; “Olur mu öyle şey canım, Bozcaada’ya dokunamaz kimse, biz doğrudan Ankara’ya bağlıyız, koruma kararı var burası için.” Yetmiş küsur yaşındaki bu ada sakini gönlünde, zihninde başka bir Ankara yaşatmakta demek! Kimi de bir ağaç gövdesine dayanan yorgun bir savaşçı gibidir; “Bırakmazlar evlat burayı, bugün dokunmazlar, yarın dokunmazlar, ertesi gün muhakkak gelirler. Bizi kendi hâlimize bırakmazlar.” Kimi de sanki ilk defa duyuyormuş gibi, “Gördün mü bak” der panikle, “Mahvolacak güzelim ada!”
 </p>
 <p>
  <strong>
   Bir ada nasıl mahvedilir?
  </strong>
 </p>
 <p>
  Çevre ve Şehircilik Bakanlığı’nın hazırladığı 1/100.000 ölçekli Çanakkale Balıkesir Bölge Çevre Düzeni Planı’nın Bozcaada ile ilgili bölümlerinde ne var? Ada sakinleri imar planına mı yoksa planda öngörülen bazı düzenlemelere mi karşı? Yeniden parka, ağaçlar altında halkalanan ada sakinlerinin arasına dönelim ve o günkü toplantıya başkanlık eden Fırat Tunabay’a soralım; “Siz imar planındaki hangi noktalara itiraz ediyorsunuz?” Soruya bir soruyla karşılık veriyor Tunabay; “Kentsel büyüme sizce nasıl olur? Merkezden, kenarlara açılarak değil mi? Oysa yeni imar planında ada merkezinden uzakta belirlenmiş bir alan ‘kentsel genişleme’ adı altında yapılaşmaya açılıyor. Adanın en bakir koylarına villalar, turistik tesisler yapılmasının, kısacası betonlaşmanın ve kirliliğin yolu açılıyor. Biz işte buna itiraz ediyoruz.” Adanın en güzel koylarının betonlaşmaya açılmasının adayı genişletmeyeceği (!) ortada. Ada sakinleri, belli bir zümreye ‘yazlık’ imtiyazlar sağlayacak bu planla adanın ranta kurban gideceği görüşünde. Üstelik yapılması öngörülen düzenlemelerin birçoğunun ada gerçeğiyle örtüşmediğini düşünüyorlar. Nedir ada gerçeği? Yazları beş bini bulup, kışları bin, hatta sekiz yüz kişiye düşen bir nüfus… Pansiyonlara, butik otellere dönüştürülmüş evlerde akrabanızın yanında kalıyormuş hissi veren konaklama imkânları… ‘Her şey dâhil’ anlayışından uzak, ziyaretçisini ada sokaklarını ve lezzetlerini keşfetmeye, insanlarıyla tanışmaya teşvik eden, çiçekleri, kedileri, kargaları, sokakları, sahilleriyle adanın dokusuna saygı duymaya zorlayan ‘anlamlı’ bir turizm faaliyeti… Sahiller herkesin, hele şu mevsimde gitseniz belki sadece sizin… Tunabay, “Bu yüzden zaten el attılar buraya” diyor yüzünde acı bir gülümseme, “O güzelim koylarda ‘beach club’lar düşünebiliyor musunuz? O zaman işte sahiller belli bir kesime ait olacak yalnızca.”
 </p>
 <p>
  İmar planındaki sıkıntılı noktalardan biri de, beş dönümlük arazilere fabrika izni verilmesi. Ada sakinleri, bağcılığın ölmeye yüz tuttuğu bir adada üzüm üzerine fabrikalar tasarlanmasını biraz da komik buluyorlar galiba. Fırat Tunabay, “Bizim tarımsal desteğe ihtiyacımız var.” diyor. “Bir dünya markası hâline gelen çavuş üzümünün üretiminin artırılması gerekirken tarım arazilerine devasa fabrikalar yapmayı düşünüyorlar. Üstelik o fabrikaların bir süre sonra ‘işletilemediği’ gerekçesiyle otele dönüştürülmesinin önünde de hiçbir engel yok.” Bozcaadalılar, imar planındaki ‘kentsel yeşil alan’ ibaresini de hiç masum görmüyor. Haksız da sayılmazlar zira ‘kentsel yeşil alan’, betonlar arasına serpiştirilmiş üç beş ağaç ve çimenlik anlamına gelir çoğunlukla ve bu anlam gerçek bir yeşilliğin, bozulmamış bir tabiatın ortasında yaşayan ada sakininin pek de hoşuna gitmez hâliyle…
 </p>
 <p>
  Ada halkı, hoşnutsuzluğunu duyurmak için, adanın kış bastırmadan önce turistlerle buluşacağı son zaman diliminde, Kurban Bayramı tatilinde bir yürüyüş yapmaya hazırlanıyor. Hem bu yürüyüşe hem de itiraz dilekçelerini imzalamaya turistleri de davet edecekler zira Bozcaada orada yaşayanların değil, Türkiye’nin değeri. ‘İtirazlar ve davalar işe yaramaz da ada betonlaşırsa’ diyorlar, ‘Önümüzdeki senelerde, bozulmamış bir doku görebilmek için Yunan adalarına gidersiniz, onlar çivi bile çaktırmıyor adalarına…”
 </p>
 <p>
  <img alt="" height="585" src="http://web.archive.org/web/20151218025041im_/http://medya.aksiyon.com.tr/aksiyon/2014/10/06/bozcaada2.jpg"/>
 </p>
</div>


Kaynak: [www.aksiyon.com.tr](http://www.aksiyon.com.tr/cevre/bozcaada-hep-boyle-kalsin_539564), [web.archive.org (arşiv bağlantısı)](http://web.archive.org/web/20151218025041/http://www.aksiyon.com.tr/cevre/bozcaada-hep-boyle-kalsin_539564)
