# Çiçek Dağı'nın abdal çocukları

*Ülkü Özel Akagündüz 2007.01.22*

<font class="agenda2NewsSpot">
 Abdallar, Orta Anadolu'da, Çiçek Dağı'nın eteklerinde sessiz sedasız türkü yapıyor. Tek şikayetleri toplumdan dışlanmak. Abdal olduğunu açıklayan Neşet Ertaş da olmasa...
</font>
<font class="newsDetail">
 'Abdallar niye çok yaşamaz biliyon mu, öyle bir of çekerler ki ömürden gider. Bizi bu of öldürür işte."  Yozgat'ın Kırıksoku köyünde, muhtarın evi önünde Neşet Ertaş'tan bozlaklar söyleyen Hüseyin Taş böyle diyor demesine ya, of çekmekten de geri durmuyor. Bir vakitler Yıldız Dağı'na varan sesi şimdi köyde yankılanıyor, karşı yakadan kadınlar, 'Az evvel türkü çığıran Hüseyin amca değil miydi?' diye soruyor.
 <br/>
 <br/>
 Kırıksoku, bir abdal yurdu. Neşet Ertaş'ın gençlik yılları da bu dere içindeki fakir köyde geçmiş. Babasıyla o köy senin bu kasaba benim dolaşıp düğünlerde çalan küçük Neşet'ten bu yana değişen bir şey yok.  Abdallar yüzyıllardır aynı yolda yürüyor, ekmeğini davul zurnadan, sazdan, kemandan çıkarıyor. Aklı, ağıldaki kuzularında, Acem kızını söyleyen Hüseyin Amca da ilerleyen yaşına rağmen düğünlerde söylemeye devam ediyor.
 <br/>
 <br/>
 "Söylemesin de ne yapsın, ne yiyip ne içsin?" diye soruyor muhtar, "Bu arazide ne tarım olur, ne hayvancılık?"
 <br/>
 <br/>
 BİZ NEŞET'İN ÇOK EKMEĞİNİ YEDİK
 <br/>
 <br/>
 İşin aslı, ne mal ne de mülk bir abdalı müzikten alıkoyabilir. Abdal demek doğuştan, yüreği yanık olmak demek, bir de 'Dertli Kemter'in dizelerini hatırlatıyor köyün yaşlıları: "Abdallığın binasını sorarsan/ Hakikat ilminin aslını ararsan/ Cümle ululardan ulu abdaldır." Peki, sözlüklerde abdal kelimesinin karşısında yazan; gezgin derviş tanımı ne kadar uyuyor bugünkü abdallara? Çevrelerinde emin insanlar olarak biliniyorlar; ancak kelimenin tam anlamıyla garipler. Şehrin, kasabanın en uzak mahallesinde, ya da fakir bir köyde, kendi deyimleriyle 'gün bulup gün yiyerek' yaşıyorlar.
 <br/>
 <br/>
 En üzüldükleri konu, düğünlerde her daim baş köşede oturtulup, gündelik hayatta dışlanmaları. 'Kırıksokuluyum' demek bile onlar için utanç verici. Muhtar meseleye açıklık getiriyor: "Eskiden devşiriciymiş bizim köy, dilenirmiş yani, şimdi yapan yok; ama bizi hâlâ öyle tanıyorlar. Geçen gün, arkadaşlardan biri traktörüyle bir köye gitmiş de, 'Nereden buldun o motoru?' diye sormuşlar. O da çıkarıp ruhsatını göstermiş."
 <br/>
 <br/>
 Abdallar 'imaj'larından rahatsız; ama 'onlardan biri' olduğunu her ortamda açıklayan Neşet Ertaş sayesinde 'saygın' bir yere oturduklarını düşünüyorlar. Türkü sevmeyeni türküye tutkun eden Neşet Baba, herkesten çok onların babası. Sözbirliği etmişcesine; "Biz Neşet'in çok ekmeğini yedik." diyorlar, "Karnımız hâlâ onun türküleriyle doyuyor."  Düğünlerde de öyle 'şıkıdım şıkıdım' parçalar çalmak yok, Neşet'in bozlakları kime yetmiyor. Onunla akraba olanlar ya da çocuklukları aynı köyde geçenler daha bir gururlanıyor.
 <br/>
 <br/>
 Abdallarla konuşurken söz dönüp dolaşıp Neşet Ertaş'a geliyor her zaman. Kırıksokulu Hüseyin Taş da; "Neşet'le yaşıtız. Gençliği bizim köyde geçti." diyor, "Askerliğimiz aynı desem de o başka yere gitti ben başka yere. Evleri benim evin peşindeydi, komşuyduk. O zamanlar ufağıdık daha. Düğünlerde, çalar çağırırdık, muhabbet yapardık. Çok beraber durmazdık Neşet'le. O başka yerlere giderdi."  Son yıllarda gelen giden artmış köye ancak ziyaretler, çoğunlukla Neşet Baba için. Onun çocukluğunu anlatmak yaşlı abdalların işi. Arada yerel televizyonlara, İstanbul düğünlerine ya da Yozgat'ın Sürmeli festivaline de çağrılıyorlar.
 <br/>
 <br/>
 ABDALLIK GELENEĞİ BİTER Mİ?
 <br/>
 <br/>
 Eli, davulun tokmağını tutan her erkek çocuk, babasının yanında düğün dernek dolaşmayı hak ediyor demektir. Müziğin içine doğan çocukların başka alternatifi de yok zaten. Abdallar, bu yetenekleriyle övünseler de, bir yorgunluk, bıkkınlık seziliyor sözlerinde. 'Mecburiyetten' davul, zurna çaldıklarını, daha iyi yaptıkları bir şey olsa onu seçeceklerini söylüyorlar. Yeni neslin hayalini, 'başka bir gelecek', ticaretle ya da okuyup yazmakla değişebilecek başka bir hayat süslüyor. Babalarının, dedelerinin mesleğine burun kıvırdıkları bile söylenebilir. Kırıksoku muhtarının yarı mahcup, "Benim bir zenaatim yok, ne çalarım ne söylerim." demesi yaşlı abdalları üzüyor;  "Abdallık böyle böyle ölecek işte." Müziğe hiç yanaşmamış gençlerden biri; "Güvencelerim başka, Ankara'ya gideceğim. Köyde, davul-zurnadan başka ne var?" diyor.
 <br/>
 <br/>
 Güneş batıyor, Abdallar köye dönüyor.   Bir düğün daha bitti, çalıp söylemekten yorgun düşmüş hepsi de. 20 yıldır zurna üfleyen Bayram Baran, "Ne aç kalıyoruz, ne de tokuz. Yazın üç ay para kazanıp, bütün kış onu yiyoruz." diyor. 13 yaşından beri köy ve şehir düğünlerinde çalan Ali Ülger'in tek güvencesi ise küçük arazisi. Oğlu Rüstem de dokuz yaşından beri mesleğin içinde. "Bu işin yaşı olmaz, öğrendiğin zaman başlarsın." diyen Rüstem'e göre, ekmek bitiyor yavaş yavaş, gelenek sönmek üzere. Adem Sezer, düğün başına aldıkları 300 YTL için Allah bereket versin diyor gülerek.  Şikayetçi görünseler de kanaatten vazgeçmiş değiller. "Allah'a bugün rızkımızı versin diye yalvarırız. Yarını düşünmeyiz." İşte Abdalların hayat felsefesi.
 <br/>
 <br/>
 MECBUREN MÜZİSYENLER
 <br/>
 <br/>
 Kırşehir'in 'Abdal mahallesi' Bağbaşı'nda da durum daha farklı değil. Mahalle, şehre nazır bir tepenin üzerinde. Kıvrıla döne giden yolda çoğunlukla susan Haydar, arada konuşuyor ama konuşunca da dertten tasadan başkası dökülmüyor dilinden: "Bizim hayatımız belli abla, yazın düğünlerde davul çalarız. Kışın, hepimiz birden İzmir'e gideriz. Orası olmasa aç kalacağız." İzmir'de hurdacılık yapıyor abdallar. Müzik kış uykusuna yatıyor orada; ne bağlama çıkıyor ortaya ne davul-saz. Haydar devam ediyor: "Çocuklar da biz de bezdik. İş olmayınca ne oluyor, hepsi alıyor eline bir davul, dan dan çalıyor. İkindiden sonra gör sen burayı."
 <br/>
 <br/>
 Haydar'ın tek kulağı yerinde yok, bir düğün dönüşü trafik kazasında kaybetmiş. Şoför sarhoşmuş. İşte abdalların muzdarip olduğu bir konu daha. Ömürleri düğün salonlarında geçiyor ve içki tüketimi çoğu zaman hayatlarına mâl oluyor. Meşhur ustalardan Çekiç Ali'nin 39 yaşındayken vefat etmesini de içkiye bağlıyorlar.  "O kazada ölseydim, torun torba on beş kişi aç kalacaktı." diyor Haydar.
 <br/>
 <br/>
 Bağbaşı'nda düğün hazırlığı var. Çekiç Ali'nin torunu evleniyor. Hep başkasının düğününde çalan abdallar bugün kendi çocukları için çalıp söyleyecek. Bir de Bahri Altaş ismi dolaşıyor ortalıkta. O da çalıp söyleyecekmiş düğünde, iyi sanatçıymış. "Kız da bizim, oğlan da." diyorlar. Zaten başka türlüsü mümkün değil; çünkü şehir halkı abdallara kız vermiyor.
 <br/>
 <br/>
 Mahallede dolaşırken Muharrem Ertaş'ın evi ilişiyor gözümüze. Camlar kırılmış, odalar ayyaş mekânı olmuş. Duvarda bu evde vaktiyle kimin oturduğunu gösteren bir tabela var; ancak ev onarılmazsa bir tabeladan ibaret kalacağa benzer. Neşet Ertaş, çocukluğunun geçtiği evle ilgili temkinli konuşuyor: "Babamın evi öylece kalacak. Kırşehir Kültür Müdürlüğü'ne teslim ettik orayı. İlgilenmedilerse kendi takdirleri."
 <br/>
 <br/>
 Kültür Bakanlığı'nın 15 Kırşehirli abdalı kadrolu sanatçı olarak seçmesi, mesleğin imajını biraz toparlamış görünüyor. Kadrolu sanatçı olmak demek, maaşa bağlanmak ve sosyal güvenceye sahip olmak anlamına geliyor ki bu abdalların en çok ihtiyaç duyduğu iki şey. Kimileri seçime kuşkulu yaklaşsa da, seçilenler kendinden emin konuşuyor. "Eleme yaptılar abla, en iyi çalanlar kazandı." diyen Zafer Başaran bu seçimin hayatına büyük renk kattığını düşünüyor. "Ta Japonya'ya" kadar gitmek orada Türk müziğini temsil etmek az gurur mu?
 <br/>
 <br/>
 YERKÖY ABDALLARI DA KADRO İSTİYOR
 <br/>
 <br/>
 Yozgat'ın Yerköy ilçesinde, yüksekçe bir tepe üzerine kurulan Abdal Mahallesi'nden sefalet akıyor. Tek göz odalarını gösteriyorlar, çocukların çıplak ayaklarını, yamalı pantolonlarını. Abdallık, fakirlikle, gariplikle eş. Ancak bir yandan da toparlanmaya çalışıyorlar. Bir isim öne çıkıyor burada; Veli Metin, Yerköy Abdalları Kültür ve Dayanışma Derneği Başkanı
 <br/>
 <br/>
 Abdalların yoksulluğu canına tak etmiş, gidişatın değişmesi için o kapıdan bu kapıya koşturuyor. Epeydir muzdarip oldukları kadrosuzluk sorunu yakında çözülecek. Kültür Bakanlığı Güzel Sanatlar Genel Müdürü Bayram Bilge Tokel'den Yerköy abdallarından oluşacak 10 kişilik bir sanatçı kadrosu için  söz almışlar bile. Onlar, devlet sanatçısı olmaya çoktan hazır, düğünlerde çalmakla yetinmeyen, festivallerde ve özel gecelerde de hünerlerini sergileyen, albüm dolduran ustalar topluluğu öyle mütevazı ki, on dakikada toparlanıp bir evin damı üzerinde muhteşem bir konser ortamı oluşturabilirler.
 <br/>
 <br/>
 <br/>
 <br/>
 NEŞET ERTAŞ: ABDALLARIN MESLEĞİ BIRAKMASINA GÖNLÜM RAZI DEĞİL
 <br/>
 <br/>
 Kırşehir terminalinde yolcular Neşet Ertaş türküleriyle karşılanıp, uğurlanıyor Yerel radyolarda istek parçalar hep ondan, bindiğiniz taksilerde onun kaseti dönüyor. Burası onun memleketi ve bağırlarından bir Neşet Ertaş çıkarmanın gururuyla yaşayan abdalların Değil mi ki, Neşet Usta, söyleşilerde, televizyon programlarında, Abdal uşaklarının çoğu gibi, küçükken köy köy dolaşıp dilendiğini, devşirdiğini söyledi. Abdalların bugün bile aşağılanmasına o da içerliyor. Düğünlerde sofralara davet edilip, diğer zamanlarda hakir görülmelerine
 <br/>
 <br/>
 "Şapkamız, düğün bitip de evimize dönene kadar kaşımızın altına kadar inik olurdu." diyor Neşet Usta. Kırşehirli akranlarından, küçük Neşet'in şapkasını çıkardı diye taşlandığını da duyabilirsiniz. Bir dörtlükle teselli ediyor hemşerilerini: "Ey garip gönüllüm, dertli yoldaşım/ Niye belli değil baharın kışın/ Var mıdır sormazlar ekmeğin, aşın/ Zengin isen ya bey derler ya paşa/ Fakir isen ya abdal derler ya cingan haşa"  Bir söz var ki, hatırladıkça öfkeleniyor Neşet Ertaş; "Kızı kendi haline bırakırsan, ya davulcuya varır, ya zurnacıya." Bu sözün abdallar için söylendiğini düşünen usta, abdalların kurtuluşunu zamanla farklı mesleklere yönelmelerinde görse de gönlü buna razı değil; "Abdallar, türküler, halaylar üreten bir kaynak. O kaynağın tükenmesini istemem doğrusu." Ona göre abdalların hepsinde cevher var; ancak 'o şapka'yı bir kenara bırakma cesaretleri yok. Hâlâ bir eziklik var üzerlerinde. Neşet Ertaş, Kırşehir'deki akrabalarını ziyaret ediyor; ama Abdalların çoğunun kış aylarını İzmir'de geçirmesi, onun yolunu da sıklıkla İzmir'e, kendi deyimiyle 'yanık yürekli, kara suratlı' akrabalarının yanına düşürüyor.
 <br/>
 <br/>
 <br/>
 <br/>
 ABDALLAR YENİ BİR NEŞET ERTAŞ ÇIKARABİLİR Mİ?
 <br/>
 <br/>
 Güzel Sanatlar Genel Müdürü Bayram Bilge Tokel'e "Abdallar yeni bir yıldız, bir Neşet Ertaş daha çıkarabilir mi?" diye soruyoruz. "Bu soruyu doğru cevaplamak için önce Neşet Ertaş'ı iyi tanımamız gerek. Yani TRT deyimi ile 'Kırşehirli mahalli sanatçı Neşet Ertaş'ı Neşet Ertaş yapan özellikler nelerdir, onca saz çalıp türkü söyleyenlerden farkı nedir, bunların iyi bilinmesi lazım." diyor. Tokel'e göre,  Neşet Ertaş'ı güzel türkü söyleyen, güzel saz çalan bir sanatçı olarak ele alırsak, abdallarda belki bin tane Neşet Ertaş çıkaracak potansiyel var; ama herkes Muharrem Ertaş gibi bir babanın rahle-i tedrisinden geçmiş değil. İkincisi çocuk denecek yaşta tutulduğu ve hâlâ unutamadığı bir gönül yarası yok herkesin. Onun çektiği acıları, sıkıntıları ve çileleri çekmiş birini bulmak kolay değil. Kendini tanımaya, insan olarak yaratılmanın bilincine varmaya ve bu uğurda düşünce ve fikir çileleri çekmeye talip olacak insanı, 'abdal'ı  bulmak da o kadar kolay değil. Ve herkesin "yazını kışa çeviren", "evini barkını viran eden" bir Leylası yok. Hâsılı, ikinci bir Neşet Ertaş'ın çıkması çok zor.
 <br/>
 <br/>
 Tokel, yeni bir yıldızın neden doğmayacağını açıklamaya şöyle devam ediyor: "Sanatta gerçek anlamda bir 'ekol' sahibi olmak çok zordur. Hem köklü bir geleneğin başarılı bir sürdürücüsü olacaksınız, hem de her halinizle nevi şahsınıza münhasır olacaksınız. Neşet Ertaş işte budur. Onun türkülerini çok güzel çalıp söyleyen pek çok insan vardır, daha da olacaktır ama hiçbiri Neşet Ertaş olamayacaklardır. Haa, aslına en yakın taklitçileri çıkabilir, hatta aslından daha iyi gibi de algılanabilirler ama 'taklit' olmaktan kurtulamazlar ve hiçbir taklit aslından daha güçlü değildir." Abdalların ilgisizlikten yakınmasını da anlayışla karşılıyor Bayram Bilge Tokel "Abdallar içinde o kadar yetenekli insan var ki, mümkün olsa, dünyanın en büyük, en uyumlu ve birinci sınıf davul zurna orkestrası, yaylı sazlar grubu, bağlama orkestrası oluşturulabilir. Fakat devletin imkânları da sınırlı elbet. Evet, doğrudur, abdalların elinden çalıp söylemenin dışında bir iş gelmez. Önemli bir ekmek kapısı olan düğün dernek işleri de giderek tavsamakta. Kaset piyasasının hali malûm. Sonra bunlar gidip kimseye rica minnet ederek el açıp bir şey istemezler, isteyemezler kolay kolay. Öyle olunca TV'lerde kendilerini gösterip 'piyasa yapmaları' da zordur. Pek çoğunun ilk TV programlarına çıkmalarında ve isim yapmalarında az çok emeği geçmiş biri olarak söylüyorum, kendi değerlerinin de farkında değildir çoğu. Bir lokma, bir hırka ile yetinen gerçek anlamda kanaatkâr insanlardır. İnsanlık en değer verdikleri şeydir. Derviş olmasalar bile derviş meşreptir çoğu. Zaten abdal biraz da bu demektir."
 <br/>
 <br/>
 Tokel, abdal müziği, özellikle de Muharrem Ertaş'ın müziği için Anadolu Blues'u nitelemesi yapıyor. Ona göre, abdalların müzikle tarihin derinliklerinden gelen sancılı bir ilişkileri var. Kendilerini tek ifade biçimleri müzik. Süfli ve pespayeliğe düşmeden, soylu ve onurlu bir duruşla kendilerini ifade ederler. Abdal müzik kültürünün çağımızdaki en yetkin ustası ve temsilcisi Neşet Ertaş'ın babası rahmetli Muharrem Usta'dır. Hacı Taşan, Keskin yöresi müzik kültüründe çok önemli bir isimdir. Çekiç Ali, Kaman ve çevresi için öyledir. Ama hepsinin abdal olmalarının dışında bir ortak yönü vardır, o da bu insanlar dünyaya saz çalıp türkü söylemek için gelmişlerdir adeta. Hele Muharrem Ertaş'ı Allah sanki bozlak okuması için yaratmıştır. O dinî ve dünyevî tüm vecibelerini, insan olarak yaratılmış olmanın tüm sorumluluğunu gökkubbemize bir çığlık gibi saldığı bozlaklarla yerine getirmiş ve görevini yaptıktan sonra da edebî âleme göçmüştür.
 <br/>
 <br/>
 Bayram Bilge Tokel, Muharrem ustanın ardından bir de şiir yazmış; "Abdal Usta'nın Sazı". İşte şiirden bir bölüm: "Sen saza vurunca/ Türküler ayağa kalkar/ Hep bozlak kesilir yazı yaban/ Ellerine sağlık Abdal pirim/ Sesin kubbemizde yankılanacak/ Döndükçe kahbe devran."
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-19090-34-cicek-daginin-abdal-cocuklari.html), [web.archive.org (arşiv bağlantısı)](http://web.archive.org/web/20101106055805/http://www.aksiyon.com.tr:80/aksiyon/haber-19090-34-cicek-daginin-abdal-cocuklari.html)
