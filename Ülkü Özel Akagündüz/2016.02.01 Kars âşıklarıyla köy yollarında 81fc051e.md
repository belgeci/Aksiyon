# Kars âşıklarıyla köy yollarında

*Ülkü Özel Akagündüz 2016.02.01*

<div class="pNewsDetailMainContent ctx_content" itemprop="articleBody">
 <p>
  Uzun kış gecelerini türkülerle ve hikâyelerle şenlendiren âşıklar, kahvehanelerde bile uhrevi bir meltem estirebiliyor. Onlarla köy yollarına düşüp de haktan hukuktan, dünyanın boşluğundan söz eden divanlarını dinleyince ‘bu gelenek ölmez arkadaş’ diyoruz.
 </p>
 <p>
  Kars Ovası’na beyaz bir gece iniyor. Yerde kar, gökte kar, pamuk şekeri gibi tatlı hem de; neredeyse sıcak, gönülleri de bakışları da ısıtacak kadar. Sanırsın ki Karslıların hamuru karla yoğrulmuştur, analar çocuklarını hep karlı bir günde doğurmuştur. O çocuklar buzun üzerinde, toprak yolda gibi rahat, neredeyse koşarcasına yürüyebilir miydi yoksa? Sonra bir yaz beldesi olsaydı burası, âşığı bunca çok olabilir miydi? “Sekiz ay kış, üç ay ayaz, bir ay yaz” demiş onlardan biri, neden âşık olduğunu anlatmak ister gibi… Kar içeri hapseder insanı ne olsa, kendi içine, hüznü de neşeyi de diri tutar. Sonra bir yol verir o duygulara ki bir bağlama eşliğinde çıksınlar dışarı, bacalardan tüten duman gibi… Hem, pencerelerinden sarı ışıkların süzüldüğü şu odalarda vakit nasıl geçer ki âşıklar olmasa! Televizyon derseniz, ‘Anası ölsün o televizyonun’ der âşık, ‘Yuvasında baykuş ötsün, âşıklığı bitiren, sazı sözü bıçak gibi kesen o değil mi?’ Ama yine de âşıkların girdiği bir odada hükmü yoktur cam ekranın. Suspus olur bir anda, yüzü gözü kararır, bir de örtü atılır ki üstüne, oh olsun diyesi gelir insanın, ‘Bak da gör şimdi, bir odayı asıl şenlendiren nedir?’
 </p>
 <p>
  <strong>
   Birinci gün, köy odasında...
  </strong>
 </p>
 <p>
  Araba, iki bağlama, dört âşıkla, karla kaplı bembeyaz bir ovada, buz tutmuş asfalt yolda usulca ilerliyor. Eski zamanlarda olsaydık, atlı kızakların, hatta belki de atların üzerinde görecektik o âşıkları; ama ille de görecektik. Âşık dediğin yoldadır çünkü her daim, köy yollarında… Ya bir düğüne gidiyordur ya köy kahvesine ya da bir odaya ki sazı da sözü de işlesin, işledikçe parlasın ve bu gelenek binlerce yıldan bu yana yaşasın, hiç ölmesin.
 </p>
 <p>
  Araba, Kars’ın Selim ilçesine bağlı Söğütlü köyünde duruyor. Yoldan az içerlek duran evin kapısı açılıyor, elinde fenerle bir adam, karlara bata çıka âşıklara doğru yürüyor ve “Bu eve kötü bir haber düştü az evvel, gelin bize gidelim.” diyor. Köy dediğin, ufacık tefeciktir; ama geceleri yine de iyi kötü sürprizlere gebedir. Odaya toplanan kalabalık, İstanbul’dan gelen bir kaza ve köyde yanan bir ev haberiyle sarsılmıştır nitekim. Ölüm kalım yoktur çok şükür; ama kimsede eğlenecek hâl de kalmamıştır. Âşıklar, umdukları değil de buldukları odada, üç beş misafirle biraz mahzun oturuyor şimdi. Ama onca yol aşıldıysa bir kez, bağlama kılıftan çıkmalı, sözün önü açılmalıdır, cenaze yok ya canım ortada!
 </p>
 <p>
  Sobada demlik kendi müziğiyle inceden kaynarken, Âşık Gülcani, ustası Arif Tellioğlu’ndan icazet alarak meydana çıkıyor. ‘Haneniz var olsun’ duasıyla biten açılış konuşmasını yapmak ve ev sahibine konukseverliği için methiye dizmek onun işi. Oda, birazdan bağlama eşliğinde okunacak divanlarla, atışmalarla ve dilden dile dolaşıp bugüne ulaşan hikâyelerle başka bir zamana taşınacak; insanların eğlenmek için bundan başka yol bilmediği eski bir zamana...
 </p>
 <p>
  Akşamları, kanepelere uzanıp televizyona esir düşenler, uzun kış gecelerinden birini şiirle, sohbetle, sazla, sözle süsleyen bu köy odasını hayal edebilir mi? Âşıkların birbirine hürmeti, ustaların bağlama eşliğinde ‘meydana’ davet edilmesi, hikâyeyi şiirin, divanı atışmanın, hüznü neşenin takip etmesi... ‘Öldü’ zannedilen canlı, dipdiri bir kültürün tam da içindeyiz işte...
 </p>
 <p>
  <iframe frameborder="0" height="323" scrolling="no" src="http://web.archive.org/web/20160213233554if_/https://w.soundcloud.com/player/?url=https%3A//api.soundcloud.com/tracks/245427702&amp;amp;auto_play=false&amp;amp;hide_related=false&amp;amp;show_comments=true&amp;amp;show_user=true&amp;amp;show_reposts=false&amp;amp;visual=true">
  </iframe>
 </p>
 <p>
  Biri, ‘Gelen gider, dünya fâni / Senden öncekiler nerde hani?’ diyor, öteki yine aynı telden devam ediyor: ‘Neyine güveneyim yalan dünyanın / Kerem’i yandırıp kül etmedi mi?” Dinleyiciler dertlenmişken tam da muzip bir hikâye yetişiyor imdada, kahramanı yine âşık olan hikâyelerden biri… “Düğüne davet edilen âşık, ilk gün sofraya etli pilav geldiğini görünce sevinir; ama ikinci gün peynir ekmeği görünce sevinci kursağında kalır. Davetlilerden biri akıl verir âşığa: ‘Gece yatınca, güya uykunda sayıklarsın ‘Pirinç pilavı, kaz eti, kaşıkla babam kaşıkla.’ Âşık denileni yapar; ama ev sahibi daha yaman çıkar: O dediğin bizde yok, sayıkla babam, sayıkla.”
 </p>
 <p>
  Gülüşmeler duyuluyor odada, çaylar tazeleniyor, meydandaki âşık yerini başka bir âşığa veriyor ve bağlamanın teli bu kez başka bir diyardan sesleniyor: “Hele yüce dağlar gibi yüceyim deme / Gün olur etrafın kar olur, felek oy / Sakın kış geldi diye yaz gelmez deme / Her kışın sonunda bir bahar olur.”
 </p>
 <p>
  Meclisi, bir duygudan ötekine sürükleyerek dinleyicinin dikkatini canlı tutmanın sırrı nedir? Az önce yanık sesiyle dertli bir türkü tutturan Âşık Ayhan Şimşekoğlu, minicik bir hikâyeyle herkesi güldürmeyi başarıyor işte! Kocası dağlarda çobanlık yaparken kendisi hamamda keyif çatan kadın öyle eğlenir ki vaktin nasıl geçtiğini anlamaz. Akşam komşuları telaşla hamama gelir, veryansın ederler: “Kız, evin yıkılmasın, sen neredesin, kocan dağda tipiye yakalandı, bütün köy yollarda onu arıyor.” Kadın ne dese beğenirsiniz: “Aman, bu sıcakta tipiye tutulanın başına taş düşsün.”
 </p>
 <p>
  Meclistekiler, bu kıssadan paylarına düşen hisseyi arayadursun, halk şairi Eyüp Sarıbatır, şu dörtlükle ne de güzel özetliyor hâl-i pürmelalimizi: “Güvenim kalmadı öze üveye / Ayağımı başa düşman ettiler / Bakamadım kendimdeki gölgeye / Kirpiğimi kaşıma düşman ettiler.” Toplumdaki kutuplaşmalar, kardeşler arasında açılan uçurumlar bundan daha güzel anlatılabilir mi?
 </p>
 <p>
  <strong>
   İkinci gün köy kahvesinde
  </strong>
 </p>
 <p>
  Dünkü söz, dünde kaldı. Sazlar kılıfına kondu, kapılar kapandı. Ama bugün ekmek ve su kadar taze bir ihtiyaç yine çalıp söylemek… O zaman yeni bir köy gerek, yeni yüzler ve yeni sözler… Gerçi Âşık Arif Tellioğlu, kırk yıldır bu köylerde nice düğünler görmüş, nice ağır oturaklı adamlarla söyleşmiş; ama emekli olunmaz ki âşıklıktan! “Eskiden Âşıklar Kahvesi’nde otururdum.” diyor usta âşık: “Köylerden gelip götürürlerdi beni, düğünlerde on üç saat ayakta çalıp söylediğimi bilirim.”
 </p>
 <p>
  Geleneği yaşatan dün olduğu gibi bugün de düğünler aslında. Gençler bir köşede davul zurnayla halay çekerken, yaşı kemale ermiş erkekler âşık havaları dinlemekten yana hâlâ. Böyle dedikse, gençlerin bu havalara bigâne olduğu zannedilmesin. Rivayete göre, köylerde delikanlılar şu tür cümleler kuruyormuş bugün bile: “Filanca âşık düğünümde çalmazsa, evlenmem, ona göre ha!”
 </p>
 <p>
  Düğünlere davet üzerine giden âşıklar, bilhassa kışları, davet beklemeyip ‘Biz geliyoruz’ diye haber salıyorlar köylere. Telefonun ucundaki ses, ‘Buyurun gelin, safalar getirin’ diyor elbet. Kars yöresinde âşıkları istemeyen bir köy düşünülebilir mi hem zaten? Çoğunlukla muhtarın ya da köyün ileri gelenlerinden birinin çarçabuk yaptığı bir organizasyonla köy odasına ya da kahveye toplanan ahali, âşıkları beklemeye koyuluyor. Bugün de işte, bir köy kahvesinde bizim âşıklar. Şair Eyüp Sarıbatır, arabasıyla buzlu bir yoldan aşırdı arkadaşlarını yine, Yahni Dağı’ndan geçirdi ve Gölhane köyüne sağ salimen ulaştırdı. Önce bir yorgunluk çayı içecek ve programı tertip eden Ahmet Ferikoğlu ile hasbihal edecekler.
 </p>
 <p>
  Sofrasından misafir eksik olmayan, oturaklı bir adam Ferikoğlu. Söz arasında, ‘evde hindi ve pilav piştiğinden’ söz ediyor. Bu yörede âdettendir zaten, âşıklar için meclisten önce ya da sonra muhakkak bir sofra açılır. Bağlamalar kılıfından çıkacak birazdan ve masalardaki mırıltılar, şıngırtılar sona erecek. Böyle soğuk bir kış akşamı, o kahvehanenin bir köşesine sessizce ilişip âşıkları ve onları dinleyen adamları izlerken, ‘âşığın bir mesajı vardır, gittiği yere onu taşır’ diyenlerin ne kadar haklı olduğunu anlıyoruz şimdi. Okey taşları, oyun kâğıtları bir kenara itilmiş, herkes yönünü âşıklara dönmüştür işte ve âşıklar Allah aşkından, peygamber sevgisinden bahseden divanlarıyla kahvehanede bile uhrevi bir meltem estirmeyi başarmıştır. Âşıkların kendi aralarında ‘kalem şuarasındandır’ diye takdir edip hürmet gösterdiği şair Sarıbatır, dünyanın fâniliğine değindiği şiirini okurken, başların tevekkülle eğilişini, “Baki olsaydı kalırdı Server-i Enbiya / O dahi ki hem efendisi, sultanı bu dünyanın” dizesiyle ellerin usulcacık kalplere dokunuşunu görseniz, kahvehaneye değil de bir tekkeye geldiğinizi zannedersiniz.
 </p>
 <p>
  <strong>
   Yaşayan hikâyeler
  </strong>
 </p>
 <p>
  Eskiden, merhum Âşık Çobanoğlu’nun işlettiği Âşıklar Kahvesi’nde, Bin Bir Gece Masalları gibi ardı arkası gelmeyen hikâyeler anlatılırmış. Murat Çobanoğlu’nun adı bugün bir efsane gibi dolaşıyorsa şehirde, arkası hep yarına kalan hikâyeleri ustalıkla anlatmasının rolü büyüktür bu şöhrette. O günlerde Artvin’den İran’a mal götürürken kamyonu arızalanan bir şoförün hikâye dinleme merakı yüzünden Kars’tan on gün boyunca ayrılamamasını bile minik bir hikâyeye dönüştürerek anlatan âşıklara göre, şimdi, ne o dinleyiciler kaldı ne de öyle uzun hikâyeler! Bugün kahvehanelerde ‘serencam’ denilen küçük; ama anlamlı hikâyeler anlatılabiliyor ancak. Gölhane köyü kahvesinde de rahmetli Âşık Şenlik’e ait divan, dinleyiciyi divana hazırlayan bir serencamla başlıyor nitekim. Yalancılığıyla nam salmış Rüstem, ikinci bir öküze ihtiyaç duyan Şenlik Usta’ya, ‘Benim yüz öküzüm var, yarın gel birini al’ der. Ne bilsin âşık, kendisi gibi mert bir adam sanır Rüstem’i de ertesi gün çıkıp gider hakikaten. Vaadin gerçek olmadığını anlayıp da atının yönünü köyüne doğru çevirdiğinde, nasıl olduysa artık, Rüstem, mahcup bir edayla önüne dikilir Âşık Şenlik’in, ‘Hiç değilse, bir lokma ekmeğimi ye’ der. Ustanın cevabı, o gün bugün bir mertlik manifestosu olarak dolaşmaktadır işte dilden dile: “Namertlerin kanadıyla uçmam Allah kerimdir / Coşkun suya köprü olsa geçmem Allah kerimdir /Teklif etse yiyebilmem namertlerin nanını / Suyu ab-ı Kevser olsa içmem Allah kerimdir…”
 </p>
 <p>
  Kahvehane ahalisi elbette bu hikâyelerin de divanların da değerini bilip hürmetle dinliyor; ancak sıra taşlamaya geldiğinde nasıl neşelendiklerini, coştuklarını görseniz, ‘meğer herkes bu anı bekliyormuş’ dersiniz. Arif Tellioğlu’nun verdiği kafiyeye uygun olarak irticalen atışan, daha doğrusu birbirlerini nezaketle ‘taşlayan’ âşıkların dinleyicileri de oyuna dâhil etmesi görülmeye değer gerçekten. Peçetelere yalnız istek parçalar mı yazılır böyle ortamlarda? Bir köşede sessiz sakin oturan müzmin bekârların, tarlasını satılığa çıkaranların, kafayı bir hastalığa takanların isimleri de ifşa edilir ve âşık, meclisin havasını canlı tutmak için elden geldiğince herkesi o hikâyenin bir parçası yapmaya çalışır. Ve siz, tiyatro oyunundan farksız bu interaktif gösteriyi hayretle izlerken, âşık meclislerinin dün olduğu gibi bugün de topluma çekidüzen vermeye, kişiyi kendisiyle yüzleştirmeye devam ettiğini görürsünüz. Üstelik bu hususta öyle ustadırlar ki kâh güldürür kâh hüzünlendirirler; ama istedikleri mesajı ille de verirler.
 </p>
 <p>
  <strong>
   ÂŞIK MECLİSİNDEN NOTLAR
  </strong>
 </p>
 <p>
  Kars’ta hiçbir âşığın ölmediğini söylesek… Rahmete kavuşmuş usta âşıkların divanları öyle çok okunuyor, isimleri öyle çok anılıyor ki bugünün âşıklarıyla eski âşıkların daha dün buluşup söyleştiklerini zannedersiniz. Hatıralar öyle diri, öyle taze…
 </p>
 <p>
  Âşıklar biraz dalgın adamlar aynı zamanda, zihinleri her daim bir divanla, hikâyeyle meşgul. En çok da eski ustaların atışmalarını gölgede bırakacak can alıcı, göz kamaştırıcı dörtlükler üzerine zihin yormayı seviyorlar.
 </p>
 <p>
  Bugün her ne kadar âşıklık geleneğinin zayıfladığı söylense de âşık meclislerinde geçmişten gelen bir erkân ve adabın devamını görmek mümkün. Dinleyicilerin ‘Yaşa âşık’ ‘Var ol âşık’ diye tezahüratta bulunmaları bile bu geleneğin şimdi de usulünce akıp gittiğini gösteriyor sanki.
 </p>
 <p>
  Gelenek binlerce yıldan bu yana usta-çırak ilişkisiyle yürüyor ve bir çırak yirmi yıldan önce ‘Ben ustayım’ diyemiyor. Kaldı ki hakiki ustalar hiçbir zaman ‘usta’ olduğunu söylemiyor. Deyişlerindeki güzellik, irticali atışmalarındaki sağlamlık, sazlarının ve seslerinin gücü zaman içinde halkın gözünde onları ustalık makamına taşıyıveriyor.
 </p>
 <p>
  Âşıkların en büyük derdi geçimlerini kazanmak için başka işlerle uğraşmak zorunda kalmaları. İçlerinde Arif Tellioğlu gibi kırk yıldan bu yana âşıklık dışında bir işle uğraşmamış ustalar da var; ama çoğu sazlarına takılan ufak bahşişlerle geçinemeyeceği için şoförlük, bekçilik gibi vasıfsız işlerde çalışmak zorunda kalıyor. Köylere para kazanmak için değil, bu kültürü yaşatmak için gittiklerini söyleyen âşıklar, ‘Devlet yaptığımız işin değerini takdir etmeli ve bizi geçim derdinden kurtarmalı’ diyorlar.
 </p>
</div>


Kaynak: [www.aksiyon.com.tr](http://www.aksiyon.com.tr:80/kultur/kars-asiklariyla-koy-yollarinda_553717), [web.archive.org (arşiv bağlantısı)](http://web.archive.org/web/20160213233554/http://www.aksiyon.com.tr:80/kultur/kars-asiklariyla-koy-yollarinda_553717)
