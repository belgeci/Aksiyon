# Ortadoğu’nun ‘Müselsel Türkî’ macerası

*Ülkü Özel Akagündüz 2013.09.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yurtdışında da büyük rağbet gören Türk dizileri, Ortadoğu ve Balkanlar’ı nasıl etkiledi? Türkiye algısını ne yönde değiştirdi ve zannedildiği gibi bir ahlakî yozlaşmaya yol açtı mı? Soruların cevabını Fas, Ürdün, Kuzey Irak, Bulgaristan ve Azerbaycan’da aradık.
  </font>
 </div>
 <div id="newsText">
  <font class="detail-text">
   <p>
    'Müselsel Türkî’, tesirli bir iksir… Bolca hayal içeriyor, bir fiske coşku, heyecan, biraz mutluluk, sevgi, kâfi miktarda merak, gıpta, entrika ve hatta ümit… Ortadoğu evlerinin hatırlı misafiri aynı zamanda… On yıldır başköşede oturuyor ve bir gün çekip gitmesinden endişe ediliyor. Bu terkip, o coğrafyada gezinen turist, öğrenci, iş adamı ve diplomatlar için de efsunlu bir anahtar. Havalimanında, restoranda, mağazada, takside, iş görüşmesinde bir Türk olarak bulunmanız yeterli. ‘Müselsel Türkî’nin içinden çıkıp gelmiş sayın kendinizi, o muhteşem manzaraların, dekorların, gösterişli giysilerin, mücevherlerin, ince gülüşlerin, zarif sözlerin ve romantizmin ülkesinden…
   </p>
   <p>
    Önceleri hafif umursamaz ve şaşkındık. Libya’dan Tunus’a bir dolmuş taksiyle yol alırken, minicik bir ekranda saatlerce dönüp duran bir klipten kimsenin sıkılmayışı karşısında söz gelimi. “Ihlamurlar Altında” dizisinden görüntüler ve şarkılar… Sonra Tahran’da, Beyrut’ta, Şam’da, Kahire’de, hiç olmadık yerlerde, bir cami avlusunun uhreviliği içinde mesela, bir tanıdıktan haber almak ister gibi yanımıza sokulan genç kızların, kadınların seslerinde merak, gözlerinde pırıltıyla ‘Müselsel Türkî’ deyişi… Onlar heyecanlarına bir ortak arıyor; fakat biz o Türk dizilerinin birçoğunu izlememişiz. Bir parça da mahcubuz galiba. Sanki ülke gerçeğinden bîhaberiz! O vakitlerde ‘Aman neyse!’ dedik yine de. ‘Mesele değil, bir modadır, gelir geçer.’ Ancak yanılmışız, on yıl geçti; ama bu moda geçmedi.
   </p>
   <p>
    Şimdi hem şaşkın hem de meraklıyız. Ortadoğu, Türk dizilerinde ne buldu? İddia edildiği üzere ahlâklar bozuldu mu? Türkiye ve Türklerle ilgili algılar ne yönde değişti? Bu kez, ayaküstü sohbetlerle yetinmeyeceğiz. Evlere girip Türk dizilerinin gündelik hayata nasıl tesir ettiğini göreceğiz. Bir ön kabulümüz yok. Niyetimiz, olabildiğince objektif bir fotoğraf çekebilmek. bizdekine benzer tartışmalar oralarda da yapılıyor. Zaman hırsızından tutun, ahlaki dejenerasyon aracına kadar bütün eleştirilerle birlikte, Türk dizileri bir realite. Ve biz bu realitenin peşine düştük. Rotamız şöyle: Fas, Ürdün, K.Irak, Bulgaristan ve Azerbaycan...
   </p>
   <p>
    Muhannet’e selam!
   </p>
   <p>
    Kazablanka’da bir restoranda, beyazlara bürünmüş yetmişlerinde bir hanım teyze, yan masadan el sallıyor bize: “Muhannet’e selam!” Muhannet, yani Kıvanç Tatlıtuğ, Ortadoğu’daki en meşhur Türk, Başbakan Erdoğan’dan sonra tabii… Kadınlar seviyor, erkekler tehlikeli buluyor. Bu isim, 2007’de Gümüş, o taraflardaki adıyla ‘Nur’ dizisiyle Arap evlerine girdi ve bir daha da çıkmadı. Yeni doğan çocuklara Muhannet ve Nur isimleri veriliyor hâlâ ve Muhannet’in yol açtığı aile faciaları dilden dile dolaşıyor. Kimi şehir efsanesi, kimi gazete sütunlarına taşınan gerçek hikâyeler… İnternet sitelerinde, Gümüş’ten sonra boşanmaların arttığına dair çıkan haberlerin ciddiyeti tartışılır; ama uykusunda Muhannet diye sayıklayan karısını boşayan adamın talihsizliğine diyecek söz yok. Ürdün gazetelerine yansıyan bu haber, Mısırlı televizyon yapımcılarına da ilham vermiş olmalı ki dizilerden birinde Muhannet’e hayranlığı yüzünden kocası tarafından öldürülen bir kadının hikâyesi işlenmiş. Genç kızların duvarlara astığı posterlerin, telefonlara yüklediği fotoğrafların aile içinde oluşturduğu tatsızlık da hesaba katılırsa, ‘Muhannet’in Ortadoğu’da huzuru kaçırdığı pekâlâ söylenebilir. Sadece erkeklerin değil, genç kızların akıbetinden endişe duyan dindar hanımların huzurunu da… Sıraladıkları gerekçeler gayet makul; ancak en ilginci, Türk dizilerindeki ‘yakışıklı’ erkek profilinin çıtayı epey yükselttiği ve bu yüzden genç kızların damat adaylarını beğenmekte zorlandığına ilişkin görüş… Böbürlenenler için yeni kullanılmaya başlayan bir deyim, bu hanımları haklı çıkaracak gibi görünüyor: “Sen kendini Muhannet mi zannettin!” Muhannet, yani bir tür bulunmaz Hint kumaşı! Fakat Fas’ta, Kazablanka Üniversitesi bahçesinde konuştuğumuz genç kızlar aynı fikirde değil neyse ki! Bir saatlik ‘bank sohbeti’nin sonundaki ortak cümle şu: “Diziler hayal satar, gerçek olan kendi ülkemizin insanıdır.” Ancak o genç kızlardan kimi bir parça ‘hayal’ peşinde gibi. İngiliz Dili ve Edebiyatı Bölümü’nde okuyan 19 yaşındaki Gizlan el Ebyad, “Türk dizilerindeki gibi bir aşk hikâyesi yaşamayı çok isterim.” diyebiliyor söz gelimi… Burası mühim; dizilere mesafeli duran kadınlar bile “Türkiye’de evlilikler bu kadar romantik mi?” diye sorduğuna göre… Türk dizileri ne tür bir hayal satıyor acaba?
   </p>
   <p>
    Türk dizilerindeki sır nedir?
   </p>
   <p>
    Aslında “Gümüş’ün sırrı neydi?” diye sormak icap eder. Ortadoğu’daki furya bu diziyle başlıyor çünkü. Öncelikle, “Türk dizilerinde sizi etkileyen şey nedir?” sorusunun cevabı bu dizide saklı. Göz kamaştırıcı İstanbul görüntüleri mesela… Birçok Arap izleyicinin İstanbul’a dair ilk izlenimlerini bu diziden edindiği hatırlanırsa, aralara bolca Boğaziçi Köprüsü, Kız Kulesi, hisarlar, konaklar, vapurlar, martılar ve gece ışıltısı serpiştiren görüntü yönetmenine teşekkür etmek gerekir. Bu yönüyle Gümüş, çok etkili bir İstanbul tanıtım filmidir aynı zamanda. Bugün tarihî yarımadada artık omuz omuza yürüdüğümüz Arap turistlerin bir bölümü İstanbul’u böyle keşfetti.
   </p>
   <p>
    İkinci önemli nokta; kalite… Çekimler, renkler, seslendirme, oyunculuk ve senaryoda on yıl önceye göre epey mesafe katettiğimiz ortada. Bilhassa da oyunculuk ve senaryoda… Otuz-kırk yıldır Mısır ve Meksika dizileri izleyen Arap izleyicinin bir anda Türk dizisi tutkunu oluvermesinin sırrı daha çok burada aranmalı. Özgün hikâyeler ve ‘Binbir Gece Masalları’nı aratmayacak ‘meraklı’ sonlar… İzleyiciler arasında, Türk dizilerindeki dramın “Genç Werther’in Acıları”ndaki kadar ustalıkla anlatıldığını düşünenler bile var. Üniversite öğrencisi Leyla Hariz, “Türk dizilerinde konular, Amerikan ve Arap dizileri gibi tekrar etmiyor. Bizim için her şey çok yeni ve alışık olduğumuzun dışında. Ayrıca, aşkı ve hüznü iliklerimize kadar hissedebiliyoruz.” diyor. Güzel Sanatlar Fakültesi öğrencisi Hesna Emzil ise Türk dizilerini kendisine Mağrip dizilerinden daha yakın buluşunu şöyle izah ediyor: “Bizim dizilerde hep bir Batı’ya özenme var. Hikâyeler yapay bu yüzden. Ama Türk dizileri Doğu’yla Batı’yı harmanlayıp kendisine özgü bir tarz bulmuş olmasıyla daha sahici ve sıcak duruyor bence.”
   </p>
   <p>
    Ve gelelim en can alıcı noktaya; kadın-erkek ilişkilerindeki nezaket ve romantizme… Artık fenomen olan Gümüş dizisine dönersek yine, her evli çiftin özlediği bir tablo görürüz orada; eşine tutkuyla bağlanan ve onu incitmekten korkan bir koca… Kimi erkeklerin, kadının hayattan ve eşinden beklentisini artırdığı için ‘tehlikeli’ bulduğu bu tablo, Faslı Sümeyye Naimi’ye şu cümleyi kurdurabiliyor: “Türkiye gibi bir yerde yaşamak isterdim. İnsanî ilişkilere çok özeniyorum. Türklerin birbirlerine kar şı diyaloglarını daha nazik buluyorum.”
   </p>
   <p>
    Bakü’de yaşayan Gözel Hanım da kızı İlhame’ye kalırsa bu dizilere fazla kaptırmaktadır ‘özünü’: “Benim mamam, dizilere bakır, kocası yoldaşına nasıl eyleyir, sonra babamlan küsür, evde dava düşür onun üzerinden. Bir filmde kadın ameliyat olmuştu, mamam da özünü arzuluyordu ki ‘Men de ameliyat olayım, hamınız bakın bana öyle.”
   </p>
   <p>
    Bu tür sahnelerin ‘Türk erkeği’ imajına olumlu katkıda bulunduğu muhakkak. Fakat Ürdün Meclis Başkan Yardımcısı’nın eşi İman el Kürdî, “Dizilerdeki romantizm gerçek hayattan mı alınmış?” diye ‘gerçek’ bir merakla sorduğunda bir an mütereddit kaldığımızı itiraf edelim. Evet; romantizm hayatımızı külliyen terk etmiş değil! Hayır; çünkü Türkiye’de eşleri tarafından dövülen ve hatta öldürülen kadınlar var.
   </p>
   <p>
    Bir ‘aile’ özlemi
   </p>
   <p>
    Aile bağlarımızın eskisi kadar güçlü olmadığını düşünmeye başlamıştık ki Araplar ve bilhassa da Bulgarlar, dizilerde bizim artık farkına bile varmadığımız ritüellere ‘kaybolmuş hazineler’ nazarıyla bakınca, bir nevi iman tazeledik. ‘Türk dizilerinde sizi etkileyen nedir?’ sorusunu yönelttiğimiz Bulgarlar istisnasız aynı cevabı verdi: “Aile fertlerinin yemeklerde bir masa etrafında buluşması.” Bizim için sıradan olan bu sahnenin orada neredeyse gözyaşlarıyla izlenmesi ne garip! Filibe’de (Plovdiv) hem üniversite okuyup hem de bir otel restoranında çalışan Nina Zapriamova, “Türklerin güçlü aile geleneklerine sahip olduğunu bilmiyordum, çok şaşırdım. En fazla da aile ilişkilerindeki sıcaklıktan etkilendim. Her akşam sofrada toplanmaları ne güzel! Bulgaristan’da böyle bir manzara artık kalmadı.” diyor.
   </p>
   <p>
    <img alt="" height="291" src="http://web.archive.org/web/20140125071055im_/http://medya.aksiyon.com.tr/aksiyon/2013/09/16/kapak-ulku-arap-diziler-(6).jpg"/>
   </p>
   <p>
    <em>
     <strong>
      Bulgar Nina Zapriamova, “Türkiye’de aile bağlarının güçlü olduğunu bilmiyordum.” diyor.
     </strong>
    </em>
   </p>
   <p>
    Ülkede her yüz çocuktan 56’sının evlilik dışı dünyaya geldiğini gösteren istatistikler Nina’yı doğruluyor yazık ki!
   </p>
   <p>
    Bulgaristan’da gösterime ilk giren dizi ‘Binbir Gece’; ancak en sevileni ‘Yaprak Dökümü’… Nedeni malûm; aile bağlarının sağlamlığının ilkin bu dizide keşfedilmiş olması. Elbette dizide yuva çatırdamakta, kardeşler birbirine düşmektedir; ancak önemli olan o çöküşün kederinin de beraberce yaşanmasıdır. Nina, aile bireylerinin zor zamanlarda kenetlenmesinden, anneye ve babaya saygı gösterilmesinden, komşuluk ilişkileri ve bayram ziyaretlerinden de çok hoşlanmış. Burada enteresan olan bir nokta da yaşlıların bu dizileri daha özlemle izliyor olması. Nina’ya göre onlar daha üzgün; çünkü Türk dizilerinde rastladıkları, ihtiyarlara saygı göstermek, hâl hatır sormak, yardım etmek gibi bazı değerlerin zamanla yitip gidişine şahit oldular.
   </p>
   <p>
    Araplara gelince… Konusu ne olursa olsun, hemen her Türk dizisinde belli belirsiz de olsa fark edilen iyi aile ilişkilerine dair örnekleri anlamlı ve değerli bulduklarını ifade ediyor onlar da. Aile fertlerinin yemeklerde bir masa etrafında toplanıyor oluşu maziye ait bir görüntü değil Ortadoğu’da; ancak eski özenin kalmadığı söyleniyor. Tabii burada 22 ülke ve yaklaşık 350 milyonluk bir nüfus adına konuşamayacağımız ortada. Suriye’de söz gelimi, şu talihsiz günlerin öncesinde yemek saatlerinin bütün aileyi bir sofra etrafında buluşturması beklenirdi. Türk dizileriyle ilgili görüşmeler yaptığımız Fas’ta bu konuya hiç değinilmedi; ama Ürdün’de yemek sofralarının giderek tenhalaştığına dair bir yakınma var. Orada çalışma saatleri, ailenin öğleden sonra saat iki ile üç arası evde toplanmasına imkân tanıyor, yemek de bu saatlerde muhakkak pişmiş oluyor; ancak Ürdünlü hanımlar, aile fertlerinin tek başına karnını doyurma eğiliminden şikâyetçi artık.
   </p>
   <p>
    <img alt="" height="291" src="http://web.archive.org/web/20140125071055im_/http://medya.aksiyon.com.tr/aksiyon/2013/09/16/kapak-ulku-arap-diziler-(7).jpg"/>
   </p>
   <p>
    <em>
     <strong>
      Ürdünlü hanımlar, bir ikindi buluşmasında Türk dizileri üzerine konuşuyorlar.
     </strong>
    </em>
   </p>
   <p>
    Amman’da yaşayan avukat İsra Ekrem, “Türkiye’de ailelerin akşam yemekte buluşması hoşuma gitti. Bizde ana yemek öğlen yemeğidir. Saat ikide yemeğim hazır olmalı, ben eşimi beklerim; fakat çocuklar mikrodalgada ısıtır yer.” diyor. Aile ilişkilerindeki sıcaklık temasının sürekli vurgulanmasında, orada da gösterime giren ‘Babam ve Oğlum’ gibi duygusal filmlerin de etkisi var tabii. Bu film en çok da neşeli, konuşkan ve birbirine tutkuyla bağlı aile fertleriyle yer etmiş Ürdünlü izleyicinin zihninde.
   </p>
   <p>
    Ayakkabı meselesi
   </p>
   <p>
    Türk dizileriyle ilgili sohbetlerde en sık duyacağınız cümlelerden biri şudur: “Bize unuttuğumuz değerleri hatırlattı.” Başından beri sözünü ettiğimiz insanî ilişkilerden daha farklı, belki aklınıza hiç gelmeyecek bir ‘ayakkabı’ meselesi var burada. Arapların Türk dizilerinde en beğendikleri gündelik hayat pratiği de bu meselenin içinde gizli. Ortadoğu coğrafyasında gezinenler bilir, istisnalar hariç, evlere ayakkabıyla girilir ve bu oldukça normal kabul edilir. İçten içe yadırgıyor olsak bile üzerinde hiç konuşmadığımız ayakkabı mevzusunun artık karşılıklı tartışılıyor oluşu, Türk dizilerinin en olumlu katkısı olarak gösterilebilir. Hiç değilse birçok Arap, “Biz de aslında önceleri ayakkabımızı çıkarıyorduk. Bu âdet sonra yerleşti içimize, büyük ihtimalle de İngiliz etkisiyle.” diyebiliyor artık.
   </p>
   <p>
    Beğenilen bir diğer husus da yaşlıların ve büyüklerin ellerinin öpülüp alna konulması… Bunu çok yeni, farklı ve hoş bir selamlaşma şekli olarak tanımlıyorlar; ancak uygulama konusunda çekimserler. 22 yaşındaki üniversite öğrencisi Hesna Emzil, “Aslında” diyor, “Dedemin elini öpmek isterim; ama Türkleri taklide mi başladın derler diye çekiniyorum.”
   </p>
   <p>
    <img alt="" height="291" src="http://web.archive.org/web/20140125071055im_/http://medya.aksiyon.com.tr/aksiyon/2013/09/16/kapak-ulku-arap-diziler-(5).jpg"/>
    <em>
     <strong>
      Rabat’ta yaşayan Firdevs Bilkayd dizileri artık Türkçe izleyebiliyor.
     </strong>
    </em>
   </p>
   <p>
    Dizilerle ilgili altı çizilen temalardan biri de ‘yardımlaşma’… İlham Bilkayd, “Türkler birbirlerine çok yardımcılar, özellikle de sokakta.” derken, ‘gerçek’ sokak görüntüleri üşüşüyor zihnimize hâliyle, evet hoş örneklerimiz var galiba, zannettiğimiz kadar hodbin değiliz belki de… “Bizde bu yok.” diye devam ediyor İlham: “Artık korkuyoruz; çünkü bazı insanlar kötü ve kaba, küçücük bir yardım için bile kimse kimsenin yanına yaklaşmıyor.” İlham’ın yakındığı, sadece Rabat’ın değil, hemen her büyük şehrin sorunu ve buradan hareketle bir yargıya varmak doğru olmaz. Doğru olan, Türk dizilerinin yardımlaşan insanları göstererek hoş bir hatırlatma yapmış olmasıdır.
   </p>
   <p>
    Türkleri nasıl bilirdiniz?
   </p>
   <p>
    Araplarla Türkler, uzun bir tarihî geçmişin ardından gelen o yarım asırlık kopuş sürecinin sancısını yaşıyor hâlâ. Arapların tamamını petrol zengini sanan Türkler ve Türklerin Müslüman olduğundan bîhaber Araplar… Ve bugün onlar, ironik biçimde, Müslümanlığımızın hakikaten sorgulanacağı dizi filmler içinden Müslüman oluşumuzun delillerini toparlıyorlar. Fonda bir ezan sesi, manzaraya bir köşeden dâhil oluveren kalem minareler, beyaz örtülü bir büyükanne veya nadir de olsa bir Ramazan sofrası, bir secde sahnesi… Kazablanka’da 34 yıldır Fransızca öğretmenliği yapan Betül Kameri, gayet net bir biçimde durumu izah ediyor: “Dizilerden önce Faslılar Türkiye’yi bilmiyordu. Bizi birbirimize yakınlaştıran bu dizilerdir.” ‘Hiç bilinmeyenler’ arasında aile bütünlüğü, yardımlaşma, büyüklerin elini öpme, ayakkabıyı dışarıda çıkarma, ev işleriyle titizlikle meşgul olma dışında (Ürdünlü bazı hanımlar, dizilerdeki kadınların evlerinin temizliğinden, tertibinden pek hoşlanmışlar ki bu da dizilerin ‘sahiciliği’nin bir göstergesi sayılabilir) etkileyici manzaralar ve zengin, renkli bir kültür de var. İstanbul’da Arap turistlerle ilgilenen bir turizm firması yetkilisi, “İlk vakitler çok şaşkınlardı.” diyor: “Her dizide Türkiye’nin hem tarihî hem sosyal hem de coğrafî olarak ayrı bir yönünü gördükleri için, bize ‘Türkiye gerçekten böyle zengin bir ülke mi?’ diye soruyorlardı.”
   </p>
   <p>
    Amman’da faaliyet gösteren Ürdün-Türk Dostluk Derneği yetkilisi Emel Akkad, dizilerden sonra derneğe gelip “Türkiye turlarınız var mı?” diye soranlar yüzünden bir turizm firmasıyla anlaşmayı düşünüyor artık. Türkler ve Ürdünlüler için bir buluşma mekânı olarak tasarlanan derneğin kültürel çalışmalarıyla ilgilenen Muhannet Abdurrahman ise Türkler ve Araplar arasındaki yanlış anlaşılmaları onarma gayretinde. Osmanlılar için kullanılan ‘sömürgeci’ ifadesi ders kitaplarından kaldırıldığı hâlde, müfredat dışına çıkarak Türkleri kötüleyen öğretmenler yüzünden sıkıntı yaşayanlardan biri de kendisi çünkü… “Oğlum eve üzgün döndü, ‘Baba, biz Türkye’de hiç kötü insan görmedik ama’ dedi. Meğerse tarih öğretmeni derste Türkler hakkında olumsuz ifadeler kullanmış. Ertesi gün okula gittim ve öğretmenine, yaptığı şeyin kimseye faydası olmadığını söyledim.”
   </p>
   <p>
    Abdurrahman, Türk dizilerinin sunduğu imajların ve yol açtığı turistik hareketliliğin olumsuz yargıları düzelteceği kanaatinde. Tıpkı, Paskalya’da ziyaret ettiği Bulgar komşusunun evinde ney sesi duyan Bulgaristan Burgas Başkonsolosu Cem Ulusoy gibi… O ses, arka odada açık unutulan televizyondan gelmektedir elbette ve o televizyonda çoğunluk bir Türk dizisi oynamaktadır. Burası mühim aslında; en kaliteli Amerikan dizilerini yüzde 20’lerde bırakıp yüzde 80 izlenme oranı yakalayan Türk dizileri, tarih kitaplarının besleyip büyüttüğü önyargıları yıkabilir mi? ‘Muhteşem Yüzyıl’ dizisine ait afişlerin sokaklara asılmış olmasına bir anlam yükleyebilir miyiz ya da? Bulgarların Türk dizilerini merakla karışık bir imrenme duygusuyla izlediğini düşünen Ulusoy’a kalırsa, bugün Sırpları ve Boşnakları ortak bir beğenide buluşturan Türk dizileri diplomasiyi de kolaylaştırmaktadır.
   </p>
   <p>
    Filibeli Nina Zapriamova’nın ‘Turski seriali/Türk dizileri’ hakkındaki görüşlerine bir kez daha kulak verirsek, ilk meyveleri topladığımızı görebiliriz belki de. “Arka Sokaklar dizisi senaryo olarak Amerikan dizilerine benziyor; ancak Amerikalıları anlamak daha zor. Arka Sokak oyuncuları aynı bizim gibi şakalaşıyor. Aslında dilimiz ve dinimiz farklı; ama düşüncemiz sanki aynı.”
   </p>
   <p>
    Bir de Türk dizilerinin Bulgaristan Türklerinin imajına yaptığı katkı var ki onların hoşnutluğunu görünce ‘bizi dünyaya yanlış tanıtıyor bu diziler’ söyleminden bir parça şüpheye düşüyoruz. Bilhassa da Bulgarların gözünde çok daha ‘yanlış’ bir Türk imajı gördükten sonra… Bu kez Bulgaristan Türklerinden Özlem Tefikova’yı dinleyelim: “İlk önce ‘Binbir Gece’ dizisini izledik. Şehrazat büyülemişti herkesi. Türkiye’yi gelişmiş bir ülke olarak bilmiyorlardı, hatta ‘Dizideki o şirketler, evler, eşyalar Türkiye’de mi bulunuyor?’ diye soruyorlardı.” Özlem, Şumnu’daki Episkop Konstantin Preslavski Üniversitesi’nde gazetecilik eğitimi alıyor. Okulda Türk dizileri üzerine seçmeli bir ders var ve hocalarından biri bu diziler üzerine araştırma yapıyor. Vardığı kanaatleri kimi zaman Özlem’le de paylaşıyor tabii: “Dizileri araştıran hocam bir gün şöyle dedi: Fatmagül’ün Suçu Ne? dizisinden anlaşılıyor ki Türkiye’de adalete saygı gösteriliyor. Bunu Arka Sokaklar’da da görüyoruz. Aynı tip Amerikan dizileri de var; fakat onlar polisleriyle alay eder gibiler, Türkler ise polislerine karşı daha saygılılar.”
   </p>
   <p>
    Ortadoğu’da Türk dizilerinin bilinçli bir biçimde ‘Türkiye reklâmı’ yaptığına dair ilginç bir görüş de var. Diziler sayesinde Türkiye’deki birçok hayat biçimini gördüğünü ve Türkiye’yi tanıdığını söyleyen 19 yaşındaki Sümeyye Naimi, “En güzel yerleri gösteriyorlar. Ülke reklâmının yapıldığını biliyorum. Fas’ta sokaktan geçen birine sorsanız Türkiye’nin genel havasını tarif edebilir size. İstanbul’un gezilecek yerlerini, Adalar’daki fayton gezintilerini, Sultanahmet’i, Ankara’yı, Bursa’yı, Antep’i bilir. Ben de aileme İstanbul’a gitmek istediğimi söylüyorum sürekli.”
   </p>
   <p>
    Dizilerin bilhassa İstanbul görüntülerini filmin cazibesini artırmak için kullandığı söylenebilir; ancak turizmciler, bundan sonra çekilecek dizilerde daha planlı bir Türkiye tanıtımı yapılmasından yana. Geçen yıl, Dubai’ye, Kahire’ye, Beyrut’a ve hatta İsviçre’ye gitmek yerine Bursa’yı, İzmit’i ve Erzurum’u tercih eden Araplar sayesinde kış aylarını da epey ‘keyifli’ geçiren turizmciler, Gümüş dizisinin ardından yaşanan turist patlamasının tekrarını diliyorlar hâliyle. İstanbul o güne kadar kendisinden nedense uzak duran Arap turistlerle o meşhur yalı sayesinde tanışmıştı hatırlarsanız. Hatta o günlerde, ‘uyanık’ bir turizmcinin yalıyı kiraladığı ve biletle girilen bir müzeye dönüştürdüğü rivayetleri dolaşmıştı ortalıkta. İstanbul sakinlerinin nerede olduğunu bile bilmediği bu yalının kiralandığı doğruydu tabii ve Karnak Turizm’in yarı Türk yarı Suriyeli sahibi Serdar Aliabet, işte o ‘uyanık’ turizmciydi. Aliabet, o dönemde Arap televizyon kanallarına konu olan girişimini şöyle anlatıyor: “Gümüş furyasının Ortadoğu’yu salladığı günlerde 35 Suriyeli hanımın, dizinin çekildiği yalıyı ziyaret etmek istediği haberi geldi bize. Önce ilgilenmedim, ‘El âlemin evini nasıl gezdireceğiz?’ dedim. Ama sonra Dubai’de de bu yalının konuşulduğunu görünce aylık 30 bin dolar  ödeyerek üç aylığına kiraladım. Giriş ücreti 50 dolardı. Topkapı Sarayı biletinin 10 dolar olduğu düşünülünce epey fazla bulunabilir; ama çok masraf yaptık oraya. İstanbul’a iner inmez bavullarıyla yalıyı ziyaret edenler o atmosferi hissetsin diye yatak örtülerinden perdelere kadar dizideki dekorun bir benzerini kurduk. Maddi kazancımız olmadı; ama başarılı bir işe imza atmış olduk.”
   </p>
   <p>
    Diziler Türkçe öğretiyor
   </p>
   <p>
    Türk dizisi furyasının yalnızca Türkiye’yi görme isteği uyandırmadığı, Türk diline karşı da bir sempati oluşturduğu biliniyor. Ancak yine de dizilerden Türkçe öğrenen genç hanımlarla Türkçe röportajlar yapacağımız aklımıza gelmezdi. Kazablanka Üniversitesi öğrencisi Leyla Hariz, “Türkçeye olan ilgim çok arttı, devamlı araştırıyorum.” diyor. Bu dilin ileride ona ne kazandıracağını bilmiyor, şimdilik sadece sevdiği için öğreniyor. Leyla ile sohbetimiz Türkçe başlayıp Arapça devam ediyor; ancak başkent Rabat’ta yaşayan tıp öğrencisi Firdevs Bilkayd, söyleşimizin son noktasına kadar Türkçeyi elden bırakmıyor. Onun favori dizisi ‘Elveda Derken’, Türkçeyi bu dizideki Gökhan Tepe şarkıları hatırına öğrenmiş çünkü… “Şarkılara iyi ki dublaj yapılmıyor!” diyor gülerek: “Yoksa Türkçeyi duyamazdım.” Gökhan Tepe’nin konuk olduğu bir radyo programına telefonla bağlanan ve Türkçe öğrenme serüvenini ona da anlatan Firdevs, “Önce beni Türk zannetti, sen Fas’ta ne yapıyorsun?’ diye sordu. Sonra işin aslını öğrenince çok gururlandı, beni Türkiye’ye davet etti.” diyor.
   </p>
   <p>
    Firdevs de tıpkı Leyla gibi Türkçeyi ileriye dönük bir planı olduğu için değil, sevdiği için öğreniyor. Fakat Fas Maliye Bakanlığı memurlarından Meryem Shaîmi’nin bambaşka planları var. Rabat’ta Nilüfer Türk Dil ve Kültür Merkezi’ne devam eden Meryem, dizilerden önce Türkiye hakkında hiçbir şey bilmeyişine hayıflanıyor: “Pişmanım, çok zaman kaybetmişim. Kültürlerimiz birbirine ne kadar yakınmış meğer.” Kaybını telafi etmek için sanki yolunu sık sık İstanbul’a düşüren Meryem; “Manzaralar, dizilerde gördüklerimle aynı, hiç hayal kırıklığı yaşamadım.” diyor. “Türkler çok güzel insanlar ayrıca. Sadece evlerin içini, aileleri merak ettim, dizilerdekine benziyor mu diye.” Meryem’in niyeti, bir an evvel Türkçe öğrenip İstanbul’a yerleşmek. Acelesi var, ‘zira cismi Rabat’ta olsa da aklı İstanbul’da’.
   </p>
   <p>
    Türk dizileriyle Türkçe öğrenmek kimi yerlerde sakıncalı olabilir. Devlet yetkililerinin Azeri lehçesinin kaybolmasından endişe duyduğu Azerbaycan’da mesela…
   </p>
   <p>
    <img alt="" height="291" src="http://web.archive.org/web/20140125071055im_/http://medya.aksiyon.com.tr/aksiyon/2013/09/16/kapak-ulku-arap-diziler-(9).jpg"/>
   </p>
   <p>
    <strong>
     <em>
      Bakü’de yaşayan Gözel Hanım, gelini ve kızıyla birlikte geceyarısına kadar Türk dizileri izliyor.
     </em>
    </strong>
   </p>
   <p>
    İlk gündeme geldiği 2009’da ülkede ‘Türklerin ortak dili ne olacak?’ tartışmasını da başlatan dizi yasağı, uydular aracılığıyla delinmeye devam ediyor tabii ve Azeri kardeşlerimiz Türkiye Türkçesinin kendileri için daha anlaşılır hâle gelmesinden mutluluk duyuyor. Tek sorun, küçük çocukların ‘bizim’ Türkçeyi ‘danışıp’ anaokulundaki Rusça dersine kulak asmaması imiş ki bıyık altından gülünerek dillendirilen bir meseledir şimdilik bu!
   </p>
   <p>
    Bulgaristan’da da benzer örnekler görülebilir; ancak Türk dizileri izleyerek Bulgarca öğrenmek kimin aklına gelir! Kestenyavo (Yeni Mahalle) köyünde yaşayan 54 yaşındaki Remziye Hakkıeva, eline defter-kalem alıyor, televizyonun karşısına oturuyor ve bir yandan pek sevdiği ‘Yaprak Dökümü’nü izlerken, bir yandan da Bulgarca öğreniyor. İşin aslı nedir, anlatalım. Şimdi efendim, Remziye Hanım, okula gidemediği için ve köyde ekseri Türkçe konuşulduğu için Bulgarcayı öğrenememiştir. Gel zaman git zaman yaş ilerlemiş; ama hayat telaşesi de hafiflemiştir. Ve talihe bakın ki televizyon kanalları Türk dizilerini Bulgarca göstermeye başlamıştır. “E, ne var bunda!” demeyin, Bulgarca o kanallarda her daim vardı elbet; ama Remziye Hanım’da ‘gâvur’ dizilerini izleyecek arzu yoktu. Ama şimdi, ekranda Türkler vardır artık, isimler, mekânlar ve hikâyeler Türk’tür; ama konuşulan dil Bulgarcadır ve Remziye Hakkıeva’nın aradığı tam da budur!
   </p>
   <p>
    Dizilerin özellikle Ortadoğu’da bir heyecana yol açtığı aşikâr; ancak öfke görmezden gelinebilir mi? Veya dizi karakterlerinin gündelik hayatı fazlaca işgal etmeye başlamasından tedirgin olanların sayısı azımsanabilir mi? Tek sorun, birbirini tam da çağa uygun biçimde keşfeden iki toplumun bu coşkulu buluşmasının ‘tedirginlerin’ sesini bastırması. Faslı Naima söz gelimi, mütevazı evinde cömertçe ağırlarken bizi, “Eskiden, utanma vardı.” diyor. “Bir genç kız babasının yanında her şeyi izleyemezdi; ama şimdi öyle mi!” Onu asıl kaygılandıran, kendi kızı değil. Lise öğrencisi Kevser, Türk dizilerini zaten izlemiyor. Asıl mesele; Naima’nın Marakeş’in güneyindeki köyünde bazı sakıncalı Türk dizilerinin ailenin büyükleriyle birlikte rahatlıkla seyrediliyor olması. “Köye gittiğimde onları uyarıyorum, ancak dinleyen kim!” diyor üzüntüyle. Türk dizilerine, Fas halkının gündelik dili sayılan Darice dublaj yapılmasının köylerdeki izlenirlik oranını artırması sadece onu değil, dizilere mesafeli duran okur-yazar bir kesimi de rahatsız ediyor.
   </p>
   <p>
    <img alt="" height="291" src="http://web.archive.org/web/20140125071055im_/http://medya.aksiyon.com.tr/aksiyon/2013/09/16/kapak-ulku-arap-diziler-(3).jpg"/>
   </p>
   <p>
    <em>
     <strong>
      Kazablanka’nın uzak semtlerinden birinde dizi saati... Türk dizilerinin Fas halkının konuştuğu Darice lehçesiyle seslendirilmesi, dizilerin daha da yaygınlaşmasına yol açtı.
     </strong>
    </em>
   </p>
   <p>
    Bu onlara göre; ‘tekinsiz’ bir yayılma ve yol açtığı olumsuzluklar şimdiden kendini gösterdi bile. Okullarda flört olaylarının normalleşmesi ve hayalî bir aşka kendisini kaptıran kadınların eşlerinden uzaklaşması gibi sıkıntılar… Türkiye’de üniversite okumak isteyen Kevser sırf bu imajlar yüzünden kararından vazgeçmek üzere: “Dizilerden etkilenip Türkiye’ye gitti, demelerini istemem arkamdan.”
   </p>
   <p>
    Türk dizilerini kadınlar ve genç kızlar için eğitici bulmayan Prof. Anova Vefa da Türkiye’nin Müslüman bir ülke oluşunun tahribatı daha da artırdığı görüşünde: “Evet, Meksika filmleri daha sakıncalı sahneler içeriyordu; ancak Fas halkı onları belirli bir mesafeden izliyordu. Türk dizilerine ise kendilerini fazla kaptırdılar. ‘Onlar da Müslüman, orada oluyorsa bizde de olabilir’ demeleri olumsuz davranış kalıplarının zamanla normalleşmesine yol açabilir.”
   </p>
   <p>
    Ramazanda Türk dizileri kalkıyor
   </p>
   <p>
    Yalnızca Fas değil, genel olarak Ortadoğu ülkeleri için Türk dizilerinin en sevimsiz yönlerini şöyle sıralayabiliriz: “Gayrimeşru ilişkilerin ve evlilik dışı gebeliklerin doğal gösterilmesi, başörtülü kadınların nadiren görünmesi, su gibi alkol tüketilmesi, kadınların sigara içmesi (Fas’ta bu çok ayıp sayılıyor), Ramazan ayının görmezden gelinmesi, inşallah kelimesinin çok az geçmesi…” Türk dizilerinin Ramazan aylarında yayından kaldırılmasını ve yerlerine bu aya özel hazırlanmış 30 bölümlük Suriye ve Mısır ‘müselseli’nin konmasını da bu olumsuzluklara bağlıyor kimileri ki bu durumda haksız da sayılmazlar.
   </p>
   <p>
    Türk dizilerini bir vakit hırsızı olarak görenler de var. Ürdünlü eczacı Fadia Samara mesela, bu dizilerin bir uyuşturucu gibi bağımlılık yaptığından, çok sürükleyici oldukları için, başlayanların bir daha bırakamadığından yakınıyor ve bu serzenişin hemen ardından “Ama...” diyor gülerek: “Bizi işgal ettikleri için memnunuz yine de. Çocuklarımıza yasakladık; fakat doğrusu biz birbirimizi bulmuş olduk.”
   </p>
   <p>
    Gündelik hayat, dizilere o denli ayak uydurmuş durumda ki ‘işgal’ kelimesi kulağa hiç de abartılı gelmiyor. Şehirlerde olup bitenlere bir göz atalım şimdi: Koskoca bir şirketin müdürü, sekreterine telefon bağlamamasını tembih ettikten sonra odasına çekiliyor ve Türk dizileri izliyor. Akşam saat 7’de sokaklar boşalıyor ve dizi saatlerinde kullanılmayan cep telefonları yüzünden bir operatör, TV kanalını reklâm vermemekle tehdit ediyor. Fakat kadınlar, dizi kritiği yapmak için buluşma günlerini beklemeyip telefona sarılınca bu tehdidinden vazgeçiyor. “Ay yazık, kızı gördün mü, babası nasıl davrandı?” diye başlayan muhabbetler çok su götürür ne olsa! Eve geç kalındıysa dizi uydudan aranıyor ve başka bir kanaldan o da olmazsa internetten muhakkak izleniyor. O gün elektrik gittiyse saatler kuruluyor ve dizinin tekrarı geceleyin yakalanıyor. Şehirlerarası tren yolculuklarında karşılaşılan Türk kızları dizilerle alakalı sorulara cevap veremediğinde ‘Nasıl bilmezsin? Sen Türk değil misin?’ diye fırçalanıyor ve zavallı kızların başka bir kompartımana kaçması yine de üzüntüyle karşılanıyor.
   </p>
   <p>
    Ortadoğu’da üç aşağı beş yukarı bunlar olurken, Azeri hanımlar Türk dizilerini hangi şartlar altında takip ediyor acaba? Bakülü Gözel Hanım, “Hamsı yahşıdır.” dediği Türk dizilerini izleyebilmek için uykusuz kalmayı göze alıyormuş mesela. Nedeni malûm; Azerbaycan ile aramızdaki 2 saatlik zaman farkı… Bu durumda Gözel Hanım, Türkiye’de 22.00’de başlayan bir filmin başına ancak gece 12’de oturabiliyor. Bereket, ailecek yemeyi içmeyi, hoşça vakit geçirmeyi seviyorlar. Evin reisi Uğur Abbaslı’ya kulak verin de ne demek istediğimizi anlayın: “Düneyin bu oğlum 8-9 kiloluk bir kuzu almıştır. Biz bunu kebap eyledik, gece bire kadar oturup yedik, sonra Türkiye’den yerli sinemalar vardı, onlara da bakıp yattık.” En koyu takipçi Gözel Hanım olduğundan ona soralım: “Hangi dizileri seyrediyorsunuz?” “Öyle Bir Geçer Zaman ki, Derin Sular, Aşk ve Ceza, Bitmeyen Şarkı...” Liste uzayıp gidiyor; ama mühim(!) bir eksik var: ‘Fatmagül’ün Suçu Ne?’... “O saatte Samanyolu’nda ‘Tek Türkiye’ var.” diyor Gözel Hanım, “Onu bırakıp ötekine bakabilmirem, diyerem yoh, Tek Türkiye’ye bakmalıyam.”
   </p>
   <p>
    Ortadoğu’da hangi filmlerin izleneceğine Dubai karar verir, bilhassa da yirminin üzerinde kanalı bulunan MBC grubu… Türk dizilerinden önce bir on yıl kadar Arap evlerine Meksika dizileri dağıtan bu kanalın tercihleri, satın aldığı Türk dizileri üzerinden okunabilir; ancak MBC’nin kimi zaman ezber bozduğu da görülür. Samanyolu’nda yayımlanan ‘Tek Türkiye’ dizisine talip olarak mesela ki bu alışveriş, dizilerin pazarlanmasından sorumlu Hasan Bozaslan için bile ‘sürpriz’ olmuştur: “Tek Türkiye için biraz endişeliydik aslında. Çok yerel, bizi ilgilendiren bir hikâye çünkü… Ancak şaşırtıcı bir şekilde tutuldu bu dizi, hatta birinci ve ikinci sezonu Kurtlar Vadisi ile başa baş gitti.”
   </p>
   <p>
    Ortadoğu’dan aldığı bu cesaretle diziyi Makedonya ve Bosna’ya da teklif eden Bozaslan, ilk önce çekimser kalan kanal sahiplerini ikna etmekte çok da zorlanmamış. Sonuç, hem Samanyolu’nun hem de Balkanlar’ın yüzünü güldürmüş neyse ki! Peki, mahallî bir soruna eğilen ve çekim mekânları itibariyle pek de albenisi bulunmayan ‘Tek Türkiye’de izleyici ne buldu? Her zaman aradığı şeyi elbette: Hemşire Dilâ ile Zeynep öğretmen arasında kalan bir Doktor Tarık, itiraf edilememiş bir sevda ve kavuşamama korkusu...
   </p>
   <p>
    <strong>
     Erbil’de istisnaî hâller
    </strong>
   </p>
   <p>
    Türk dizileri bahsinde her yönüyle müstakil biçimde incelenmesi gereken bir şehir Erbil… Kurtlar Vadisi’ne mesafeli durması ve dizinin Kürtçe dublajına yanaşmamasıyla ya da sevimli bazı hadiselerle… ‘Dumanlı Yol’ filminde tutuklanan kahramanın serbest bırakılması için birkaç yaşlı adamın Barzani’den torpil istemeye kalkışması gibi mesela… Şehirde bizim RTÜK’ten daha güçlü cami hocaları ve cemaatlerin bulunmasıyla veya herkes ‘Komedi mi? Asla!’ derken bu şehirdeki bir televizyon kanalının ‘En Son Babalar Duyar’ dizisine talip olmasıyla… Dizi tutmuş mu peki? Hem de nasıl! Erbil’deki ofislerinde Türkçe röportaj yaptığımız Kurdmax TV kanalı yetkilileri, “Komediden çekiniyorduk aslında; ama burası trajedilerin yaşandığı bir coğrafya, mizaha ihtiyaç var diye düşündük ve yanılmadık.” diyorlar. Espri anlayışımızın aynı oluşuna şaşırmamalı gerçi, biz neticede aynı coğrafyanın çocuklarıyız.
   </p>
   <p>
    Ve Erbil’in ayırt edici bir özelliği daha. Samanyolu’nun bazı dizilerini bile seküler bulacak kadar muhafazakâr televizyon kanallarına sahip oluşu… Sözünü ettiğimiz kanal Kurdmax değil elbette, onlar Kürtlerin eğlence kanalı olmak üzere yola çıkmış bulunuyorlar zira; ölçülü bir eğlence tabii yine de… Kendilerine gösterilen 200 diziden ancak ikisini seçebilecek kadar titizlenen TV kanalının drama ve dizi danışmanı Abdullatif Yasin, “Otobüste el ele oturan bir kız ve erkek İstanbul’da normal karşılanır; ama burada değil.” diyor. Bir İslami partiye ait olan kanal, Türkiye’den ‘yine de’ Samanyolu dizilerini kendisine uygun buluyor. ‘Yeşeren Ümitler’, ‘Boşanmak İstemiyorum’, ‘Beşinci Boyut’, ‘Sır Kapısı’ ve ‘Hakkını Helal Et’… İzlenme rekoru, seyirciyi kısa sürede etkisi altına alan ‘Hakkını Helal Et’ dizisinde. İşin en hoş tarafı da dizi gösterime girdikten kısa bir süre sonra kanalı arayıp birbirlerinden helallik dilediklerini ve kan davalarından vazgeçtiklerini bildiren seyircilerin çıkmış olması…
   </p>
   <hr/>
   <p>
    <strong>
     KORKMAYIN, BİZ KANUNİ’Yİ TANIYORUZ
    </strong>
   </p>
   <p>
    Türkiye’de ‘Muhteşem Yüzyıl’ etrafında çıkan tartışmaların Ortadoğu’ya ve Balkanlar’a sıçraması kaçınılmazdı. Bugün bir Arap ülkesinde “Türkiye’de Harem-i Sultan durdurulursa biz devam ettiririz!” yollu kahve sohbetlerine şahit olunabilir pekâlâ… Ve Türkiye’deki bölünmenin bir benzerine orada rastlanabilir. Tartışmalarda aynı terminoloji kullanılır üstelik. Dizi karşıtları, “Kanuni’nin atının eğerinin hiç soğumadığından” söz ederken; beri taraftakiler, “Bu yalnızca bir dizi” derler. Onların savunmalarından biri de dizinin toplumda Osmanlı tarihine yönelik bir merak uyandırdığı, araştırma yapanların böylelikle gerçek bilgiye ulaşacağı yönündedir. Kanaatimiz o ki ülkeler değişse de seyirci profilinin değişmezliği en iyi bu dizi üzerinden izlenebilir. Giysileri, mücevherleri, renkleri ve dekoru ön plana oturtup ‘gerçek olmadığını bildikleri’ ya da hiç ilgilenmedikleri tarihî boyutu silik bir fona dönüştüren kadınlar size de tanıdık gelmiyor mu? Yine her zamanki ülkelerde bu kez bir Muhteşem Yüzyıl gezintisine çıkalım.
   </p>
   <p>
    Kazablanka’da Zerktouni Caddesi’nde bulunan MediTV kanalından bir hanım, öfkeyle dışarı fırlıyor ve binanın cephesine giydirdikleri devasa ‘Muhteşem Yüzyıl’ posterinin fotoğrafını çektiğimiz için bizden para talep ediyor. Gerekçesi oldukça basit: “Çok masraf yaptık bu poster için.” İşin doğrusu asıl masraf filmin satın alınması sırasında yapılmış olmalı. Bölümü 30 dolardan havada kapışılan Türk dizileri devri çoktan kapandı çünkü… Şimdi bölüm başına ödenen 90-100 bin dolarlardan söz ediliyor. Her neyse biz, bir benzerine, Abudabi, Kahire ya da Bulgaristan caddelerinde de rastlanabilecek postere dönelim yine. Dizi takipçilerinin burada hatıra fotoğrafı çektirdiği tahmin edilebilir; ama fotoğraftaki ‘Kanuni’ye gül uzatırken objektife gülümseyen kızlara her yerde rastlanmaz.
   </p>
   <p>
    <img alt="" height="291" src="http://web.archive.org/web/20140125071055im_/http://medya.aksiyon.com.tr/aksiyon/2013/09/16/kapak-ulku-arap-diziler-(2).jpg"/>
   </p>
   <p>
    <em>
     <strong>
      Genç kızlar Kazablanka’daki
     </strong>
    </em>
    <em>
     <strong>
      bu posterin önünde Kanuni’ye gül uzatırken poz veriyorlarmış.
     </strong>
    </em>
   </p>
   <p>
    Ve Amman’da şık bir masa etrafında buluşan eğitimli, varlıklı ve neşeli kadınlar… Heyecanlarını gizlemeyecek ve kendilerini üst perdeden konuşmaya mecbur hissetmeyecek kadar da samimiler. Sevdikleri çok dizi var; ancak şu ara gündemlerini Muhteşem Yüzyıl veya oradaki ismiyle Harem-i Sultan işgal ediyor. Şimdiye değin hiçbir diziye yüz vermeyen eşleri de kapılmış üstelik bu furyaya, gündüz bir kenara kaydedilen dizi iş dönüşü gece geç saatlerde de olsa muhakkak izleniyor. Bu dizi paylaşımı ilginç esprilere de yol açıyor tabii ki. Gelinlik mağazası işleten Nadia Mihad, “Eşim” diyor, “Diziden fazla etkilenmiş olacak ki eteğimi niye öpmüyorsun?” diye sordu bana. Ben de ona “Kaftan giydin de eteğini öpmedik mi?” dedim.” Gülüşmelerin ardından toparlanıyor Nadia: “Dizinin gerçekleri yansıtmadığını biliyorum. Topkapı Sarayı’nı daha meraklı gezdim ve gerçeği araştırıyorum artık.”
   </p>
   <p>
    İsra El Türk, Osmanlı asıllı olduğu için belki de daha öfkeli görünüyor: “Annem tarihçiydi ve bize ‘Gerçek tarih ne Türkiye’de ne de burada doğru biçimde anlatılır’ demişti. Gümüş dizisi tamam; ama Muhteşem Yüzyıl geldiğinde kızdık. Biz Kanuni’nin nasıl yaşadığını biliyoruz; Müslüman dünyasınca takdir edilen bir şahsın o pozisyona düşürülmesine üzüldük.”
   </p>
   <p>
    Bereket versin, konuştuğumuz kadınların neredeyse tamamı Kanuni hakkında bir fikir sahibi. Kimi adil oluşunu seviyor, kimi fetihlerini ve hemen hepsi Sultan Süleyman’ın dizide yansıtıldığı gibi yaşamadığına inanıyor. Bulgaristan Türklerinden Vesile Halil mesela, “Dizinin gerçekle örtüşmediğini kabul ediyorum; ama biz o dönemi ilk defa bu dizide gördük. İlgimizi çekti, meraklandık ve acaba nasılmış diye araştırmaya başladık. Bizim için bir vesile oldu.” diyor.
   </p>
   <p>
    Şu durumda biz, dizinin Ortadoğu’ya ve Balkanlar’a yanlış bir Kanuni Sultan Süleyman portresi dayatmasından kaygılanmakta haksız değiliz. Ama konuyu köşesine taşıyan bir Arap gazeteci şöyle diyordu: “Osmanlı’nın Avrupa kapılarına haremde vakit geçirerek dayanmadığını hepimiz biliyoruz.”
   </p>
   <hr/>
   <p>
    <strong>
     TÜRK DİZİLERİ ARAP YAPIMCILARA CESARET VERDİ
    </strong>
   </p>
   <p>
    Dubai merkezli MBC kanalının internet sitesinde Türk dizilerine dair yazılar kaleme alan gazeteci Abir Zaki, dizilerin Arap dünyasında yol açtığı değişime ilişkin bazı tespitlerde bulunuyor. Bunlardan ilki cesaretle ilgili… ‘Fatmagül’ün Suçu Ne?’ dizisinden sonra kadın yürüyüşlerinde ‘Fatma gibi olmayalım’ pankartları taşıyan Faslı kadınlar, dizi yapımcılarına da ilham vermiş olmalı ki bu yıl çocuk gelinlerin ve hayat kadınlığına sürüklenen hizmetçilerin hikâyesini anlatan iki dizi çekilmiş.
   </p>
   <p>
    İkinci tespit de Türk dizileri sevdasının artık setlere ve kamera arkasına yönelmesiyle alakalı. İstanbul’da hazırlanan ve bu ay MBC kanalında gösterime giren magazin programı Türk dizilerinin setlerinde gezinmeyi ve oyuncularla röportajlar yapmayı hedefliyor. Abir Zaki, yaşadığı Ürdün’den küçük, sevimli bir bilgiyi de paylaşıyor bizimle: “Türk dizileri artık gündelik hayata tesir etmeye başladı. Bir hanımın, televizyonun ve kanepelerin üzerine örtüler sererek evini eski usul bir Türk evine dönüştürdüğünü öğrendim.”
   </p>
   <hr/>
   <h3>
    <span>
     <img alt="" height="291" src="http://web.archive.org/web/20140125071055im_/http://medya.aksiyon.com.tr/aksiyon/2013/09/16/kapak-ulku-arap-diziler-(10).jpg"/>
    </span>
   </h3>
   <h3>
    <span>
     Doç. Dr. Fahrettin Altun: Türk dizilerinin yurtdışındaki etkisini abartıyoruz
    </span>
   </h3>
   <p>
    Türk dizileri, Türkiye’de ve gösterime girdiği ülkelerde belli tartışmalara yol açtı. Bir kesim, bu dizilerin toplumları ahlakî açıdan yozlaştıracağını iddia ederken, diğer kesim, “Hayır, bunlar sadece bir kurgudur.” dedi. Şehir Üniversitesi Sinema ve Televizyon Bölüm Başkanı Doç. Dr. Fahrettin Altun ile Türk dizilerinin Ortadoğu ve Balkanlar macerasını konuştuk.
   </p>
   <p>
    <strong>
     -Türk dizilerinin yurtdışındaki tesirleriyle ilgili net veriler var mı elimizde?
    </strong>
   </p>
   <p>
    Türk dizilerinin ciddi bir fenomene dönüştüğü açık; ancak bu dizilerin Arap dünyasını ne kadar derinden  etkilediğini  net cümlelerle ortaya koyamayız. Çünkü elimizde fazla veri yok. Biz, medya araştırmaları alanında çalışanlar, geldiğimiz nokta itibariyle, medyanın etkisinin abartıldığını düşünüyoruz. Medya dediğimiz endüstriyel alan birtakım metinler üretir ve elbette bu metinler birtakım etkilerde bulunur; ama bu etkiler belirleyici olmaktan ziyade mevcut olanı pekiştiricidir. O yönüyle baktığımızda kimilerinin iddia ettiği gibi Türk dizilerinin Arap dünyasında mucizevî bir etkiyle olumlu bir Türk imajı oluşturduğunu ya da ahlakî çöküntüye yol açtığını söylemek çok anlamlı değil. Diğer taraftan bu temsillerin sosyolojik olarak değerli bir tarafı var elbette. Bu meseleye de iki boyutta bakmak gerekir. Birincisi, Türkiye’nin bölgede yükselen itibarıyla ilgilidir.
   </p>
   <p>
    <strong>
     -Dizilerin bunca popüler olmasını bu ‘itibarla’ da izah edebilir miyiz?
    </strong>
   </p>
   <p>
    Elbette, medya ürünlerinin etkisi siyasi güce paralel olarak şekillenir. 2000’lerin başından itibaren Türkiye bölgesel bir güç hâline gelmeseydi Türk dizileri bu kadar izlenir olmazdı. Tıpkı 1945 sonrasında bir Amerikan hegemonyası ortaya çıkmasaydı Hollywood filmlerinin dünyada bu kadar etkili olamayacağı gibi… Siyasi itibar ve ekonomik güç arttıkça bu alana yapılan yatırımlar da artıyor ve sonrasında kültürel nüfuz gündeme geliyor. Dizilerin etkisiyle Türkçe öğrenmek isteyenlerin kendi ülkelerinde bir Türk okulu ya da Yunus Emre Enstitüsü bulabiliyor olması buna güzel bir örnektir.
   </p>
   <p>
    <strong>
     -Araplar dizileri bir Türkiye tanıtım filmi gibi izliyor aynı zamanda. Bu ‘film’ neden bu kadar çekici?
    </strong>
   </p>
   <p>
    Gümüş dizisinden bu yana, İstanbul gibi bir şehrin ‘pazarlandığı’ veya yansıtıldığı sahneler sıkça görüldü. Dizilerin en önemli sermayelerinden biri şehirdir aslında. Hem camisiyle hem eğlence hayatıyla hem de yeni tüketim kalıpları sunabilmesiyle ön plana çıkan, Müslüman, tarihsel ve kültürel derinliği olan bir şehir… Araplara veya bölgedeki diğer ülkelere ciddi kültürel yakınlığı olan bir toplumun ve son derece renkli bir gündelik hayatın yansıtıldığı bir metin var elimizde. Bu dizilerde temsil edilen gündelik hayata baktığımızda, 1930’ların modern Türk anlatı geleneğinde rastladığımız karakterleri görmeyiz. Oradaki kadın ve erkeklerin en belirgin özelliği, Türkçü, toplumcu ve fedakâr olmalarıdır. Oysa bugünkü metinlerde ortaya çıkan kadın ve erkek temsilleri bireyci, bazen bencil, çok daha evrensel figürlerdir. Şimdi bu figür çok renkli bir gündelik hayatın içinde olduğunda ve  kültürel olarak Müslümanlığını da birtakım geleneksel öğelerle sunduğunda daha cazip hâle gelir.
   </p>
   <p>
    <strong>
     -Ahlakî tahrifatla ilgili tartışmaları nasıl değerlendiriyorsunuz?
    </strong>
   </p>
   <p>
    Eğer biz Arap dünyasındaki insanlara oryantalist bir perspektifle bakmayacaksak, onları kandırılan özneler olarak değil de bilinçli tüketiciler, seçici insanlar olarak göreceksek -ki böyle de görmeliyiz- bu insanların kaliteyi ayırt ettiğini de fark etmemiz gerekir. Meksika dizileri gibi üçüncü sınıf birçok metinle hemhal olmuş ve aynı zamanda kültürel olarak kendisine son derece yabancı hissettiği ve içerisinde pek çok İslamofobik unsurun göz göre göre işlendiği Amerikan yapımlarına maruz kalmış bir toplumun bir gün Türk dizileriyle karşılaşmasını düşünün. Kaliteli ve kültürel olarak da kendisine yakın hissettiği birçok metin geliyor önüne ve bunlar bakın ideolojinin değil, gündelik hayatın diliyle konuşuyor. Son derece seküler, kolaylıkla özdeşlik kurabileceği çok renkli bir gündelik hayat, ‘bozulmadan’, ‘özünü yitirmeden’ farklı deneyimler yaşama ihtimali de sunuyor ona.
   </p>
   <p>
    <strong>
     -Seyircinin Türk dizilerindeki karakterlerle özdeşleşmesi tehlikeli bulunuyor ama…
    </strong>
   </p>
   <p>
    Burada temsil meselesi gündeme geliyor. Eğer biz Türk dizilerinin, Türkiye toplumunun egemen değerlerini birebir temsil ettiğini iddia ediyorsak ve bu dizileri ‘yozlaşan’ Türkiye toplumunun bir resmi olarak görüyorsak evet, Arap dünyası da Türk dizilerini izleyerek yozlaşabilir. Ama bunun tam olarak böyle olmadığını, bir tarafıyla da pekâlâ kurgu olduğunu görüyoruz. Bu dizilerde birçok hikâye iç içe geçirilerek cazip hâle getiriliyor ve aslında sıra dışı olan birçok unsur gündelik hayatın olağan unsuru olarak resmediliyor. Nihayetinde, birçok medya metninin özelliğidir bu. Hollywood filmlerinde bir buçuk saat içinde patlayan silahlar gerçekte bir insan ömrüne sığmaz mesela. Bir de son dönemin drama kültürüyle ilgili önemli bir dönüşüm yaşandığını söylemeliyiz. Karakterlerin iyi ya da kötü olduğu diziler giderek buharlaşıyor ve onun yerine gündelik hayattaki gibi daha gerçekçi karakterler ortaya çıkıyor. Seyircinin bu karakterlerle özdeşlik kurması çok daha kolay oluyor; ama bu yönüyle Türk dizilerinin, insanların hayatını diğer dizilerden daha olumsuz etkileyeceği endişesine kapılmak abartılı yine de… Medya etkisine haddinden fazla bir anlam yüklemek demektir bu. Eğer o toplumda yeni tüketim kalıplarına kavuşma konusunda bir talep söz konusuysa, bu diziler işte o talebin bir karşılığıdır aslında. Fakat biz bunu bir tahrifat, kötülük yayma olarak gördüğümüzde medya metni tüketicisine çok pasif bir konum biçmiş oluyoruz ve burada ‘self oryantalizasyon’ gündeme geliyor. Üstelik Arap kadınına ikincil bir pozisyon yükleyen korkunç bir oryantalist perspektiftir. Bir tahrifattan bahsedilecekse, bu yaklaşımın oluşturduğu tahrifattan bahsetmek gerekir, kültürel olarak bu daha derin bir çatlak oluşturur çünkü…
   </p>
   <p>
    <strong>
     -Diziler bir diyalog zemini de oluşturuyor mu?
    </strong>
   </p>
   <p>
    Tarihsel derinliğimiz ve kültürel yakınlığımız ne kadar Batıcı, ne kadar seküler temsillerle ortaya çıkarsa çıksın, bir büyüğün elini öpmek gibi jestler, ortamı ısıtıyor ve diyalog için bir zemin hazırlıyor tabii ki. Ortadoğu’daki sömürgeci mirasını da atlamamamız lazım. Dizilerin Batılılaşmaya direnecek mekanizmalar sunmasıyla o mirasın etkilerini de nötralize eden bir tarafı var aslında…
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=36534), [web.archive.org (arşiv bağlantısı)](http://web.archive.org/web/20140125071055/http://www.aksiyon.com.tr:80/aksiyon/newsDetail_getNewsById.action?newsId=36534)
