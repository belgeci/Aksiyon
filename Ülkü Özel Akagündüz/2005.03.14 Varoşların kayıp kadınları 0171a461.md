# Varoşların kayıp kadınları

*Ülkü Özel Akagündüz 2005.03.14*

<font class="agenda2NewsSpot">
 Gecekondularda, şehir ve köy arasında yeni bir hayat kurmaya çalışan kadınlar, şimdi hem köyün huzurundan hem şehrin konforundan uzak. İstanbul'da içinde su akan ev hayâli kuran yüzlerce kadın var hâlâ...
</font>
<font class="newsDetail">
 Gecekondu kadınları hane halkının bakımından ve gündelik işlerden sorumlu; fakat, tekstil atölyelerinde ya da  fabrikalarda çalışıp emekli olanlar da var aralarında. Tekel fabrikasından emekli Seher Saka'nın maaşı, seyyar satıcı eşinin yükünü hafifletiyor.
 <br/>
 <br/>
 Şehrin işlek caddelerinden geçip evlerine gidenler için 'arka' sokaklar muammadır. Oralara yolumuz niçin düşsün? Akşam haberlerindeki yıkım sahneleri pek acıklı zaten; 'Zavallılar, kış ortasında evsiz kalacak.' Bedenlerini vinçlere siper eden kadınların çaresizliği dramatik elbette; fakat o kadınların viraneyi andıran meskenlerde yaşaması daha dramatik. Gecekondu meselesine 'Ah canım' diye yaklaşanların karşısında öfkeli bir topluluk var; "Köye çevirdiler güzelim şehri, ipini koparan İstanbul'da." Ve bir de haksızlığa uğradığını düşünenler: "Oh ne âlâ, biz de yaptıralım bahçeli bir kondu, kira derdinden kurtulalım."
 <br/>
 <br/>
 İstanbul'un iki yakasında, kimi sahile nazır, kimi dağ başında gecekondu mahallelerini dolaşınca, bu mesele hakkında ahkâm kesmenin pek müşkül olduğunu düşünüyor insan. Gecekondular da sakinleri de dört köşeli bir çerçeve içine oturmayacak kadar çeşitlilik gösteriyor. Ancak kesin olan bir şey var; gecekondularda yaşayanlar artık sorunları hakkında konuşmak istemiyor. Kapılarını çalan 'öteki' insanları ise ya belediyenin gönderdiği yardım elemanı ya da yıkım haberi vermeye gelen görevli zannediyor.
 <br/>
 <br/>
 Küçükbakkalköy, bahçeli ve tek katlı evlerden oluşan bir gecekondu mahallesi. Kadınlar güneşi fırsat bilip çamaşır asıyor. İletişim kurma çabamız 'merhaba'dan öteye gidemiyor. Köyden gelirken bağladıkları beyaz tülbentleri ve örgü yelekleri terk etmemekteki ısrarı, konuştukları dil için de sürdürüyorlar. Türkçe onlar için bir muamma; ama eltilerden biri, az buçuk bildiği Türkçe'siyle imdada yetişiyor.
 <br/>
 <br/>
 Sıddık Erdem konuştu, kadınlar sustu
 <br/>
 <br/>
 Eve girerken, 'akrabadan biri' ile 'el kızı' arasında bir yerlerdeyim. "Eh nasılsa içeride, soba sıcağının rehavetinde çaylarımızı yudumlarken dereden tepeden bir sohbetin içine dalarız." umudu içindeyim; ama yazık ki hesap tutmuyor. Tek göz oda sıcak olmasına sıcak, çay da yeni demlenmiş, tavşan kanı; ama evin reisi Sıddık Erdem, belli ki ziyaretimizden huy kapmış ve o gün işe gitmekten vazgeçmiş. Yer sofrası hâlâ ortada, sessiz bir selamlaşmanın ardından yer minderlerine oturup televizyondaki kadın programını seyrediyoruz. Eve her gün gelen yan komşuyum sanki; fakat eğer öyleyse havadaki bu gerginlik neyin nesi? Kadınlar niçin bu kadar sessiz?
 <br/>
 <br/>
 Anlaşılan Sıddık Erdem yemeğini bitirmeden kimse ağzını açmayacak. Bir hamle yapıp, karşı duvara yaslanmış oturan kadınları yanıma çağırıyorum, kayıt cihazımı çantamdan çıkarıyorum ve konuşan kadınlar değil Sıddık Erdem oluyor: "Şimdi bacım, niye geldiniz buraya, neyi kaydediyorsunuz? Yoksa bize, 'Buradan çıkın, başka yerde oturun.' mu diyeceksiniz?"
 <br/>
 <br/>
 Sorular peşpeşe geliyor; belli ki, bir yılgınlık var üzerinde. "Çözüm bulacaksan, konuşalım." diyor. Sonra anlıyor ki, bizim ne ona 'Buradan çık!' deme gibi bir yetkimiz var ne de dertlerine çözüm bulma gibi bir imkanımız, başlıyor anlatmaya: "1987 yılında, ağabeyimle birlikte Mardin'in Yeşilalan köyünden çıkıp İstanbul'a geldik. 5-6 sene boyunca Çingeneler gibi dolaştık, sonra da adet yerini bulsun diye evlendik."
 <br/>
 <br/>
 Sıddık Erdem, asıl sorunun evlendikten sonra başladığını söylüyor; çünkü insan yanında bir kadın varken 'Çingeneler' gibi dolaşamıyor. Erdem ve ağabeyi Küçükbakkalköy'ü mekan seçmişler kendilerine. Önceleri aynı evde yaşarken zamanla bahçe içine ikinci bir ev daha yapılmış; ancak iki aile mutfağı hâlâ ortak kullanıyor. Aralarında bir de iş bölümü yapmışlar. Mutfak masrafını karşılamak küçük kardeş Sıddık'ın görevi. Göztepe'de seyyar arabasıyla meyve satan Sıddık, eline bakan 23 kişiyi doyurmakla kalmıyor, 12 yıldır gidemediği köyüne de düzenli para gönderiyor.
 <br/>
 <br/>
 Köyüne gidemeyişi parasızlıktan değil güvensizlikten. Sohbet esnasında gerektiğinden fazla konuştuğu düşüncesiyle tedirgin olan ve eşinin ya da ağabeyinin ismini telaffuz etmekten kaçınan Sıddık Erdem, giderse başına bir iş geleceğine inanıyor. Fakat 'Kıbrıs adası gibi yeşil' diye tanımladığı köyü burnunda tüterken bir gün oraya gidip tavuk çiftliği açma hayali kurmaktan vazgeçmek istemiyor. Bu geniş ailenin toprakla ilişkisi şehirde de köy hayatından ödün vermeyen gecekondu sakinlerine kıyasla biraz farklı. "Biz, bahçeye öyle marul, soğan falan ekmeyiz. Meyve alırken halden çuvalla sebze alıyorum nasılsa." diyor Erdem.
 <br/>
 <br/>
 Sıddık Erdem konuşurken kadınlar sessiz dinliyor. Onlara yönelttiğim soruların cevabını yine Erdem veriyor. "Söyleyecekleri şey aynı." diyor: "Benim anlattığımdan farklı ne konuşacaklar ki?" Kadınların Türkçe bilmeyişi de iletişimi zorlaştırınca evde ortak kullanıma açık çamaşır makinasının haftanın her günü, kimi zaman günde iki-üç defa çalıştığını söylemek de yine ona düşüyor. Evin su-elektrik gibi bir sorunu yok; çünkü yaşadıkları semt, Sabancı yatırımlarıyla çevrelenmiş durumda. 'Onlara alt yapı giderken arada biz de nasipleniyoruz.' diyor Erdem.
 <br/>
 <br/>
 O sırada içeriye Sabancı Lisesi'nde okuyan kızı giriyor. 23 kişilik ailede kız çocukları da okuyor; fakat kadınların dışarıda çalışması hiç hoş karşılanmıyor. "Kadınlardan para beklemiyoruz. Onlar evle, çoluk çocukla uğraşsınlar yeter." diyen Erdem fotoğraf çekme talebimizi de yine aynı nedenle reddediyor: "Biz kendi yağımızla kavruluyoruz. Gazetelere çıkıp kendimizi niye acındıralım, yardıma ihtiyacımız yok bizim." Böylelikle, gecekonduda yaşayan kadınlarla konuşma isteğimiz, onlara sözcülük yapmak uğruna işe bile gitmeyen Sıddık Erdem'in girişimiyle sekteye uğruyor. Kime niyet, kime kısmet...
 <br/>
 <br/>
 Çocukluğumuz denizin içinde geçti
 <br/>
 <br/>
 Küçükbakkalköy'ün ardından Sarıyer'de, sahile taş çatlasa 150 metre uzaklıktaki gecekondu mahallesi Çayırbaşı'ndayız. Denize nazır derme-çatma konduları geçip arka sokaklara dalıyoruz. Hava soğuk, sokaklarda üç-beş liseli gençten başka kimsecikler yok. Seher Saka ile rastgele girdiğimiz soba malzemeleri satan dükkanda tanışıyoruz. Seher'in evi, dükkanın hemen karşısında, dükkan da teyze oğluna ait. Akrabadan yana sıkıntı yok, üst katta 'bacı'sı oturuyor, yan tarafta yeğeni, köşeyi dönünce teyzesi...
 <br/>
 <br/>
 48 yaşındaki Seher Saka, doğup büyüdüğü bu mahallenin yozlaştığı görüşünde. Görmüş geçirmiş İstanbul hanımefendileri gibi iç çekerek "Nerede o eski Çayırbaşı?" diye hayıflanıyor. "Şimdi de kimin hastası olsa gidiyoruz. Allah korusun ölüsü olan evde yemek pişmez, sabah akşam yemek taşırız oraya; ama eskiden komşuluk ilişkileri daha iyiydi. Muhit dardı, herkes birbirini tanırdı. Köyden çok göç oldu buralara. Kimselere güvenemez olduk. 'İnşaat işçisiyim.' diye gelip aslan gibi çocuğu öldürdüler."
 <br/>
 <br/>
 Seher'e kalırsa Çayırbaşı Mahallesi'nin Hacıhüsrev'den farkı yok; ancak onların yaşadığı sokak, Romen vatandaşların yaşadığı yukarı sokağa göre daha güvenli. "Burada gözün arkada kalmaz." diyor; "Allah göstermesin, şimdiye kadar hırsızlık vakasıyla karşılaşmadık. Hırsızlar bizden çekiniyor; çünkü biz yakalarsak, dövüp salmayız.  Devletle konuşmayı, ifade vermeyi bildikten sonra hırsızın bizden çekeceği var. Biz çevresi olan insanlarız."
 <br/>
 <br/>
 Seher, mahalledeki birçok kadın gibi Tekel fabrikasından emekli. Bursa'ya taşınana dek, mahalleden 1500 kişiye iş imkanı sunan fabrika, emekli maaşıyla geçinip giden farklı bir gecekondulu tipi çıkarmış ortaya. Mahalledeki kadınların bir kısmı ev işlerine gidiyor. Konfeksiyon atölyelerinden parça başı iş almak ise pek tercih edilmiyor. Seher de bir triko atölyesinden evde yapmak üzere iş almış: "Bir milyona elbisenin kollarına boncuk dikecektim. Yakın gözlüğümü taktığım halde gözümün feri gitti. Vazgeçtim. Onlar da acımasız be kızım."
 <br/>
 <br/>
 Çayırbaşı mahallesi sakinleri yazın on adım ötedeki sahile iniyor; ama özellikle kadınlar kapı önünde dantel örerken de deniz havası aldıkları için sahile kadar yürüme zahmetine bile katlanmıyorlar.  Seher de, "Buranın eğlencesi sahili. İstanbul'un dört bir yanından şu sahil için geliyorlar; ama biz gerek duymuyoruz. Çocukluğumuz denizin içinde geçti." diyor. Peki Seher yüzme biliyor mu? Sorumuza kocaman bir kahkahayla cevap veriyor; "Denizin içindeydik yavrum; ama açılmaya cesaret edemedik. Yine de boğulmam, kendimi kurtarabilirim. Ben niye yüzme öğrenmedim ya!"
 <br/>
 <br/>
 Deniz Feneri'nden mi geldiniz?
 <br/>
 <br/>
 Seher'in eşi seyyar satıcı. Ayağı kırık olduğu için 15 günden beri işe çıkamıyor. Neyse ki Seher'in 400 YTL emekli aylığı var. Sıra fotoğrafa gelince, Seher Saka da, tıpkı Küçükbakkalköy'deki Sıddık Erdem gibi fotoğraf çekmemizi istemiyor. "Allah'tan bir çocuğumuz var. Üç tane olsa var ya o zaman derdim ki, 'Ah oğlum çek resmimizi, feryadımı duyur şu 70 milyona." Anlaşılan gecekondu mahallelerinde yaşayanlar, düşkünlük ile medyada görünmek arasında bir bağ kuruyor. Yardım programlarında sıklıkla boy gösteren gözü yaşlı yoksullara benzemekten ürktükleri besbelli.
 <br/>
 <br/>
 Küçükçekmece'deki gecekondu mahallelerini dolaşmadan önce Küçükçekmece Belediye Başkanı Aziz Yeniay'ı ziyaret ediyoruz; çünkü burası, 'kentsel dönüşüm' projesi için seçilmiş bir pilot bölge. Proje, gecekondu sakinlerini altyapısı, suyu, elektriği olan toplu konutlara taşımayı hedefliyor. Kentsel dönüşüme sadece fiziksel dönüşüm olarak bakmanın hata olacağını söyleyen Başkan Yeniay, 'gecekondu' kavramını yeniden tanımlamak gerektiğine inanıyor.
 <br/>
 <br/>
 Küçükçekmece'dekilerin büyük çoğunluğu dar gelirli aileler; ancak gecekondusunu kiraya verenlerin sayısı hiç de az değil. Elektriği kaçak kullanan, su, doğalgaz faturası ödemeyen insanlar apartman dairelerinde yeni giderlerle karşılaşmak istemiyor, özellikle de erkekler. Tepeüstü gibi, çamur içinde yaşayan, çamaşırını kapı önünde leğenlerde yıkayan, su için tanker peşinde koşan kadınlar ise "Bu hayattan kurtulmak istiyoruz." diyor.
 <br/>
 <br/>
 O kadınlardan biri, 48 yaşındaki Aysel Pehlivan. Ona ulaşmadan önce birkaç kapının yüzümüze kapandığını söylemeliyiz. Kadınlar, sorunlardan konuşmayı istemiyor, müsait olmadıklarını söyleyip içeri kaçıyorlar. Nihayet, camları kırık tek göz odada yaşayan bir Romen aile, konuşmayı kabul ediyor. Onlar, bu evde geçici olarak kalıyor ve para karşılığında büyükbaş hayvan bakıyorlar. Bir nevi şehir çobanlığı ki, civardaki birçok insanın geçimini bu şekilde sağladığını öğreniyoruz. Bugün kazanıp bugün yiyen bütün Romenler gibi, şen bir sesle, "Bizim yardıma ihtiyacımız yok, aşağıda kimsesiz bir kadın var, ona bakın." diyorlar.
 <br/>
 <br/>
 Aysel Pehlivan çukurdaki evinde yalnız yaşıyor. Onun kocası da Çerkezköy'de çobanlık yapıyor ve bazen aylarca eve uğramıyor. Odanın ortasında koliler taşınmaya hazır bekliyor. Aysel, gözü pencerede, kulağı kapı zilinde, günler önce kendisini ziyaret eden ve yeni bir ev sözü veren Deniz Feneri ekibini bekliyor. İçinde bir şüphe var, gelenler gerçekten Deniz Feneri ekibi miydi, yoksa kandırıldı mı? Sürekli soruyor: "Gözlüklü olan Uğur'du değil mi? Televizyonu sattığım için programı seyredemiyorum artık. Adresimi aldılar, geleceğiz dediler. Yalan söylemezler değil mi?"
 <br/>
 <br/>
 Bir kızı varmış Aysel'in, önceki kocasından. Artık onu görmek istemiyor; çünkü söz dinlemeyip sevdiği adama kaçmış. Ev kendisinin; tuvalet, mutfak ve bir odadan oluşuyor. Aysel, ağzının etrafındaki yarayı göstererek 'Çıkıcam buradan, hasta oldum.' diyor.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-14403-26-varoslarin-kayip-kadinlari.html), [web.archive.org (arşiv bağlantısı)](http://web.archive.org/web/20100709181159/http://www.aksiyon.com.tr:80/aksiyon/haber-14403-26-varoslarin-kayip-kadinlari.html)
