# Taceddin Dergâhı’nda bir gün…

*Ülkü Özel Akagündüz 2011.12.26*

<font class="agenda2NewsSpot">
 Âkif’in bir vakit yaşadığı ve İstiklal Marşı’nı yazdığı ev, huzurlu bir sığınak gibi. Ziyaretçiler, hayatı boyunca hep bir unutuluşa mahkûm edilen şaire vefa borcu öder gibi; sabahın ilk saatlerinden akşama dek şenlendiriyor evi.
</font>
<font class="newsDetail">
 <p class="MsoNormal">
  Taceddin Külliyesi’nde sabahın ilk saatleri… Bir yanda cami, bitişikte dergâh ve az ötede Mehmet Âkif Ersoy’un milletvekilliği döneminde bir süre oturduğu mütevazı dergâh evi… Âkif, çocukluğumuzdan bilip sevdiğimiz, hatta hiç mübalağasız, ailemizin bir ferdi, mesela amcamız zannettiğimiz, hasta yatağında düşünceli ve süzgün fotoğrafını görmekle kederlendiğimiz biriydi aslında ve Taceddin Dergâhı, bir türlü gidilemeyen bir akraba evi… Bugün neyi ya da kimi arıyoruz burada? Âkif’e ait birkaç parça eşya mı? Camekânlar ardında sergilenen bir tesbih, bir gözlük, bir saat söz gelimi…  Neden olmasın, eşyalar sahiplerinden bir iz taşır ve onları öksüz kalmış görmek, ‘insan’ olana çok şey anlatır.
 </p>
 <p class="MsoNormal">
  Mekânı hissetmek mi? Elbette… Duvarın, zeminin ve tavanın canı vardır da dili yoktur işte, anlatamaz. Odalarda dolaşırken zihninizden neler geçer? “Âkif, İstiklal Marşı’nı ve Bülbül şiirini demek böyle küçük, böyle fakir bir evde yazdı. Dostlarını bu sofrada ağırladı, şu sedirde istirahat etti. Konuşulan sözcükler uçup gitmediğine göre; o günlerin derdi tasası tavandaki güzelim kalem işlerinin arasında ya da gömme dolapların içindedir muhakkak.”
 </p>
 <p class="MsoNormal">
  Sonradan öğrenseniz de bir şey değişmez; ne o karyola ne başucundaki Kur’an-ı Kerim ne bakır siniler ne de sedirler Âkif’indir. Hepsi temsilidir; salondaki balmumu heykeller gibi; Âkif ve milletvekili arkadaşları… Kalem işleri gerçektir, bir de gömme dolaplar…  Şaire ait ufacık bir eşya bile göremeyince, fotoğraflara bakarsınız ve ekrana yansıtılan Âkif filmine…
 </p>
 <p class="MsoNormal">
  Ziyaretçiler… İşin doğrusu, Ankara’ya doğru yol alırken kimseciklerin uğramadığı, kendi hâline terk edilmiş bir yere gider gibiydik. Âkif son yolculuğuna bile sessiz sedasız uğurlanmış ve sonraki yıllarda da hep unutturulmaya çalışılmış biri değil miydi? Hem kendisi de diyordu; “ Rahmetle anılmak…/Ebediyet budur, amma/Sessiz yaşadım, kim, beni nerden bilecektir.”
 </p>
 <p class="MsoNormal">
  Ziyaretçiler hususunda çok şükür ki yanıldık. ‘Mehmet Âkif Kültür Evi’ olarak düzenlenen dergâh evinin kapısı henüz açılmış, içeriye daha yeni adım atmıştık ki salonda üç küçük kız peyda oldu. İçlerinden biri pek meraklı, fotoğrafları tek tek inceliyor, yazıları okuyor. Bir kanaate varmak istiyoruz ya, hemen sorduk; “Mehmet Âkif kimdir kızlar, biliyor musunuz?” Cevabı yapıştırdılar: “İstiklal Marşı’nın şairi tabii ki.” Bu kadarını herkes bilir derseniz yanılırsınız. Dergâh gezimizde bize eşlik eden Mustafa Karakaya ki kendisi Mehmet Âkif Ersoy Fikir ve Sanat Vakfı Genel Sekreteri’dir ve aynı zamanda birazdan görüşlerine başvuracağımız kişidir, şöyle bir hikâyecik anlattı bize: “Türkiye’de Mehmet Âkif Ersoy adını taşıyan 200’den fazla okul var, onlardan dördü Ankara’da. Beş altı yıl önce o okullardan birini ziyaret ettiğimizde bahçede gördüğümüz bir öğrenciye; ‘Mehmet Âkif kimdir evladım?’ diye sorduk. Çocuk, biraz düşündü ve şöyle dedi: Herhâlde, bizim okulu yaptıran amcadır.” Karakaya, daha üç beş gün önce, Âkif’in İstiklal Marşı şairi olduğundan emin olmayan lise öğrencilerine de rastlamış; ama neyse, biz civardaki okullardan birinde okuyan ve ilk teneffüslerini ‘Mehmet Âkif Kültür Evi’nde değerlendiren küçük kızlara dönelim yine. Onların bilgisi İstiklal Marşı ile sınırlı değil zira, bakınız neler söylediler ayak üstü: “Mehmet Âkif aslında zor günler geçiriyormuş; ama yine de marş için verilen ödülü almamış. Bir de yurdumuzun hâlini şiirlerinde çok güzel anlatmış.” İşte sabahın dokuz buçuğundaki ilk ziyaretçiler… Onların hemen arkasından şehir dışından gelen misafirlerini gezdiren bir delikanlı, Almanya’da yaşayan bir beyefendi ve tek başına sessizce dolaşan bir kadın… Gün öğleyi bulduğunda ziyaretçilerin sayamayacağımız kadar çoğaldığını iftiharla belirtiriz. Çocuklu kadınlar, yaşlı amcalar, teyzeler, nişanlılar, taze evliler, liseli gençler, Âkif’i hiç değilse İstiklal Marşı dışında bir dörtlüğünü okuyacak kadar bilenler… Bütün gün, dergâhın civarında, fotoğraf makinemiz elimizde dolaştığımız için rahatlıkla söyleyebiliriz; Âkif’in evi, kendisine benziyor; sakin ve mütevazı… Etrafta bir huzur havası… Ona yaraşır bir temizlik, intizam… Ziyaretçilerin uğrak yerleri belli; kimi önce camiye uğruyor, sonra Taceddin Dergâhı’na, sonra da Mehmet Âkif Evi’ne…  Evden çıkanlar, Âkif’in fotoğraflarıyla ve şiirleriyle bezenmiş yoldan sessizce geçip merhum Muhsin Yazıcıoğlu’nun kabrine gidiyor. Ya da tam tersi oluyor, Yazıcıoğlu’nun yanından gelenler, Âkif’e uğruyor, sonra camiye, sonra dergâha...  Hava kararıp evin kapısı artık kapandığında bile, görebilirsiniz, birileri ki bunlar çoğunlukla üniversiteli gençlerdir, kabrin başında, evin civarında gezinerek dua mırıldanır. Âkif’in ve Muhsin ‘Başkan’ın güzel nasibi…
 </p>
 <p class="MsoNormal">
 </p>
 <p class="MsoNormal">
  Âkif’e adanmış bir vakıf
 </p>
 <p class="MsoNormal">
  Malumunuz 2011, ‘Mehmet Âkif Ersoy Yılı’ ilan edilmişti. Konuya azıcık ilgi duyan herkes, konferanslar, sergiler, kitaplar arasından Âkif’in mahzun yüzünü sürekli gördü. Yıl bitti; ama Âkif üzerine yazıp çizmek, düşünüp tartışmak biter mi? Sadece, Mehmet Âkif Ersoy Fikir ve Sanat Vakfı’nın çalışmalarına baksak bile rahatlıkla söyleyebiliriz ki; Âkif’in fikirlerini yaşatanlar, şaire yaraşır bir tevazu ile sessiz ve derinden çalışan sivil toplum örgütleridir, üniversite gençliğidir, Âkif’in yüzünde temiz bir adam yüzü gören herkestir. Bir vakitler ayyaşların yuvası hâline gelen dergâh evinin Mehmet Âkif Evi olarak düzenlenmesinde büyük çabası olan vakfın genel sekreteri Mustafa Karakaya’nın anlattıklarına bakılırsa vakfın faaliyet listesi epeyce zengin; “Âkif’in Millî Mücadele yıllarında dolaştığı Balıkesir, Burdur gibi şehirlerde konferanslar düzenledik. Sırada, Kastamonu, Konya, Eskişehir ve Antakya var. Yurtdışında Sırbistan, Kosova, Mısır ve Kazakistan’da etkinlikler yaptık. Âkif’i Pakistan’a da taşımayı istiyoruz; çünkü Lahor’daki İkbal evinde Muhammed İkbal’e imzalı bir Safahat olduğunu öğrendik. 2013’te Berlin’de Mehmet Âkif Sempozyumu yapmayı düşünüyoruz. İleriye dönük projelerimiz arasında Âkif Enstitüsü kurma fikri de var. 15 yıl boyunca her 27 Aralık’ta adı Mehmet Âkif Ersoy olan dört okuldan elli öğrenciyi ağırladık. Ancak son iki yıldır Millî Eğitim Bakanlığı aynı etkinliğe başladığı için biz bıraktık. Yıl içerisinde Âkif üzerine yapılan bütün çalışmaları değerlendirmek üzere ocak ayında bir ödül töreni yapacağız. Daha önceden çalışmalara burs vereceğimizi duyurmuştuk; ama hiç başvuru olmadı. Yine de desteğe açığız. Ayrıca, ‘TBMM de İstiklal Marşı ve Mehmet Âkif’ adlı bir kitabımız tamamlanmak üzere.”
 </p>
 <p class="MsoNormal">
 </p>
 <p class="MsoNormal">
  Hamamönü, kurtarılmış Ankara…
 </p>
 <p class="MsoNormal">
  Bizim gibi, Ankara’yı pek bilmeden Taceddin Dergâhı için yollara düşenleri bir sürpriz bekliyor. Dergâh, Altındağ Belediye Başkanı’nın gayretleriyle restore edilen eski Ankara Evleri’yle kucak kucağa, bugün hem turistik hem de kültürel faaliyetler için biçilmiş kaftan haline gelen Hamamönü’nde bulunuyor. Ankara’da bir günü aşı boyalı ahşap evler arasında geçirmek isteyenler, küçük çayhanelerden şık kafelere, ev yemekleri sunan restoranlardan simit salonlarına salınıp durabilir.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-31401-186-taceddin-derg%C3%A2hinda-bir-gun%E2%80%A6.html), [web.archive.org (arşiv bağlantısı)](http://web.archive.org/web/20120112084723/http://www.aksiyon.com.tr:80/aksiyon/haber-31401-186-taceddin-derg%C3%A2hinda-bir-gun%E2%80%A6.html)
