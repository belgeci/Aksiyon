# Salacak sahilinde gece semaverleri

*Ülkü Özel Akagündüz 2014.07.07*

<div class="pNewsDetailMainContent ctx_content" itemprop="articleBody">
 <p>
  Günün geceye doğru uzandığı şu güzelim ayda, İstanbul’u bir çay buğusunun ardından izlemek isterseniz, Üsküdar Salacak sahilindeki semaverciler sizi bekliyor olacak.
 </p>
 <p>
  Gecenin orta yerinden karşı sahile, bir Arguvan türküsü uçurdu adam, dertli mi dertli: “Bir ay doğar ilk akşamdan geceden…” Sesi, rüzgârda alçalıp yükselerek Kızkulesi’ne vardı önce, sonra Galata’ya, Süleymaniye’nin kubbesinden Ayasofya’ya… Bir plastik tabure üzerinden İstanbul’un ve hatta dünyanın en güzel manzaralarından birine bakıyordu adam… Gecenin içinde parıldayan kuleler, kubbeler, kalem minareler…  Topkapı karanlığa gömülmüş, Sarayburnu’ndan el ayak çekilmişti ve ihtimal ki türkünün son nefesi, kıyıdaki bir balıkçı teknesine değmişti. Salacak sahilinden yollanmış bir selam gibi…
 </p>
 <p>
  Bu gece, Salacak sahilinde, kayalara serpiştirilmiş minderlerin, taburelerin üzerinde oturan, bütün bir Anadolu aslında. Yıllar yılı terkisinde taşıyıp bu koca şehre dağıttığı ne varsa; kederi, neşesi, hırsı, yılgınlığı, ümidi ve boşvermişliğiyle burada, kendisine nicedir boyun eğmiş İstanbul’un kucağında… Ancak oturuşunda bir kadir kıymet bilirlik var, bir saygı, bir takdir ediş, hatta iyice bakılırsa tutkulu bir hâl… Sarı bir aydınlığın içinde birbirine yaklaşan, uzaklaşan, öne doğru eğilen, doğrulan, konuşan, gülen, düşünen bütün bu kadınlar ve erkekler, hiç değilse şu an, herkesten fazla İstanbul’un farkında… Kızkulesi’ne gözcülük etmek, Galata’yı süzmek, Süleymaniye’yi, Sultanahmet’i karanlığın içinde ışıldayan elmas parçaları gibi görmek, Sarayburnu’yla Salacak arasında gidip gelen denizin sesini duymak için gündüz telaşının dinmesini, yelkovanların gece on ikiden bire ve hatta ikiye doğru yürümesini beklediler… Vapurların ve otobüslerin son seferleri bitsin, evli evine, evi olmayan yılan deliğine girsin, arkada, Salacak apartmanlarının İstanbul’a tutkun pencereleri artık gözünü indirsin, ışıklar sönsün, perdeler çekilsin, az ileride Üsküdar Meydanı sükûnete ersin, İstanbul koyu bir yalnızlığa çekilsin istediler.
 </p>
 <p>
  Ve bekledikleri bir şey daha; semaver çayı…  Salacak sahilini gecenin en zalim vaktinde, bir dost meclisine, bir aile bahçesine dönüştüren de çayın masumiyetidir zaten. Elinizde bir bardak çay olduğu içindir ki kendi mahallenizdeymiş, kapınızın önündeymiş gibi rahat, belirgin bir emniyet hissiyle oturursunuz bütün rüzgârlara açık bir sahilde, hiç bilmediğiniz insanlar arasında… İçinizde, çay içen insanların kötü olamayacağına dair tuhaf bir inanç… Tuhaf mı, hiç değil aslında; çayı alın bakalım o resmin içinden, o buğulu sıcaklık, dostane ortam kalacak mı? Kaldı ki bu sahil, iki yaz öncesine kadar, ayyaş takımının, boş gözlerle manzaraya bakıp yakası açılmadık küfürler savurduğu, belli bir saatten sonra kıyısından geçmeye korkulan, tekinsiz bir yerdi. Sonra semaverler geldi, çay geldi, beraberinde sohbet geldi ve berduşlar, yanlışlıkla bir evin salonuna, kendi hâlinde bir ailenin içine düşmüş gibi tedirgin, sarsak adımlarla sahili terk etti…
 </p>
 <p>
  Sabaha kadar süren sohbetlerden söz ettik de bu sohbeti çayla beraber geceye, Kızkulesi’nin karşısına, Salacak sahilinin taşları üzerine taşıyan semavercilere hiç değinmedik. İşte Kadir, semavere odun atıyor ve bir yandan da kaldırımdan geçenleri, minderlerin üzerine ve sıcak çaya davet ediyor. Kimdir Kadir, niye bu saatte sahildedir? Oturalım şu tabureye, yanaşalım semavere, belki bir yaz gecesi hikâyesi çıkar hepimize…
 </p>
 <p>
  Van depreminden sonra başlayan bir İstanbul macerası onunki… Ablalar, abiler, yeğenler, eniştelerle otuz kişiyi bulan kalabalık bir kafile hâlinde varıyorlar bu koca şehre ve teyzesi Gülhan’ın evine sığınıyorlar.  Gülhan, semaverin yanında şimdi, önünde küçük bir sac, elinde maşa, peynirli, patatesli gözlemeleri çeviriyor ve yeğeni Kadir’i gülümseyerek dinliyor. Otuz kişiyi evinde ağırlaması, eski, güzel bir hikâye sanki…  “Masaların altına bile yatak sermiştim.” diyor yine hoş bir gülümseyişle: “Nöbetleşe uyuyorduk, sohbet ediyorduk, hiç canımız sıkılmıyordu.”
 </p>
 <p>
  Sonra evden o kalabalık dağılıyor tabii, deprem korkusunu atlatanlar geri dönüyor, İstanbul tarafından sınanmayı göze alanlar kalıyor. Kadir bunu göze alanlardan işte! Yoksa yazları ve kışları bir sahilde, önünde durduğu manzara ne kadar baş döndürücü olursa olsun, niye sabahlasın ki! Sonra iki saatlik uykuyla gündüz mesaisine niye koştursun ki! Ve beraberinde teyzesi Gülhan’ı niye sürüklesin ki! Gerçi Gülhan, bir İstanbul göğünün altında, sırtını Kızkulesi’ne, Galata’ya, dayayıp oturmaktan çok hoşnut; ama aylardır iki saatlik uykuyla, iki iş arasında koşturmaktan yorgun düştüğünü saklamıyor yine de: “Sabah beşe kadar buradayım. Evde azıcık uyuyup Kadir’le beraber, ortak işlettiğimiz Van kahvaltı salonuna koşuyoruz. Ben mutfaktaki işleri halledip eve dönüyorum, gözlemeleri hazırlıyorum, sonra geceleyin sahile iniyoruz.”
 </p>
 <p>
  Salacak’a bu kadar geç bir vakitte inmelerinin tek izahı var: Sahilde azimle ve ısrarla bekleyen zabıta görevlileri…  Saat gece biri gösterdiğinde ve görevliler ‘Haydi size kolay gelsin’ diyerek olay mahallini semarvercilere terk ettiğinde sahilin bir çırpıda film platosuna dönüşmesini görseniz! Semaverlerden duman henüz tütmeye başlamışken taburelere kuruluveren şu kasketli adamlar söz gelimi, sokak lambalarının sarı ışığı altında, nasıl da bir hikâyenin içindeymiş gibi duruyorlar. Ellerinde tahta bavullarla az önce Haydarpaşa Garı’na inmişler de sanki bir iş ve ev ümidiyle sabahı beklemek için Salacak sahilini beğenmişler.
 </p>
 <p>
  ‘Gel geç hanı’ diyor Kadir bu sahil için. Harem’e doğru giderken, semaverleri görüp de frene basanlar arasında Ankaralılar da var, Bursalılar da… Üsküdar ahalisi pek itibar etmiyor; ama Beykozlular pek seviyor bu sahilin gece hâlini… Okumuşu, cahili, genci, yaşlısı, kadını, erkeği herkes geliyor; ancak en çok da uykusu kaçanlar, semaver çayı sevenler ve bir bardak çaya bir liradan fazla para vermek istemeyenler… Zabıtanın gece nöbetinden onlar da rahatsız hâliyle; ama sitemleri Kadir’e, Gülhan’a yine de: “Nerede kaldınız yahu, kaç tur attık siz geleceksiniz diye!” Hâlbuki ne onlar istiyor gece yarılarını beklemeyi ne diğer semaverciler… Gülhan, izin için başvurduğu belediyeden olumlu bir cevap alamamış; ama bir çözüm bulunabileceğini düşünüyor yine de: “Neyse bu taşların değeri, ödeyelim. Semaver çayını seviyor insanlar, hem bizim geleneğimizde var.”
 </p>
 <p>
  Kadir’i ve Gülhan’ı, Van’da yaptırdıkları büyük bir semaverle bu sahile taşıyan da o geleneği yaşatmaları değil mi zaten! İki yıl önce, Salacak’ta küçük bir semaverde kendilerine çay demlerken ve ömründe hiç semaver görmemiş meraklıları, ‘su şurada kaynıyor, ateş burada yanıyor’ diye aydınlatırken çakan bir şimşek işte, bir ekmek kapısı aralamıştır onlara! Ne diyordu Kadir: “Sıfırdan başladıysan hayat zordur İstanbul’da.”
 </p>
</div>


Kaynak: [www.aksiyon.com.tr](http://www.aksiyon.com.tr:80/sehir/salacak-sahilinde-gece-semaverleri_538883), [web.archive.org (arşiv bağlantısı)](http://web.archive.org/web/20151126043754/http://www.aksiyon.com.tr:80/sehir/salacak-sahilinde-gece-semaverleri_538883)
