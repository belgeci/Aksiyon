# Evim evim, beton kovuğum benim...

*Ülkü Özel Akagündüz 2006.04.24*

<div>
 <p>
  <font>
   Koridora açılan kapılar… Biri ötekine benzer apartman daireleri. Kim yapıyor bunları? Yap-satçı müteahhitler elini ovuşturuyor bir yerlerde.
   <br/>
   <br/>
   Uzun ve loş koridorları arşınlarken canı sıkılanlar, mutfak dolabına uzanırken belini incitenler, helâ kapısının antreye açılmasını edebe aykırı bulanlar, içine asla su doldurmadığı küvetin varlığını sorgulayanlar ve elbette, topraktan metrelerce yukarıya doğru yükselirken beton kovukların içine girdiğini hissedenler şu soruyu mutlaka sormuştur: "Bu evleri bize kim yaptı?"
   <br>
    <br>
     İçinde yaşayacağı konutu mimara tarif etme lüksüne sahip olmayanlar, ki onlar çoğunluğu oluşturuyor, kira evlerinde ya da ucu ucuna denkleştirilmiş paralarla sahip oldukları kendi evlerinde, daha doğru bir deyişle hiçbir zaman kendi ihtiyaçlarına göre tasarlanmamış evlerde hoşnutsuz bir hayat sürdürüyorsa sorumlu kimdir? Mimar Cengiz Bektaş'ın deyimiyle 'Süleymaniye Camii'ni görmeden diploma almış mimarlar mı, tasarımcı Zeynep Fadıllıoğlu'nun eleştirdiği 'yap-satçı müteahhitler mi yoksa 'mekânın kalitesi yerine metrekaresini merak edip de mimar Sema Kayıkçıoğlu'nu çileden çıkaran ev sahipleri mi? Doğru cevap, son şık: Hepsi…
     <br>
      <br>
       İnsana yaraşır mekânlar üzerine zihin yoran Cengiz Bektaş önce mimarları alıyor ele. Öyle ya, o garabet apartmanların bir müteahhidi olduğu bilinir de handiyse sanatçıyla eş tuttuğumuz mimarın bu işte bir parmağı olduğu akla gelmez. Halbuki, sadece anıt eserlerin değil bütün o toplu konutların altında da bir mimar imzası var. Onların onaylamadığı bir proje belediyeye sunulamıyor zaten. Bektaş, meslektaşlarının üç önemli meseleyle karşı karşıya olduğunu düşünüyor. İlki, genç mimarlarda kendi insanına hizmet etme isteğinin olmayışı. Türkiye'de istediklerini yapamayacakları düşüncesiyle daha üniversite sıralarında yurtdışı planları yapmaya başlıyorlar. Geride kalanlar ise ne toplumu tanıyor ne de içinde yaşadığı kültürü. Halkın dilinden anlamayan bir mimar, onun yaşayacağı evi nasıl tasarlar? Evin bir yuva değil, yatırım aracı olarak görülmesi… İşte orada ipler kopuyor ve mimar, kısa zamanda çok para kazanmak isteyen mal sahibinin hizmet erine dönüşüyor. Genel geçer isteklere, modaya boyun eğen ve kopya yapan etkisiz biri...
       <br>
        <br>
         Gelelim müteahhitlere… Birazcık estetik zevki, mekan bilinci olan herkesin başı onlarla dertte; yok pahasına ele geçirdikleri arsalara sayısız tek tip konutlar yapmaya ve hep daha fazla kazanmaya programlanmışlar çünkü. Bektaş, "Karadenizli kalfa devlet oldu bir anlamda. Benim hayat tarzımla hiç alakası olmayan konutlar üretiyor." diyor. Bir anlığına, mimarın türlü engelleri aştığını, evi içinde oturacak kişiyle beraber tasarladığını hesap edelim ve bu tanıma uyan Cengiz Bektaş örneği üzerinden işler nasıl oluyor bir bakalım. Bergama'da aralarında alt gelir seviyesinden insanların da yer aldığı 700 aile bir konut istiyor Bektaş'tan. Önce, içerideki masa sandalyeyi gösterecek kadar anlaşılır maketler yapıyor mimar. Sonra hep beraber oturup konuşuyorlar ve Bergamalı hanımla şöyle bir diyalog geçiyor aralarında:
         <br/>
         <br/>
         "Sen çalışıyor musun?" "Çalışıyorum Cengiz Abi."  "Akşam eve geldiniz. Eşin de sen de yorgunsunuz. Yemeği kim yapar?" "Ben yapıyorum." Eşin ne yapar o sırada?"  "Salonda televizyon izliyor." "O zaman neden bu maketteki mutfağı beğeniyorsun? Biraz büyütüp de şuraya bir masa koysak. Sen de baklayı eşinle ayıklasan, bir yandan sohbet etseniz." "Aaa ne güzel olur Cengiz Abi." Kendisinden ev isteyen ağabeyinin neye ihtiyaç duyduğunu belirleyebilmek için on gün boyunca onunla yaşayan Bektaş, bu yöntemi hiç tanımadığı insanlar için de uyguluyor aslında. Herkesin kendine göre âdetleri var ve bunları öğrenmeden ev yapılmamalı: "Üniversiteye hazırlanan yeğenim, geceleri kalkıp ders çalışıyor, mutfağa gidip çay demliyor. Gördüm ki tıkırtılar ağabeyimi uyutmuyor. Yengem ise titiz olduğu için mutfağın kirlendiğini düşünüp uyuyamıyor. Yeğenime, odasında çay da pişirebileceği bir oda yaptım. Araya sofa koydum. Davul çalsa kimse duymaz. Yengenin odasına da banyo koyduk. Böylece tıkırtılar kesildi."
         <br/>
         <br/>
         Memleketi Denizli'den örnekler veriyor mimar Bektaş.  Bir baba ve dört oğlu için kurban kesme, abdest alma, çamaşır asma yerinin düşünüldüğü bir ev. Binada beş daire; ama sadece bir çamaşır makinesi var. Herkes haftada bir gün kullanınca beş ayrı makineye ihtiyaç kalmıyor.
         <br/>
         <br/>
         EVİNİZ SİZE UYMAZSA...
         <br/>
         <br/>
         Yaşamını sanatı dışında 'beton kovuk'larla savaşa adayan ve gecekonduların insan bedenine verdiği zararın apartmanların ruh sağlığına verdiği zarar yanında pek masum kaldığına inanan Avusturyalı ressam Hundertwasser, "Konutunuz ikinci derinizdir." diyor. Peki, ikinci derisi yani evi, yaşama biçimine uymayan kişinin durumu ne olacak? Kaç kişi tasarımına katkıda bulunduğu evlerde yaşayabiliyor ki? "Tedirginlik ve yabancılaşma bilinse de bilinmese de bir mutsuzluk." Bektaş böyle açıklıyor halimizi.
         <br/>
         <br/>
         "Canım olur mu bu çağda öyle şey?" deyip tuvaletin yönünü kıbleye çeviren mimardan, yetişkin kızını ve oğlunu aynı odada yatırdığı halde evinde bir misafir odasının eksikliğinden yakınan kadından söz ediyor bir yandan da. Almanya'dan kesin dönüş yaptıktan sonra Denizli'nin bir köyüne beş katlı apartman yaptıran adamı da unutmamalı. İlk dört katı boş bırakıp beşinci kata yerleşiyor; ama karısı bahçeye inip sacda yufka pişiriyor.
         <br/>
         <br/>
         Banyolarımızda kurna yerine küveti tercih etmemize ne demeli? Köpüklü küvetler yalnızca filmlerde. Birçok kadın içine su doldurup girmediği bu tekneyi temizlemek için saatler harcıyor. "Benim banyomda küvet yok." diyor Bektaş. "Çünkü küveti doldurup içine girmek benim yıkanma biçimim değil. Büyüklerimiz akarsuda yıkanılmadıkça temizliğe inanmazlar ya… Benimki de o alışkanlıktan…" diyor.
         <br/>
         <br/>
         CENGİZ BEKTAŞ’IN İDEAL EVİ
         <br/>
         <br/>
         İnsanî ölçülerle yapılmamış apartmanların gün gelip yıkılacağına inanıyor Bektaş. Ona göre biz şimdilik soru soruyoruz; fakat çocuklarımız "Hayır bu evi satın almıyorum, kiralamıyorum." diyecek. İşte bütün mesele burada. Şimdiye değin yüzlerce konut tasarlayan mimar 'ideal ev'le ilgili düşüncelerini şöyle sıralıyor:
         <br/>
         <br/>
         İnsanın yirminci katta yaşaması doğru mu? İdeal olanı zemin üzeri üç kattır. İnsanı topraktan ne kadar koparırsanız insanlığından da o kadar koparırsınız. İş yerleri, oteller yüksek yapılabilir; ama konutlar değil.
         <br/>
         <br/>
         Bizim mimarlarımız yapıları tasarlarken kullandıkları ölçüleri bir Alman mimarın bu alanda yazılmış kitabından alıyor. Mutfak firmaları dışarıdan gelen hazır şemalara göre çalışıyor. Alman, patlıcan kızartmasını bilmez ki! Bizim kültürümüze uygun bir mutfak lazım. Mutfak tezgâhı ve dolaplar evde oturanların boyuna uygun olmalı. Ocak ve buzdolabı iş akışının sağdan sola doğru olduğu düşünülerek yerleştirilmeli.
         <br/>
         <br/>
         Bergama'da yaptığım evlerde hiç balkon yok. O balkonların toplamı kadar bir teras var. Çiçekliği, yağmur suyunu toplayan küpü olan bir teras. Ayrıca biz balkonda yemek yemekten hoşlanmayız.
         <br/>
         <br/>
         Koridor yapılarımda hemen hiç yok. Planı ona göre daha akıllıca çiziyorum.
         <br/>
         <br/>
         İnsan eğer manyetik alana yani güney-kuzey eksene paralel yatarsa vücudu daha iyi dinlenir. Yaşlı insan ışıktan rahatsız olur. Onun yatağını sırtını döndüğünde ışık arkasında kalacak şekilde yerleştirmeli.
         <br/>
         <br/>
         Oturma odalarımız gün doğuşunu görmeli. Batı çok sıcaktır, ona biraz omuz veririz. Yatak odası doğuya bakmalı. Güneş çıktığı zaman zinde bir şekilde uyanmak için. Tuvalet ve banyo gibi ıslak hacimler kuzeye, mutfak batıya bakmalı.
         <br/>
         <br/>
         MAHREMİYETE UYGUN EV İSTENMİYOR
         <br/>
         <br/>
         Eski Türk evlerinde ev halkının ve misafirin kullanacağı banyo ve tuvaletin ayrıldığı bilinir. Banyonun gömme dolap içine yerleştirilmesi de hem mekânı gizlemek hem de tasarruflu kullanım içindir. Konya'da bu tür bir evde büyüyen mimar Sema Kayıkçıoğlu şimdi, içinde duş kabini olan yatak odalarını kabul ettirmekte zorlanıyor. Ona göre sebep değer yargılarımızın değişmesi. "Yatak odasındaki banyoyu odaya dâhil edenler ya da balkona çevirenler çok oldu." diyor; "İnsanlar salonun ve mutfağın büyük olmasını istiyor, başka talepleri yok. Evde nasıl rahat yaşayacakları üzerine kafa yormuyorlar."
         <br/>
         <br/>
         Kayıkçıoğlu'nun zorlandığı projelerden biri de lavaboyla tuvalet hacmini ayırmak. Ev sahipleri, aradaki duvarı masraf olmasın diye kaldırmayı tercih etmişler ya da ayrı bir lavabo istememişler. Böylece misafirler için ayrı bir el yıkama mekânı oluşturmaya çalışan mimarın çabaları sonuçsuz kalmış: "Banyo mahremdir benim için. Yetiştiğim ailede misafir odası lavabo ve tuvalet ayrı bir bölümde olurdu. Aradaki kapıyı kapatınca hem o hem ev sahibi rahat ederdi. Şimdi insanlar evin en ücra köşelerine girme hakkı buluyor kendinde. Çocuğunu yatak odamda uyutmak istiyor mesela. Bunu anlamıyorum."
         <br/>
         <br/>
         Mimar eşiyle eski Türk evinin modernize edildiği konutlar yapmayı hayal eden Kayıkçıoğlu, halkın henüz mimarları tanımadığını düşünüyor: "Okurken hayallerimiz farklıydı. Özgür tasarımlara imza atıyorduk. Şimdi piyasayı öğreniyoruz ve sonunda maalesef piyasa mimarı oluyoruz. Geleneği günümüze taşıyan mimarlar yadırganıyor çünkü. Bir arkadaşım mutfaktan salona açılan bir servis penceresi yaptı. Herkes çok tuhaf karşıladı. Halbuki böyle bir pencere anneannemin evinde vardı."
         <br/>
         <br/>
         MİMARİMİZ HÜZÜN VERİCİ
         <br/>
         <br/>
         Tasarımcı Zeynep Fadıllıoğlu, özel mekanları giydiriyor daha çok; fakat orta direğin yaşadığı apartman daireleriyle ilgili söyleyecekleri var. Özellikle İstanbul gibi bir şehirde mimarinin durumunu hüzün verici bulan tasarımcı, müteahhitlerin ve alıcı kitlenin mekân bilincinden mahrum olduğunu düşünüyor: "Bizde insanlar çoğunlukla başkaları için yaşıyor. Bu yüzden kendi doğalarıyla ilgili olmayan seçimler yapabiliyorlar. Gerçekte çok az şeye ihtiyacımız var; ama bunu geç öğreniyoruz." Fadıllıoğlu da yaşayacağı evi seçmenin bugün pek çok insan için bir lüks olduğunu kabul ediyor. Sosyal konutların ihaleyi en ucuza kapatan bir fırsatçı yerine iyi mimarlara yaptırılması sorunu çözebilir. Oturduğu evin mimarisine müdahale edemeyenler ise renklerle, kumaşlarla, objelerle oynayarak mekânı yaşanılır kılmaya gayret etmeli. "İsterseniz pazardan alınmış üç kumaşla bir evin nasıl güzelleştirileceğini gösterebilirim." diyor Fadıllıoğlu. "Bir cam şişeden çok güzel lamba yapılabilir. Aydınlatma çok önemli. Florasan ışıktan kurtulmak, sarı ışığa yönelmek lazım. En güzel ışık oturma seviyesine yakın olan ışıktır. Üstten gelen ışık yaşlı gösterir. Satın almayı, harcamayı iyi biliyoruz. Oturup bir şeyi farklılaştırmaya çalışmıyoruz." Avrupa'da son yıllarda mutfak ve banyoların önem kazanmasını kişilerin kendine vakit ayırma isteğine bağlayan tasarımcı, çocuğunu kendi büyüten kadınların, mutfakta yemek pişirmekten mutluluk duyan erkeklerin çoğaldığını gözlemlemiş. Oturma odası şeklinde tasarlanmış açık mutfak sistemi ise ona göre çağın yalnızlığa getirdiği çözüm. Evdeki hayatın devamını sağlayan bu sistemle kadın kendini çevresinden kopmuş hissediyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 3349 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=24033), [web.archive.org (arşiv bağlantısı)](http://web.archive.org/web/20070626185822/http://www.aksiyon.com.tr:80/yazdir.php?id=24033)
