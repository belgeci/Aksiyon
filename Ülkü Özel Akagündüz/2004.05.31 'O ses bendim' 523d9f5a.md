# 'O ses bendim'

*Ülkü Özel Akagündüz 2004.05.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şarkılı filmler furyasında, Türkan Şoray, Hülya Koçyiğit, Fatma Grik, Filiz Akın ve Belgin Doruk"un "söylermiş  gibi" yaptığı şarkıları perde arkasından seslendiren Belkıs Özener, aldığı başarı ödülüyle gündemde.
  </font>
 </div>
 <div id="newsText">
  <font class="detail-text">
   Eski Türk filmlerinde meftunu olduğumuz şarkıları söyleyen billur sesin sahibi Belkıs Özener 35 yıl sonra ortaya çıktı ve dedi ki: Türkan Şoray, Hülya Koçyiğit, Filiz Akın, Fatma Grik ve Belgin Doruk"un söylermiş gibi yaptıkları o güzelim şarkıları, bir perde arkasından söyleyen bendim."
   <br/>
   <br/>
   Aslında pek çoğumuz, assolist olarak sahneye çıkan aktristimizin sadece playback yaptığını biliyorduk; ama itiraf etmeli, kimi zaman o ses, şarkıyı söyleyen Türkan Şoray"ın ya da Hülya Koçyiğit"in güzelliğiyle öylesine bütünleşiyordu ki, bir perde arkasında bülbül gibi şakıyan başka bir kadın olduğu gerçeğini unutuveriyorduk. Bizimki anlık ve masum bir unutuştu elbette; ama 60"lı yıllarda başlayan şarkılı-türkülü filmler furyasında, 300"e yakın filme, sesiyle hayat veren Belkıs Özener"in gerçek anlamda unutulmasında o "perde arkası"nda kalmanın payı büyük olmalı. Üstelik o, görünmemeyi tercih etmiş ve jenerikte akıp giden isim kalabalığının arasında iki saniyecik görünmekle yetinmişse... Bugün 64 yaşında olan ve İstanbul"da bir kira evinde yaşayan Belkıs Özener, 7. Uçan Süpürge Kadın Filmleri Festivali"nde "Bilge Olgaç Başarı Ödülü"ne değer bulunmasaydı "O ses bendim" demeyecekti; çünkü şarkıları seslendirdiği dönemde de, tıpkı bir memur gibi eviyle işi arasında gidip gelmiş ve ünlü olmak kaygısıyla gazetelere sansasyonel demeçler vermekten kaçınmıştı.
   <br/>
   <br/>
   "Şarkılarımdan telif almayı istiyorum"
   <br/>
   <br/>
   Ama şimdi başka... Belkıs Özener ödül aldığı gece, ışıklar ilk defa sinema aktristini değil de onu aydınlattıktan ve onca yıldan sonra ilk defa gözler önünde şarkı söyledikten sonra susmaya niyetli görünmüyor. Ödül, şarkılı filmler furyasının bittiği 80"li yıllardan bu yana, ortalarda görünmeyen ve çekingen tabiatı gereği bir albümü bile olmayan sanatçıyı haklarını arama konusunda tetiklemiş görünüyor. Aslında o, Türkiye"de ilk defa bir dublaj şarkıcısına verilen "Oscar gibi kıymetli" bu ödülün, yaşam standartlarını değiştirmesini temenni ediyor. "Şimdi, kozasından yeni çıkmış bir ipekböceği gibiyim. Kabuğumu daha yeni kırıyorum. 35 yıl sonra taltif ediliyorum çocuklar, daha önce fark edilseydim de şimdi bir evim olsaydı fena mı olurdu?"
   <br/>
   <br/>
   Belkıs Özener, konuşmaya kararlı: "Yıllarca bu senin hakkın derler diye bekledim durdum. Edepli bir şekilde bekledim diye görmezden mi gelinmeliydim? Şimdi şarkılarımdan bir telif almayı, o şarkıları bir albümde toplamayı ve bir jübile yapmayı istiyorum." Şimdilerde torunları için koşuşturan ve artık pek az şarkı söyleyen sanatçı, gecikmiş de olsa hatırlanmaktan hoşnut; "Beni kim bulup çıkardıysa ve o ödüle layık bulduysa Allah ondan razı olsun."
   <br/>
   <br/>
   Peki, Belkıs Özener, filmlerde şarkı söylemeye nasıl başladı ve ne oldu da bu işi bırakmak zorunda kaldı? Hikaye, çok bildik bir biçimde başlıyor; 1955 yılında İstanbul"da yapılan bir ses yarışmasında birinci oluyor ve ardından Zeki Duygulu, Radife Erten ve Alaeddin Yavaşça"dan Türk sanat müziği dersleri alıyor. Ancak 19 yaşında yaptığı evlilik ve çok geçmeden gelen annelik (Benek, Bengü ve Barkın) bir yol ayrımında bırakıyor Özener"i; sahnede izleyicilerle mi yoksa evde çocuklarla mı olmalı? Belkıs Özener, eve giden yolda yürüyor; ancak müzik tutkusu onu, gazinolar kadar tedirgin edici olmayan yeni bir ortama, film setlerine yöneltiyor. Türkan Şoray, "Balıkçı Güzeli Azize"yi oynadığı "Kara Gözlüm" filminde assolist olarak sahneye çıkıyor, kıpırdayan yalnızca dudaklar, arkada bir yerlerde Belkıs Özener "Sevemedim Karagözlüm"ü söylüyor. "Dünyanın En Güzel Kadın"ı, "Tamba Tumba Esmer Bomba", "Fosforlu Cevriye" "Buruk Acı", "Artık Sevmeyeceğim", "Güllü Geliyor Güllü", "Mavi Eşarp", "Sana Dönmeyeceğim", "Buğulu Gözler"... Önde hep Türkan Şoray, arkada Belkıs Özener"in sesi... "Sesim en çok Türkan Şoray"a yakışıyordu" diyor sanatçı. "O boylu poslu bir kadın, ben ufak tefeğim; ama davudî bir sesim var. Öyle tahmin ediyorum ki, Türkan Şoray"ın ve diğerlerinin yakaladığı şöhrette benim de payım var." Bu arada Belkıs Özener"in Gönül Yazar"ın kardeşi olduğunu ve gençliğinde sinema yıldızlarını aratmayacak bir güzelliğe sahip olduğunu da söylemeliyiz...
   <br/>
   <br/>
   "Sesimi, ahlâksız filmler için kullanmadım"
   <br/>
   <br/>
   Belkıs Özener, hatırası bile sesinin titremesine ve kaşlarının çatılmasına neden olan "tatsız" bir olay yüzünden sinemanın yıldızlarına emanet ettiği sesini geri alıyor. Sonrasında verdiği kararı pekiştiren pek çok gelişme yaşanıyor; 70"li yılların sonunda başlayan ahlaksız film furyası başrol oyuncularının şarkı söylediği salon filmlerinin bitmesine neden oluyor. Türkan Şoray kızı Yağmur"a hamile kalıyor, Hülya Koçyiğit sahnelerde kendi sesiyle var olmaya çalışıyor, Filiz Akın Paris"e gidiyor, Fatma Girik siyasete... Hepsinden önemlisi hayat arkadaşını yitiriyor.
   <br/>
   <br/>
   Belkıs Özener şimdi, Pangaltı"da bir kira evinde oturuyor. Torunlarıyla ilgileniyor ve ödülden sonra olabilecek güzel gelişmelerin hayalini kuruyor. Peki, şarkı söylediği filmleri izlerken ne hissediyor: "Torunumu ayağımda sallarken filmleri izliyorum ve çok duygulanıyorum. Hatta bazen, üç farklı kanalda birden benim sesim oluyor, hangisini dinleyeceğimi şaşırıyorum. Hem gururlanıyorum, hem de değerimin bilinmediğini düşünüp üzülüyorum."
   <br/>
  </font>
 </div>
 <div>
 </div>
 <div>
 </div>
</div>


## Yorumlar

### YUSUF ERKEK, 02 April 2012, 17:17
> DEĞERİNİ BİLMEK GEREK...

Kaynak: [www.aksiyon.com.tr](http://www.aksiyon.com.tr:80/aksiyon/haber-9481-12-o-ses-bendim.html), [web.archive.org (arşiv bağlantısı)](http://web.archive.org/web/20140414011404/http://www.aksiyon.com.tr:80/aksiyon/haber-9481-12-o-ses-bendim.html)
