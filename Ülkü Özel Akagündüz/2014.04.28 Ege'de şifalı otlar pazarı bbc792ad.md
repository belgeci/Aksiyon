# Ege’de şifalı otlar pazarı

*Ülkü Özel Akagündüz 2014.04.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İzmir Tire’de kurulan Salı Pazarı’nda tezgâhlar, dağlardan toplanıp getirilmiş şifalı otlarla süslü şu sıralar… Sarmaşık otu, arapsaçı, karabaş otu, taze kekik, ısırgan, kabak çiçeği, melengiç tefeği… Kimini salataya doğra, kimini kavur, kimini de ilaç niyetine kışa sakla!
  </font>
 </div>
 <div id="newsText">
  <font class="detail-text">
   <p>
    Yeşil otlara dair bilgisi ‘nane, maydanoz, dereotu’ndan öte gidememiş şehir çocuklarını alıp Tire pazarının içine bırakın ve gün sonunda her birini, ellerinde adını ilk kez duydukları ot demetleriyle, birer uzman olarak toplayın. Kimi ‘Arapsaçı’ kavurmasının pek lezzetli olduğundan dem vursun, kimi ‘Sarmaşık’ otunun bol pırasayla pişmesi gerektiğinden… Yok, efendim neymiş; ‘Melengiç tefeği’nin şimdi son demleriymiş de, dağ kekiği daha uzun süre gelirmiş, köylü kadınların ‘Su Gaimesi’ dediği şu ot da aynı tereye benzermiş ve salatası pek nefismiş. Daha neler, neler…
   </p>
   <p>
    <img alt="" height="435" src="http://web.archive.org/web/20140512075329im_/http://medya.aksiyon.com.tr/aksiyon/2014/04/28/ulku-tire-7.jpg"/>
   </p>
   <p>
    Marifet biraz onlardaysa çokça pazar esnafında aslında… Pazara kim bilir nereden, İstanbul’dan mı, Ankara’dan mı, ama ille de bir büyük şehirden düştüğünüzü şıp diye anlayıverir ve o dakikadan sonra yitik talebesini bulmuş hocalara dönüşürler. Önce otların adlarını iyice belletirler, sonra hangi derde deva olduğundan söz ederler. Fakat dersin en önemli kısmı, otların nasıl kullanılacağına ayrılır. Kimini kurutur çayını içersin, kimini haşlar salata yaparsın, kimini soğanla bir güzel kavurursun, kimini de hiç ateşe değdirmeden doğruca salataya doğrarsın. Karabaş otu söz gelimi, bir tezgâhtan ötekine mıknatıs gibi çeken mor çiçekleriyle içinizi coştursa da işin ehline kara kışları çağrıştırır; dinmeyen öksürükleri, bronşiti… Böbreklere faydalı olduğu söylenen altın otu da küçük demetler halinde, evlerin gölgeliğinde kurumaya bırakılacaklar arasında; ancak bu ot, sarı renkli çiçekleriyle bildiğimiz altın otundan epey farklı… Bir de kekikler var, et yemekleri için olanı ayrı, içimlik ayrı, salatalık ayrı… E buna şaşmamak gerek; çünkü kaynaklar ülkemizde otuzdan fazla kekik türü olduğunu söylüyor. Pazarcı kadınlar da zaten, kekik üzerine doktora tezi yazmış gibi rahat, parmak ucuyla işaret ediveriyorlar: “Şu yaprağı küçük olan kekik, salataya iyi gider, yapraklar irileşince kurutup çayını içeceksin. Mikrop sökücüdür, uykusuzluğa bile iyi gelir ha!”
   </p>
   <p>
    <img alt="" src="http://web.archive.org/web/20140512075329im_/http://medya.aksiyon.com.tr/aksiyon/2014/04/28/ulku-tire-4.jpg"/>
   </p>
   <p>
    <strong>
     Zeytinyağı, limon, sarımsak
    </strong>
   </p>
   <p>
    Kış tedariki iyi hoş; ama baharla henüz kucaklaşmışken yeşil salatalar görmek istemez mi insan! Yeni toplanmış bir demet kuzukulağı mesela… Çocukluğunuzda bir köye yolunuz düştüyse bugün bile mutlulukla hatırlarsınız onu; kır yürüyüşlerinde sıcaktan bunalmış ve susamışken kuzukulaklarının, taze yeşil yapraklarıyla tarla kıyılarından gülümsediğini zannetmediniz mi siz de? Sonra, salata deyince, ‘Kazayağı’ otu da gelmeli akla… Tabii akla gelmesi için daha önceden biliyor olmak gerek, Tire pazarında aldığımız ot derslerine dayanarak, ‘Kazayağı’nın da salatalara tıpkı maydanoz gibi çiğ doğrandığını hatırlatalım. Haşlanması gereken otlara gelince, mevsim itibariyle, en gözde ot sarmaşık otu ki ilçenin yerlileri bu otun Tire’yle özdeşleştiğini söyler. Melengiç ağacının baharda çıkan filizleri (onlar tefek diyor) ve deniz börülcesi de haşlanacak otlar arasında. Peki, sıcak sudan çıkan bu otları ne bekliyor olabilir? Zeytinyağı, limon ve sarımsak üçlüsü tabii ki… Bu üç kafadar her otun arkasından çıkar. Pazarda kimden bir tarif alsanız ilkin onların adını duyarsınız. Kısaca ‘ekşili’ diye geçiştirdikleri de olur ve sarımsaklı yoğurt, bu ekşilinin yanında hep biraz boynu bükük durur.
   </p>
   <p>
    <img alt="" height="225" src="http://web.archive.org/web/20140512075329im_/http://medya.aksiyon.com.tr/aksiyon/2014/04/28/ulku-tire-8.jpg"/>
    Ebegömeci, şevketibostan, hardal gibi zamanı geçen ve kantaron gibi çıkıp gelmesi beklenen otların dışında her vakit bulunan ve ‘uzlaşmacı’ olanlar da var. Bunlar çiğ yemek isteyeni de, canı kavurma çekeni de hoşnut edip üstüne kaynar sularda haşlanmaya, hatta hamurun arasında kızgın fırına girmeye bile razı olur. Isırgan söz gelimi, Ege Bölgesi’nde dört mevsim yaşayan, asmaların altında, domates biber fidelerinin dibinde, hâsılı bolca sulanan her yerde arsızca boy veren bu şifalı otun suyu kuruyken de yaşken de içilir, hem salatası olur hem de kavurması… İlk bakışta dereotu zannettiğimiz; ama aslında bambaşka bir ot olan ‘Arapsaçı’ da hem kavurması hem yemeği yapılanlardan ki otsever Tireliler ikisinin de bambaşka lezzete sahip olduğunu söylüyor.
   </p>
   <p>
    Buraya kadar o tezgâhtan bu tezgâha zıplayıp durduk; ama yemyeşil otlarla ve hatta dalından yeni kopmuş leylaklarla süslü bu tezgâhlar tam olarak nasıl bir yerde duruyor, anlatmadık. Hâlbuki Tire pazarı, ülkenin en özgün, en renkli ve en büyük pazarlarından biri… Her salı, ilçenin eski sokaklarını bir örümcek ağı gibi sarıyor ve hem yerlilere hem de dışarıdan gelenlere tıpkı bir panayır yeri gibi sürprizlerle dolu, bereketli bir gün hediye ediyor. Otlar, çoğunluk dağ köylerinden, ayağı çarıklı kadınların, adamların eliyle iniyor aşağı. Sohbet sırasında kurdukları cümlelere bakılırsa, dağlarıyla gurur duydukları aşikâr… Bize otlar hakkında bilgi vermekle kalmayıp pazar yerinde de rehberliğimizi yapan ve tezgâhında ne varsa üçer beşer avuçlarımıza dolduran Kadir Gülmez söz gelimi, daha o sabah ayrıldığı köyünü öyle anlatıyor ki akşama oraya dönmeyecek de bir gurbet elde kalacak zannedersiniz: “Güme Dağı otlarla doludur, istediğin otu bulabilirsin orada. Bizim köyümüz ‘Başköy’ de işte o dağın eteğindedir.” Sonra bir cümle daha kuruyor Kadir Amca ve bir anda kendimizi bir şeylerin değişmeden kalabildiğine sevinirken buluyoruz: “Çok zaman önce annemle dolaşırdık dağlarda. Şimdi yetmiş yaşındayım; ama otlar hiç değişmedi, çocukken gördüğüm otlar yine.”
   </p>
   <p>
    Otları ninelerimizden öğrendik
   </p>
   <p>
    Yenilebilir otları tanımak, onlara yakışan pişirme şeklini bulmak, hangi derde deva olduğunu anlamak için kaç asır geçti kim bilir? Kaldı ki bugün bile birçoğumuz, “Aaa!” diyoruz, “O ot da yeniyor muymuş?” Gelincik mesela, şimdi bu satırları okuyan kaç kişi için aslında nefis bir yemektir? Manisa’nın Ahmetli ilçesinde doğup büyüyen Sevim Akagündüz, yıllar yılı hem taze salataya doğruyor bu ‘Gelinali’yi hem pidesini yapıyor hem kavurmasını. O güzelim kırmızı çiçekleri daha tomurcuklanmadan, körpe, tazecik bir ot iken sofraya taşınan gelincik, Tire’de yine pek sevilen, lezzetli bir ot olarak ama bu kez ‘kapurcuk’ adıyla boy gösteriyor. Tireli Nurgül Çetindağ,  “Peynir parçacıklarıyla karıştırılmış, üzerine zeytinyağı gezdirilmiş kapurcuk varken biz yemek bile aramayız.” diyor.  Bugün sağlıklı olduğu için rağbet gören ot yemeklerinin arkasında, kıtlık yıllarındaki fakirliğin yattığına inanıyor Nurgül Hanım. Hani yaşlı hanımların utana sıkıla “Biz hayvan dışkılarındaki arpayı, buğdayı toplar yerdik.” diye anlattığı yıllar…  Nurgül Çetindağ işte o yaşlı hanımlardan, anneannesi Hatice Hanım’dan ve hatta anneannesinin annesi Zeynep Hanım’dan öğrenmiş otlara dair ne varsa: “Köye gittiğimde anneannemle dağlara, tepelere giderdik. Bir gün, tarla kıyısından yürürken anneannem, dikenlerin üstüne çıkmış bir ot kopardı, adı fincan çöyürü imiş, o lezzeti unutamam! Kimi zaman da bahçeden topladığı kapurcuk, ballık, asma tefeği ve biraz da marulla bir börekler yapardı ki tadı hâlâ damağımdadır.”
   </p>
   <p>
    Bahçeye çıkıp, Allah ne verdiyse artık, toplayan ve biraz peynirle karıştırıp hemencecik bir kol böreği saran rahmetli kayınvalidesinden ve pamuk tarlalarında köklenip bir kenara atılan Sirken otundan nefis yoğurtlu salatalar yapan annesinden de söz edince Nurgül Hanım, tabiatla hemhal yaşamanın ancak bu ‘eski’ hanımların harcı olabileceğini düşünüyoruz. Neyse ki çok geçmeden yanıldığımızı anlıyoruz zira 43 yaşındaki Nurgül Çetindağ da tütün tarlalarında ürüne zarar veriyor diye koparılıp atılan ‘Topalak’ otunun köklerinden yemekler yapabilen bir hanım… Onun evinde sabahları güne, tarifi bile iştah açan ısırgan salatasıyla başlanıyor: “Isırganı taze soğanla karıştırırız, içine çökelek ya da karaman peyniri dediğimiz çörek otlu peyniri ufalarız ve üzerine zeytinyağı gezdiririz. Yanında muhakkak nane, dereotu, taze kekik, roka da bulunur. 22 yıllık ev hanımıyım, haftanın beş günü muhakkak ot ve sebze yemekleri pişiririm. Etli bir yemek yapsam bile yanında illa bir sebze yemeğim olur. Büyüklerimizin evi de hep böyledir.”
   </p>
   <p>
    Peki, şu günlerde sofralarını hangi ot yemekleri süslüyor Nurgül Çetindağ’ın? “Şimdi asma yaprakları büyüyor. Bol kekik, taze soğan ve maydanozla sararız, dolma yaparız. Ebegömecinin de yaprakları epey büyüdüğü için sarması yapılabilir. Kabak çiçeğini de tazeyken alabilmek için pazara sabah erkenden çıkarız, taç yapraklarını koparıp içini pirinç, maydanoz ve soğanla doldururuz. Enfes olur.”
   </p>
   <p>
   </p>
   <p>
   </p>
   <hr/>
   <h3>
    <span>
     Ot toplamak hazine aramaya benzer
    </span>
   </h3>
   <p>
    Tabiatta kendiliğinden yetişen, şifalı ve lezzetli otlar aramak, hele o otlar kırk derde deva olduğu söylenen ‘Sarmaşık’ otu gibi dikenli bir çalılığın içindeyse, hazine bulmuş gibi sevindirebilir insanı. Aslında ot toplamak bir tür bahar etkinliğidir ve kimileri yemeğini sevmese de sırf o arama ve bulma heyecanı için bu etkinliğe katılır. Bu anlamda ot toplamayı balık avlamaya da benzetebiliriz. Önemli olan orada bulunmak ve bir noktaya yoğunlaşabilmektir.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### zafer, 29 April 2014, 09:56
> Ben de Tire'nin köylerindenim. Herkes sever bizim oranın otunu da köftesini de.

Kaynak: [www.aksiyon.com.tr](http://www.aksiyon.com.tr:80/aksiyon/haber-38438-egede--sifali-otlar-pazari.html), [web.archive.org (arşiv bağlantısı)](http://web.archive.org/web/20140512075329/http://www.aksiyon.com.tr:80/aksiyon/haber-38438-egede--sifali-otlar-pazari.html)
