# Türkiye bizim de devletimiz

*Ülkü Özel Akagündüz 2011.09.26*

<font class="agenda2NewsSpot">
 Türkiye’de üniversite okuyan Suriye Türkmenleri, geçen ay kurdukları ‘Suriye Türkleri Derneği’ ile 90 yıllık bir hayali gerçekleştirmiş oldu. Şimdi sıra Türkiye’nin onlardan haberdar olmasında...
</font>
<font class="newsDetail">
 <p>
  ‘Lise yıllarımızda hep Türk takımlarını tutardık, hepimizin bir siyasi partisi vardı. Aklımız fikrimiz Türkiye’deydi; ama annem öyle bir söz söylerdi ki, bütün şevkimiz kırılırdı: Türkiye’nin de sizden haberi olsa!”  Halep Türkmenlerinden Ziyad Hasan Nabğalı, 90’ların o hengâmeli günlerinde, Suriye’ye yolu düşenlerin neredeyse terörist ilan edildiğinden habersiz, “Göreceksin” dermiş annesine, “Türkiye’nin bir gün bizden haberi olacak.”  Bugün, Sultanahmet’teki eski kahvelerden birinde, yüzünde buruk bir gülümseme; “O gün henüz gelmedi.” diyor Ziyad, “Türkiye, Suriyeli Türklerden hâlâ haberdar değil.” Bilenler bilir, Anadolu Türkleşmeden çok daha önce Suriye’de Türkler vardı ve Yavuz 1516 yılındaki fethiyle Şam’ın kapılarını ardına kadar açtığında Suriye hatırı sayılır bir Türkmen nüfusa sahipti. Sonra, araya sınırlar çekildi, mayınlar döşendi, iki kardeşten biri o tarafta biri bu tarafta kaldı. Ziyaretler en çetin günlerde bile kesilmedi; ama bir tarihten sonra Türkiye, sınırın öte tarafında soydaşları olduğunu unuttu. Bu tarih, Halep Türkmenlerinden Tarık Sulo Cevizci’ye göre Atatürk’ün vefatından sonradır. Kurtuluş Savaşı’nda, Fransızları güneydeki illerden çıkarmak için Türk askerine destek veren Türkmenler arasında Atatürk’le doğrudan temas kuranlar vardır zira… Sınırın öte yakasıyla irtibat, Cumhuriyet’in ilan edilişinden epey sonra bile sıcaklığını muhafaza eder. Hatta o günlerde Türkmenler, kendilerini ‘yeni’ Türkiye’ye ait hissedebilmek için ilginç eylemlere imza atarlar. Ziyad’dan dinleyelim: “Şapka kanununun yeni çıktığı günlerde, Halep’ten  birkaç kişi Türkiye’ye geliyor ve buradan bir çuval Türk bayrağı ve şapka götürüyor. Her yanı bayraklarla donatıp şapka giyerek Türkiye’den kopmadıklarını anlatmak istiyorlar; ama Fransızlar aralarında benim dedemin de olduğu bu Türkmenleri toplayıp hapse atıyor.” Bunlar belki de son çırpınışlardır. 1918 yılından itibaren, Türkiye ile bağların kopmasını engellemek için Ankara’yla Halep arasında mekik dokuyan Türkmenler, İnönü’yle birlikte uzun bir unutuluşa mahkûm olurlar nitekim. Olsun, gönüldeki sevdayı kim öldürebilir?
 </p>
 <p>
 </p>
 <p>
  Bugün bizim İstanbul’da sohbet ettiğimiz Türkmen gençler dedelerinden hem bayrağı hem de o sevdayı devralmış görünüyor, aradan 90 yıl geçmiş olsa bile…  Geçen ay kurdukları ‘Suriye Türkleri Derneği’ ile kayıp yılları telafi etmek, iki ülke arasına hiç kopmayacak cinsten bir düğüm atmak ister gibiler. Zaman içinde epey bir hezimete şahit oldular zira… Eğitimli ağabeylerinin Hafız Esad tarafından hapse atıldığını gördüler söz gelimi. O ağabeylerin suçu neydi?  Türkiye büyükelçiliğini ziyaret etmek… Yedi sekiz yılın ardından ‘yanlışlık olmuş’ diyerek cezaevinden çıkarılan bu gençler, el konulan diplomalarını da bir daha göremediler ve kalan hayatlarını “Değme bana, değmeyeyim sana” diyerek sessiz ve silikçe yaşayıp gittiler. İşte o günlerde Tarık, Ziyad ve arkadaşları; Türk takımlarını tuttukları, Türkiye’deki siyasi gelişmeleri takip ettikleri hatta bir adım ötesini düşleyerek, Türkmenleri fukaralıktan kurtarmak için zihin yordukları günlerde yani, “Aman ha!” dedi büyükler, “Uslu durun, yoksa sizi de götürürler.” Söz tuttular onlar da, uslu durdular, vakti gelecekti elbet, o çok sevdikleri Türkiye, üniversite okuma imkânıyla birlikte yeni kapılar açacaktı önlerine, öyle de oldu.
 </p>
 <p>
 </p>
 <p>
  ‘Suriye Türkleri Derneği’nin iki yıl önce değil de şimdi kurulmasının da bir sebebi var. Türkiye’nin önceki yıla kıyasla bile daha demokratik bir çizgiye ulaşması ve Türkmenlerin ‘yeni’ Türkiye’den aldığı cesaret... Ziyad epeyce ümitli görünüyor; “Geleceğin Suriye’sini şekillendirmekte bize de görev düşeceğine inanıyoruz ve bu aşamada Türkiye’den öğrendiklerimizin çok faydası olacak.”  Yolun henüz başındalar ve hayata geçirilecek epeyce projeleri var. Tarık Cevizci, hem Türkiye’ye okumaya gelen hem de Suriye’de imkânsızlıklar yüzünden okulunu bırakan gençlere destek olacaklarını söylüyor. Yıllar yılı baskı altında yaşayan Türkmenleri geleneklerine sahip çıkmaya teşvik etmek gibi kültürel projeleri de var;  ama onları en çok Türkmen çocukların ana dillerinde eğitim alabileceği okullar açma  fikri heyecanlandırıyor.
 </p>
 <p>
 </p>
 <p>
  ‘Suriye Türkleri Derneği’nin merkez olarak İstanbul’u seçmesi gayet tabii, bir zamanların pay-i tahtının bugün de kültürel başkent olduğu söylenebilir pekâlâ…  Suriye Türkmenleri ‘soydaşlar’ olarak burada bulunmanın en tabii hakları olduğuna inanıyorlar ayrıca. Tarık Cevizci, “Türkiye” diyor, “Bizim de devletimizdir. Bu ülke sınırları içinde yaşamıyor olabiliriz, bu ülke vatandaşlığını taşımıyor olabiliriz; ama bu toprakların harcında bizim dedelerimizin de kanı var.” Yine de hayat normale dönünce Şam’a taşınmayı düşünüyorlar; çünkü çalışmalarını burada yürütseler de nihai hedefleri Suriye… Türkiye’nin bilgi birikiminden, demokratik ortamından, teknolojik imkânlarından istifade etmek ve Suriye’ye dönüp Türkmenlere hizmet götürmek, asıl amaçları bu…
 </p>
 <p>
 </p>
 <p>
 </p>
 <p>
  TÜRKİYE’DE OKUYAN TÜRKMENLER, SURİYE’YE DÖNMÜYOR
 </p>
 <p>
 </p>
 <p>
  Suriye Türkmenlerinin üniversite okumak için Türkiye’ye geliş serüvenleri Turgut Özal’la başlıyor. 90’ların başında üçer beşer kişilik gruplar hâlinde gelen Türkmenlerin pek azı ülkesine dönüyor. Kimi Türkiye’de kalıyor kimi Körfez ülkelerine ya da Arabistan’a yerleşiyor. Tarık Cevizci Sülo’ya göre, Türkiye’de bugüne kadar üniversite okuyan 560 Suriye Türkmen’inden ancak ellisi yurduna dönmüştür. Tarık, Suriyeli gençlerin tıp ve mühendislik dışındaki bölümlere uzak durmasını da sakıncalı buluyor; çünkü geleceğin Suriye’sinde söz sahibi olabilmek için sosyal bilimcilere ihtiyaç olacak. Ziyad Hasan da konuyla ilgili küçük bir serzenişte bulunuyor: “Türkiye burs veriyor, okutuyor; ama yön vermiyor. Gençleri kendi kaderlerine terk ediyor gibi. Türkiye’nin bizimle ilgili bir amacı ve politikası olmalı artık.”
 </p>
 <p>
 </p>
 <p>
  TÜRKMEN DEĞİL, TÜRK DEDİK
 </p>
 <p>
 </p>
 <p>
  Türkmen kelimesinin kimi zaman ayrıştırıcı bir tanım gibi kullanılmasından endişe duyan gençler, derneğin adını Suriye Türkleri olarak belirlemiş. Tasarımını Suriye Türklerinden Kemal Mahli’nin yaptığı amblemde hem Türkçe hem Arapça kullanılması iki dilliliğe işaret ediyor. Fonda Göktürk mavisi kullanılmış. Çift başlı kartal ve sekiz köşeli yıldız da tıpkı mavi gibi Türklüğün sembollerinden. Hilal, İslam’ı, üzerindeki beş yıldız ise Suriye’de Türkmenlerin yaşadığı beş bölgeyi;  Halep, Humus, Şam, Lazkiye ve Cezire’yi temsil ediyor.
 </p>
</font>

## Yorumlar

### Yusuf Mulla, 2011-10-13
> Çok güzel bir yazı olmuş. Yön verme konusu Türkiye'nin görevi ve sorumluluğudur ve bizim de görevimizdir. Başta Sayın Mehmet Şandır ve Nihat Riyat Karaali olmak üzere Türkiye'de yaşayan bütün büyüklerimizin göreviydi ama maalesef bu görevde başarısız oldular ve kötüye kullandılar. Bundan sonra bu gö...

### eymen sakallı, 2011-09-27
> Çok güzel bir yazı olmuş Ülkü Hanım... Teşekkür ederiz.

### ziyad hasan, 2011-09-27
> Ülkü Hanım ellerinize sağlık, bu yazılarınız bizlere yalnız olmadığımızı gösteriyor ve heyecanımıza heyecan katıyor. ALLAH sizden razı olsun.

### Turgay Mollamusa, 2011-09-27
> Çok güzel bir yazı olmuş. Yön verme konusu Türkiye'nin görevi değil. Bu görev tamamen bizlerin görevi. Başta Sayın Mehmet Şandır olmak üzere Türkiye'de yaşayan bütün büyüklerimizin göreviydi ama maalesef bu görevde başarısız oldular. Bundan sonra bu görevi tamamen bizler üstleniyoruz.

Kaynak: [www.aksiyon.com.tr](http://www.aksiyon.com.tr:80/aksiyon/haber-30577-194-turkiye-bizim-de-devletimiz.html), [web.archive.org (arşiv bağlantısı)](http://web.archive.org/web/20111221235822/http://www.aksiyon.com.tr:80/aksiyon/haber-30577-194-turkiye-bizim-de-devletimiz.html)
