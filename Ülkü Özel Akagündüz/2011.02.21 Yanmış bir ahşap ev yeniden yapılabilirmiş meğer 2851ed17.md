# Yanmış bir ahşap ev yeniden yapılabilirmiş meğer

*Ülkü Özel Akagündüz 2011.02.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ahşap evlerin kundaklanıp ertesi gün otoparka dönüşmesine öyle alışmışız ki Fatih Şehremini’de kazayla yanan tarihî bir evin yeniden yapılmasına şaşırıyoruz. Heyula gibi yükselen binaların arasından başını neredeyse mahcup çıkaran bu ahşap güzeli, gören herkesi hayrete düşürüyor: “Bu evin içi dışı ahşap mı şimdi?”
   <span>
   </span>
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Mevlanakapı’da, iki yanı lenduha binalarla kaplı Çorlulu Ali Paşa Sokak’ta bir ahşap güzeli serpilip büyüyor günden güne… Ufacık, sevimli bir ev…
     <span>
     </span>
     Çatısı yeni kapatılmış, pencereleri henüz takılmamış, dışı boyanmamış; ama sağından solundan demir çubuklar sarkan, beton kolonları, üzeri sıvanmamış tuğlaları arasından soğuk rüzgârlar esen ‘öteki’ inşaatların yanında şimdiden bir yuva...
     <span>
     </span>
     O sokağa yakışmıyor, daha doğrusu, sokak ona yakışmıyor. Hem gözlerimiz hiç de alışık değil, İstanbul’un orta yerinde içi dışı ahşap bir evin yükselmesine. Tamam, son yıllarda tarihi evlerin boyanması, kapısının bacasının onarılması gibi hoşluklara şahit olduk; ama bu kez durum başka, yanmış bir evin yeniden yapılmasından söz ediyoruz. Hem de İstanbul’da; geleneksel sivil mimarinin eriyip gittiği, otopark yeri açmak için ahşap evlerin kundaklandığı, hatta Sultanahmet-Beyazıt arasını dümdüz eden meşhur Hocapaşa yangınının neredeyse sevinçle karşılandığı bu koca şehirde… Dört yıl önce yanan 150 yıllık ahşap bina, o binayı kendi elleriyle yapan dedenin ve o evde geçen mutlu günlerin hatırına ve yangın gecesi, alevler arasında çatırdayan tahtalara bakarak, ‘I ıh bu evi bir daha yapamazlar’ diyen şom ağızlıların inadına, eskisinden de güzel yükselip çıktı işte…
     <span>
     </span>
    </p>
    <p class="MsoNormal">
     Karşıdan bakıp, ‘Demek ki olabiliyormuş.’ diyoruz da, evin sahiplerine sormak lazım bir de, yaptırırken ne zorluklar çektiler, kim destek oldu, kim köstek? Peşin peşin söyleyelim ki, evin kızı Selma Onan bunca cevval, bunca kararlı olmasaydı yangın yerinde altmış metrekarelik bir boşluk vardı hâlâ, o zaman bu sadece bir ahşap ev hikâyesi değil, bir Selma Onan hikâyesidir de.
    </p>
    <p class="MsoNormal">
     Yangının ertesi günü, is, duman içinde kalmış ve hâliyle harabeye dönmüş evin fotoğraflarını ve dededen kalma tapuyu alıp yollara düşen Selma Onan, dört yıl boyunca elinde sürekli çoğalan resmi evraklarla, resmi daireler arasında öyle çok gidip gelmiş ki, “Artık beni sesimden tanıyorlar.” diyor. Ayak tabanlarının dili olsa da konuşsa bir de…
     <span>
     </span>
     Yanan betonarme bir bina olsaydı, bunca zahmete hiç lüzum olmayacaktı elbet, arsa bir müteahhide verilecek, belki eskisinden daha yüksek bir bina dikilecek, üç beş de fazladan daire sahibi olunacaktı; ama yanan bina, ikinci dereceden tarihi eserdir efendim, geleneksel mimarimizin sevimli örneklerinden biridir ki, bu durumda işin rengi hayli değişecektir.
     <span>
     </span>
     Yangının şoku atlatılıp, üzgün ve uykusuz bir gece geçirildikten sonra, günün ilk ışıkları durumun vahametini ortaya çıkarmış zaten; “Dedemizin evini kurtarmalıyız; ama bu bir tarihî eser, aslına uygun yaptırmak zorundayız. İyi de nasıl? Hangi mimar yapar bunu, maliyeti ne tutar?”
    </p>
    <p class="MsoNormal">
     Selma Hanım bu zor soruların cevabını bulabilmek için bunca dolaşmış işte. İlk konuştuğu mimar, evin sadece projesini çizmek için 25 bin lira isteyince, o zaman Koruma Uygulama ve Denetim Bürosu (KUDEB) müdürü olan Günseli Aybay’ı ziyaret etmiş ve bu vesileyle hayatlarına Birsen Kürkçüoğlu gibi kıymetli bir mimar hanım dâhil oluvermiş. O günlerde seksen yaşının üzerinde olan mimar, evin projesini ücretsiz çizmekle kalmamış, koruma kurulundan gerekli onayları da almış, hatta ömrü vefa etseymiş bir sponsor bulup aileyi maddi külfetten kurtarmayı bile düşünmüş; ama kader işte…
     <span>
     </span>
     Geçtiğimiz yıl vefat eden Birsen Kürkçüoğlu, hayırla yâd edilen biri bugün. Selma Onan’ın annesi Rüveyde Hanım,
     <span>
     </span>
     ne zaman Kürkçüoğlu’ndan söz edilse ‘Allah razı olsun’ diye mırıldanıyor sessizce; “Evin projesini çizerken Şişli’den araba tutup Mevlanakapı’ya geldi kaç defa; ama beş kuruşumuzu kabul etmedi. Nur içinde yatsın.”
     <span>
     </span>
     Tescilli tarihi eserlerin vergiden muaf olduğunu ve bunca zaman boş yere vergi ödediklerini de yine mimar hanımdan öğrenen Selma Onan, ev tamamen bittiğinde, duvara Birsen Kürkçüoğlu için bir teşekkür plaketi asmayı düşünüyor.
    </p>
    <p class="MsoNormal">
     Mimar Kürkçüoğlu dört yıl içinde karşılaşılan güzel isimlerden biri Selma Hanım için, KUDEB eski müdürü Günseli Aybay ve yeni müdür Şimşek Deniz de…
     <span>
     </span>
     Gerçi bu süre zarfında Fatih Belediyesi’nden gönderilen bir kamyon kum dışında maddi bir yardım görememiş kimseden; ama kimi zaman öyle yalnız kalmış, kapısını çaldığı yetkililerin bir ağızdan ‘hiçbir şey yapamayız’ demesinden öyle bunalmış ki, birilerinin sadece yaptığı işin kıymetini bilmesi bile onu mutlu etmeye yetmiş. KUDEB Müdürü Şimşek Deniz’in manevi desteğine duyduğu minnettarlığı her fırsatta dile getiriyor mesela… “Gidebildiğin yere kadar git, durduğun yerde beni ara!” gibi gayet rahatlatıcı bir cümle de kurmuş üstelik Deniz. Bir de ona soralım; “Ahşap bir evin yeniden yapılması sık rastladığınız bir durum mudur?” “Hayır!” diyor Şimşek Deniz, “Adalarda veya Boğaz’da olabilir; ama ben orta halli bir vatandaşın böyle bir işe kalkıştığını hiç görmedim.” Merak ettiğimiz bir husus daha var; Selma Onan, ‘Hiç uğraşamam bu işlerle’ diye kestirip atsaydı ne olacaktı, arsayı bir müteahhide verebilecek miydi?
     <span>
     </span>
     Koruma kurullarının yanan ahşap evlerin yerine beton bina yapılmasını genellikle onayladığını hatırlatan Deniz, Selma Onan’ı bu yüzden takdir ediyor işte; “O, dedesinden kalma evi aslına uygun canlandırmayı tercih ederek kültürümüzün korunmasına katkıda bulundu. Biz de kendisinin kaplama tahtası, kereste, boya ve astar masraflarını üstleneceğiz.”
    </p>
    <p class="MsoNormal">
     Peki, nereye kadar gidebilecek Selma Hanım? Bankadan güç bela çekilen 60 bin lira tükenene kadar mı? 40 bin lira açık var henüz ve bir babayiğit çıkıp da, “Mademki siz ahşap bir evi yaşatmak için bu kadar çaba harcadınız, İstanbul’un kaybolan tarihî dokusuna küçük; ama sıra dışı bir fırça darbesi attınız, bize de yardım etmek düşer.” demezse, ev yarım kalacak. KUDEB’in böyle bir masrafın altından tek başına kalkamayacağı ortada zira. Ah tabii ya, tuttuğunu koparır Selma Onan aklımızdan çıkıverdi bir saniyecik, kül olmuş baba ocağını yeniden tutuşturmak için çalmadık kapı bırakmayan Selma Hanım’ın dizinde derman oldukça o ev yarım kalmaz evvel Allah…
     <span>
     </span>
     Yavaş yavaş yükselen inşaata bakıp da, “Burası aslında evkafa aitti de bunlar el koyup üstüne ev çıktılar” diyen dedikoducu adamları bir omuz darbesiyle kendine getirip, “Sabah dokuzda burada ol, tapuya gidelim. Bu ev 150 yıldır bizimdir beybaba.” diyen bir kadın o.
     <span>
     </span>
     Çantasında, el işi değil,
     <span>
     </span>
     kurul kararları, yanık ev fotoğrafları taşıyor ve şimdi bir ümit, Ankara’dan gelecek hayırlı haberler bekliyor. .
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28725-yanmis-bir-ahsap-ev-yeniden-yapilabilirmis-meger.html), [web.archive.org (arşiv bağlantısı)](http://web.archive.org/web/20130513081149/http://www.aksiyon.com.tr:80/aksiyon/haber-28725-yanmis-bir-ahsap-ev-yeniden-yapilabilirmis-meger.html)
