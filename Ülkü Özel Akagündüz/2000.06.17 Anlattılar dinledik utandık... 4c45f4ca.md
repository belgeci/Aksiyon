# Anlattılar, dinledik, utandık...

*Ülkü Özel Akagündüz 2000.06.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hınca hınç dolu küçük salon, Nazlı Top'un kürsüye çıkmasıyla adeta ölüm sessizliğine büründü. Ufak tefek genç kadın hayatı boyunca hiç kapanmayacak, üstü kabuk bağlasa da altan alta hep kanayacak yarasını anlatıyordu güçlü ve kararlı sesiyle.
  </font>
 </div>
 <div id="newsText">
  <font class="detail-text">
   1992 yılında hemşire olarak çalıştığı Bakırköy Ruh ve Sinir Hastalıkları Hastanesi'nden çıkarken apar topar gözaltına alınmıştı. Aynı günlerde Halıcıoğlu semtinde polis otosunu tarayan teröristlerden birine benziyordu çünkü. Direnmeleri kâr etmedi; çalıştığı iş yerinin telefonunu, adresini vermesine rağmen karakola götürülmekten kurtulamadı.
   <br/>
   <br/>
   Dayak yerken iki aylık hamileydi
   <br/>
   <br/>
   Meselenin ciddiyetini anlayınca avukat isteyen fakat talebi reddedilen Nazlı, hukuk yollarının bu kadar erken tükenmesinden şaşkın, başına geleceklerden habersiz, götürüldüğü karakolda yaşadığı vahşeti anlatırken bütün salon kocaman bir göz ve kocaman bir kulak olmuş onu dinliyordu. İki aylık hamile olmasına rağmen tekme tokat dövülmüştü Nazlı. Bir kadının, herşeyden önce bir insanın özbenliğini paramparça edecek bütün söz ve davranışlara maruz kalmıştı. Ayak ve parmak uçlarından verilen elektrikler, filistin askıları, çıplak vücuduna tazyikli su püskürtmeler ve tecavüz...
   <br/>
   <br/>
   Nazlı Top, işkence gördüğü on gün boyunca hiç yemek yemeyerek onurunu ayakta tuttuğunu söylüyor. Terör olayına karışmadığı anlaşılınca yanlışlık oldu denilerek serbet bırakılan Nazlı, o gün karnında olan çocuğunu bugün okula gönderebilmenin mutluluğunu yaşıyor.
   <br/>
   <br/>
   Senin bacın yok mu?
   <br/>
   <br/>
   Başı ve yüzü tamamen kapalı bir halde kürsüye çıkan bayan H. görünmeyen yüzüne inat, güçlü sesiyle "Ben utanmıyorum, beni bu hale koyanlar utansın!" diye haykırıyor kürsüde. Yaşadıklarını anlatmaktan kaçınıyor, sadece artık intihar etmekten vazgeçtiğini, yaşayacağını ve kendisi gibi mağdur olan kadınlarla birlikte hakkını arayacağını söylüyor. Yüzünü örtme gereği duymayan Kamile Çiğci, beyaz tülbenti ve patlıcan moru kadife elbisesiyle çıktığı kürsüde heyecanlanıyor önce; bir bardak su içiyor, ellerinin titrediğini görüyorum oturduğum koltuktan. Sonra o da anlatmaya başlıyor, kahramanları hep değişen o bildik hikayeyi... Gözaltına niye alındığını bilmiyorum; ne yapmış olursa olsun gördüğü insanlık dışı muameleyi haklı gösterecek hiçbir suç tanımıyorum. Gelinlik kızları olan bir anne muhtemelen, hepimizin annesi gibi. O da polislerin vicdanına böyle sesleniyor: "Sizin ananız yok mu, sizin bacınız, hanımınız yok mu?" Aldığı cevap karşısında kanı donuyor: "Ben yetiştirme yurdunda büyüdüm, anam da yok, bacım da yok, eşim de. Sana her türlü kötülüğü yapabilirim." Diğer birkaç polisin engellemesine rağmen, o andan sonra dünyayı kara tüller arkasından göreceği akıbete uğramaktan kurtulamıyor Kamile Çiğci...
   <br/>
   <br/>
   Savaşta da tecavüz var
   <br/>
   <br/>
   Taciz, tecavüz ve işkenceyi sadece 'gözaltı'na has olarak ele almamak gerekiyor. Kadınların büyük çoğunluğu iş yeri, sokak ve savaşta taciz ve tecavüze uğruyor. BosnaHersek savaşında 200 bin kadının Sırp teröristlerinin tecavüzüne uğradığını, şuurunu kaybetmiş kadınların ve genç kızların yarı deli vaziyette hastanelerdeki çırpınışlarını unutmak mümkün mü? Çeçenistan'da tecavüze uğrayan kadınların sayısı tam olarak bilinmese de  bilançonun oldukça ağır olduğu tahmin ediliyor. Savaşta taciz ve tecavüz resmi olarak bir savaş suçu kabul edilse de, yargılama, caydırma konusunda neredeyse gizli bir teşvik var dünyada. Bu konuda tarafsız olduğu iddia edilen Birleşmiş Milletler ve Avrupa İnsan Hakları Mahkemesi gibi uluslararası hakem kurumların da  gerçek bir etkinlik sağlamanın uzağında olduğunu kabul etmek gerekiyor. Amerika'da yılda 250 bin tecavüz vak'ası meydana geliyor, her altı dakikada bir kadına tecavüz ediliyor. İngiltere'de yılda ortalama 2000 tecavüz olayı adli makamlara bildiriliyor. İsviçre'de yılda dört bin kadın tecavüze maruz kalıyor. UNİCEF raporuna göre ise dünyada her beş kadından biri tecavüze uğruyor.
   <br/>
   <br/>
   İnsanlığı yerle bir etmek...
   <br/>
   <br/>
   Tecavüz mağdurları olayın hemen ardından yaşadıkları 'şok' ve şuur kaybını atlatsalar bile, ömürleri boyunca boyunlarında bir yafta gibi taşıyacakları kirletilmişlik duygusundan kolay kolay kurtulamıyorlar. Bundan dört sene önce gözaltında tecavüze uğrayan Zeynep Avcı, ilk anda hissettiği 'hiç'lik duygusunun, yaşadığı vahşeti çevresine anlattıktan sonra silikleşmeye başladığını söylüyor. " Ne hissettiğimi kestiremiyordum. Bunu ben mi, bir başkası mı yaşıyor, ayırdına varamıyordum. Güzel olan hiçbirşeyi düşünemiyordum. Hem erkeklerden, hem de kendi kadınlığımdan nefret ediyordum. Herşeyin benden uzaklaştığını hissediyordum. İyi niyetle bana yaklaşan insanlardan bile zarar göreceğimi düşünüyordum." diyor Zeynep Avcı. İsmini açıklamak istemeyen bir mağdure ise, gözaltında yapılan hiçbir işkencenin, sırf kadın olduğu için maruz kaldığı sözlü ve fiziksel taciz kadar yaralayıcı olmadığını söylüyor.
   <br/>
   <br/>
   Tecavüz mağdurları konuşmalı
   <br/>
   <br/>
   Gözaltında, savaşta, iş yerinde ya da sokakta taciz ve tecavüze uğrayan kadınların birçoğu toplum tarafından dışlanmamak, eşi ve çocukları önünde küçük düşmemek ya da onların gururunu ayaklar altına almamak için susmayı tercih ediyor. Ancak resmi kayıtlara geçen vak'aların çokluğu durumun ciddiyetinin anlaşılması açısından oldukça önemli. Kızılhaç ve Birleşmiş Milletler için işkence ve tecavüze uğramış mağdurların tedavileri konusunda raporlar hazırlayan Uzman Dr. Jonathan Fisher, kurultayda yaptığı konuşmada, mağdur kadınların kendilerini ifade etmelerinin psikolojik sağlıkları açısından da çok önemli olduğu ve tecavüz gibi travmatik bir olay yaşayan kadınların o olayı yaşadıkları şehirden uzaklaştırılmaları gerektiği üzerinde duruyor. Türkiye'de bulunduğu iki gün boyunca pek çok kadınla konuşan Dr. Fisher, cinsel taciz ve tecavüzün tüm dünyada hem erkek hem de kadınlara uygulanan psikolojik yıkım yöntemlerinden biri olduğunu ve genellikle iz bırakmadığı için tercih edildiğini ifade ediyor.
   <br/>
   <br/>
   Neler yapılabilir?
   <br/>
   <br/>
   Gözaltında Taciz ve Tecavüzle Mücadele Girişimi yetkilileri  suçluların teşhir edilip, yargılanmasını; açılmaya çalışılan tecavüz davalarının önündeki hukuki engellerin kaldırılmasını; gerekli yasal düzenlemelerin yapılmasını; yasalarda tecavüzü meşrulaştıran, suçu hafifletici hükümlerin kaldırılmasını ve  işkencede tecavüze uğramış kadınlara destek amacıyla bir psikososyal yardım merkezi kurulmasını istiyorlar.
   <br/>
   <br/>
   Türkiye'nin, kişiyi insanlığından utandırdığı, fiziksel dayanıklılığın sınırlarını zorlamaktan çok, ruh dünyasını paramparça ettiği için bilinen diğer işkence yöntemlerinden çok daha acımasız olan tecavüz utancından bir an önce kurtulması gerekiyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=D488D94C447A763A1E7662A0E55E371F?newsId=6268), [web.archive.org (arşiv bağlantısı)](http://web.archive.org/web/20131005050022/http://www.aksiyon.com.tr:80/aksiyon/newsDetail_getNewsById.action;jsessionid=D488D94C447A763A1E7662A0E55E371F?newsId=6268)
