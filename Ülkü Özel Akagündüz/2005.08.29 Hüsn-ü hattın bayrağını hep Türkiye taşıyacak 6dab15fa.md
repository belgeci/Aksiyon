# Hüsn-ü hattın bayrağını hep Türkiye taşıyacak

*Ülkü Özel Akagündüz 2005.08.29*

<div>
 <p>
  <font>
   ŞAM - Suriyeli Hattat Züheyr bin Muhammed, bilinen bir gerçeği tekrarlıyor aslında: “Kur’an-ı Kerim’i yazan İstanbul, hüsn-ü hattın hâmisi oldu şimdiye değin ve bundan sonra da öyle olacak.”
   <br/>
   <br/>
   Züheyr bin Muhammed, Abid Caddesi’ndeki yarım asırlık atölyesinde hat dersleri veriyor. Bugün, otellerin ve şık restoranların arasında kalan atölyenin müdavimleri daha çok ‘ecnebi’ler. Amerika, Belçika, Hindistan, Pakistan ve Japonya’dan gelen gençler, sağa sola istiflenmiş hat levhalarını ve elli yıl öncenin fotoğraflarını aralayarak üstadın karşısına oturuyor. Öğrencilerin çoğunluğu gayr-i müslim; kimi zaman onların Arap diline ve hat sanatına beslediği bu derin ilgiyi anlamakta zorlanıyor; ama halinden memnun. İki yıl önce ders verdiği Amerikalı öğrencisi Richard şimdi Virginia’da hat öğretiyor.
   <br>
    <br>
     Odanın karanlıkta kalan arka tarafında bir ud görünüyor. Hattat Züheyr müziğin evrensel dil olduğuna inanan bir müzisyen aynı zamanda. Hatla müzik birlikte yürüyor. Bu yıl, Suriye Hattatlar Cemiyeti başkanlığına getirilen üstad, her çarşamba günü Şam’ın ünlü müzisyenleriyle buluşuyor. Evlerde, akşam saatlerinde başlayan müzik toplantıları kimi zaman sabaha kadar sürüyor, ki bu yazları geceyi gündüze çeviren Şamlılar için pek alışıldık bir durum. Müzisyenler, ud, ney ve kemençenin Arap ve Türk makamları arasında salınan ezgileri eşliğinde çalıp söylüyorlar.
     <br>
      <br>
       Bizi, Hattat Züheyr’in atölyesine çeken, camekândaki Osmanlı tuğrası oldu. Bugün, tek başına Osmanlı medeniyetini simgeleyen tuğra, hat sanatının doruk noktası sayılıyor ve böyle bakınca, kendine imza arayan Suriyeli bir hattatın Sultan Abdülmecid’in imzasını taklit etmesi gayet normal görünüyor. Ne de olsa tuğra, Arap alfabesini kullanan ülkelerde, Türklerin hat sanatına getirdiği yeniliğin sembolü.
       <br>
        <br>
         1927 yılında Şam’ın Sug Saruca semtinde doğan Züheyr bin Muhammed’in ilk hat hocası da bir Osmanlı. O vakitler ‘Küçük İstanbul’ adıyla bilinen Sug Saruca’da fakir ve yetimlerin gittiği bir okula devam eden küçük Züheyr, güzel yazıyı öğrenmek için 80 yaşındaki bir hocanın karşısına oturuyor; Musa Efendi Çelebi... “Okulda en önemli üç şey, hat, din eğitimi ve dilbilgisiydi.” diyor Hattat Züheyr. O, dördüncü sınıftayken Fransız ihtilâli oluyor ve okulun önemliler listesine Fransızca da dahil oluyor. İhtilâllerle ilgili bir yorum yapmıyor sanatçı, hatta Fransızları kovacak diye neşeyle karşıladıkları İngiliz ordusu onun geçim kapısı oluyor.
         <br/>
         <br/>
         12 yaşında, okuldan ayrılıp Musa Efendi’nin evinde rik’a, nesih, sülüs, divanî ve Farisî hattı öğreniyor; ancak hat sanatındaki marifetini sergilemek için epey beklemesi gerekiyor. Önce bir matbaa, ardından deri-cilt işleri, sonra babasıyla birlikte yaptığı duvar boyacılığı... İngiliz ordusundaki görevininse hatla uzaktan yakından ilgisi yok. Altı ay boyunca Latin harflerini kullanarak katiplik yapıyor orduda. İngilizler Suriye’den çıkınca da sinema afişleri hazırlıyor, Suriye savaş ve yolcu uçaklarının üzerindeki amblemleri yazıyor. Ona göre, stratejik açıdan en önemli işlerinden biri, Suriye Hava Kuvvetleri’nin özellikle İsrail savaşlarında kullandığı taktik haritalarını çizmiş olması. Burada kırk yıl çalıştıktan sonra emekli olan Hattat Züheyr, “Bu küçük atölye hep vardı.” diyor; “İşten çıkıp buraya geliyordum. Hattı ve udu o günlerde bile bir kenara bırakmadım.”
         <br/>
         <br/>
         Şimdi, sadece, dünyanın dört bir yanından gelen öğrencileriyle ilgileniyor Züheyr bin Muhammed ve elbette hüsn-ü hat yarışmalarına katılmayı ihmal etmiyor. Duvarda, İran, Ürdün ve Almanya’da katıldığı sanat fuarlarından geriye kalan takdir belgeleri asılı. Özenle çerçevelenmiş sertifikalardan birinde İstanbul imzası var. İslam, Tarih, Sanat ve Kültür Araştırma Merkezi IRCICA’dan o zamanki başkan Ekmeleddin İhsanoğlu imzasıyla gönderilmiş bir takdir belgesi. İhsanoğlu ile Hattat Züheyr’i Şam’daki atölyede gösteren bir de fotoğraf var.
         <br/>
         <br/>
         Söz Türkiye’den açılınca, geçen yıl Şam’daki Türk Büyükelçiliği’nde açılan hüsn-ü hat sergisinde, davetlilere alkollü içki ikram edilmesine çok üzüldüğünü söylüyor sanatçı; “Duvarlarda, İslam kültürüne ait levhalar asılıydı ve konuklar eserleri, ellerindeki kadehlerle inceliyordu. Bunun yanlış olduğunu orada söyledim. Belki de bana küsmüşlerdir.”
         <br/>
         <br/>
         Uzun süredir yardımcı başkanlık yaptığı Suriye Hattatlar Cemiyeti’ne bu yıl başkan olarak atanan Züheyr bin Muhammed, Türk hattatları çok başarılı buluyor ve bir çırpıda isimlerini sayıyor; Davud Bektaş, Hüseyin Kutlu, Hamid Aytaç (Amidi), Hasan Çelebi... Suriye’de de, çok iyi hat ustaları var; ama ona göre, hat sanatında bayrağı şimdiye kadar Türkiye taşıdı ve bundan sonra da Türkiye taşıyacak.
         <br/>
         <br/>
         Müzik herkesin anlayacağı tek dil
         <br/>
         <br/>
         Üstad Züheyr, Türk misafirlerini memnun etme isteğiyle teybin düğmesine dokunuyor ve az önce radyodan yayılan Arap ezgilerinin yerini tanıdık bir ses alıyor, Ortadoğu’nun sevgilisi İbrahim Tatlıses. Onun yanık ve içli sesi bu topraklara ait olmalı. Bol şekerli çay eşliğinde başlayan söyleşiye fondaki Türk müziği eşlik ediyor hep, sanatçı kimi zaman şarkının ismini soruyor. “Mevlam bir çok dert vermiş / Beraber derman vermiş” diye başlayan bir Malatya türküsüyle hüzünleniyoruz birlikte.
         <br/>
         <br/>
         Züheyr bin Muhammed’in Türk müziğinde favorisi hicaz ve hüzzam makamları. Biz, “Acaba, köşede boynu bükük duran udu alıp eline o sevdiği makamlardan birini bizim için icra eder mi?” diye düşünürken teklif ondan geliyor. Neredeyse mahcup bir ses tonuyla, “Çok kısa bir parça çalayım sizin için.” diyor. Arap ve Türk ezgileri birbirini izliyor, hüzzam şarkının ardından Ümmü Gülsüm başlıyor. Sanatçı Türk müziğiyle birlikte Yunan, Ermeni ve Fransız müziklerini de sevdiğini söylüyor, sonra “Aslında hepsini seviyorum, müzik herkesin anlayabileceği tek dildir.” diyor.
         <br/>
         <br/>
         Onun bu kucaklayıcı kişiliğinde annesinin etkisi olmalı. ‘Ümmi, ah ümmi!’ diye iç geçiriyor Hattat Züheyr: “Annem, Lübnan’da yaşayan  Hıristiyan Araplardan. Osmanlı Lübnan’dan çekilince ülkede açlık olmuş. Dayım, annemi kucağına alıp Suriye’ye gelmiş. Annem, Şemdin Ağa denen bir Kürt ağanın konağında büyümüş ve Müslüman olmuş. Ben namaz kılmayı ve dinin bütün gereklerini annemden öğrendim. O büyük kadındı.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1053 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22417), [web.archive.org (arşiv bağlantısı)](http://web.archive.org/web/20051227115147/http://www.aksiyon.com.tr:80/yazdir.php?id=22417)
