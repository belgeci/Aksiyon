# Alo alo, muhterem sâmiîn, radyonuz 80 yaşında

*Ülkü Özel Akagündüz 2007.05.21*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      İlk radyo anonsunun üzerinden 80 yıl geçti: “Alo alo, muhterem sâmiîn... Burası İstanbul Telsiz Telefonu...” TRT radyoları, 6 Mayıs’ta başlayıp yıl sonuna kadar devam edecek sekseninci yıl kutlamalarını şenliğe dönüştürecek.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071111165454im_/http://www.aksiyon.com.tr/resim/650/84.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Ülkenin dört bir yanındaki TRT radyolarında tatlı bir telaş var bugünlerde. Önümüzdeki pazar günü, Türkiye’de radyo yayıncılığının resmî başlangıcı kabul edilen 6 Mayıs 1927’nin üzerinden tam 80 yıl geçmiş olacak. Bugün otuzlu yaşlardaki pek çok insanın, burnunun direği sızlayarak hatırladığı ‘Arkası Yarın’lar, ‘Çocuk Tiyatroları’ hep TRT radyolarının programı olduğu için Türkiye’de radyo yayıncılığının TRT ile başladığı yanılgısına kapılmak kolaydır. İlk radyo yayınını gerçekleştiren ve radyo yayıncılığını on yıl tekelinde tutan İleri Gazetesi’nin sahibi Sedat Nuri İleri Bey’dir aslında ve TRT’nin kurulması için 1964 yılını beklemek gerekecektir; ancak sekseninci yıl kutlamalarını TRT’nin üstlenmiş olması yerinde ve hoş bir karardır. 1992 yılında özel radyo furyası başlayana kadar kulağımız onun ‘düzgün Türkçe konuşan’ spikerlerine aşinadır yalnızca ya da başka bir deyişle, ninelerimiz ‘bük şunun kulağını yavrum’ diye TRT radyolarını kastetmiştir ilkin. Dedemizin hiç kaçırmadığı ‘ajans’ saatleri de ondaydı elbette ve ‘Yurttan Sesler’ korosunu dinlerken biz, radyonun içindeki küçük adamları dinlerdik aslında… Radyonun dijital ortama taşındığı şu günlerde bile ‘radyo’ denildiğinde hislenebiliyorsak TRT’nin emeğini göz ardı edemeyiz.
   <br>
    <br>
     İLK DENEMELER, İLK HEYECANLAR
     <br/>
     <br/>
     Dünyada ilk radyo yayıncılığının yapıldığı yıllarda Türkiye Kurtuluş Savaşı içerisindedir; ancak radyoyla tanışmak için fazla beklememiz gerekmez. Ülkemizi terk eden Fransız işgal kuvvetlerinin hediye ettiği bir telsiz telefon, ilkel bir verici olarak kullanılır ve İstanbul Öğretmen Okulu’nun bodrumunda ilk radyo yayını gerçekleştirilir. 19 Mart 1923’te, davetliler ve basın huzurunda yapılan bu ilk deneme bir gün sonra Tevhid-i Efkar Gazetesi’nde şöyle yer alır: “Berlin, Paris, Moskova’daki konserleri İstanbul’da dinleyebilecek miyiz? Dün Darülmuallim’in konferans salonunda bir nutuk, ney ile çalınan bir zeybek şarkısı terennümatı, Darülfünun’dan vazıh bir surette dinlenebilmiştir. Mamafih konser namesi arasında limanımızdaki sefainin (gemilerin) telsiz telgraf muhaberatı dahi karışmaktaydı.”
     <br/>
     <br/>
     Bu, epey amatör denemeden altı yıl sonra Sedat Nuri İleri, İş Bankası, Anadolu Ajansı, Falih Rıfkı Atay ve Cemal Hüsnü Taray’ın ortaklığıyla kurulan Türk Telsiz Telefon Anonim Şirketi, ilk radyo anonsunu bugün birçoğumuzu gülümseten şu cümlelerle yapar: “Alo alo, muhterem sâmiîn… Burası İstanbul Telsiz Telefonu… 1200 metre tul-u mevç, 250 kilosaykıl… Bugünkü neşriyatımıza başlıyoruz.” Bu anonsun kim tarafından yapıldığı tam olarak bilinmiyor. Kimine göre Eşref Şefik, kimine göre de Sadullah Gazi Evranosoğlu…
     <br/>
     <br/>
     YURTTAN SESLER KOROSU 67 YILDIR TÜRKÜ SÖYLÜYOR
     <br/>
     <br/>
     Anonstaki ‘Burası İstanbul Telsiz Telefonu’ cümlesine dikkat! O günlerde radyo yerine kullanılan ibare budur. 1936 yılında hükümetin çıkardığı bir kararnameyle PTT’ye devredilen radyo yayınlarının merkezi artık Ankara radyosudur ve bu radyo yayına başladıktan kısa bir süre sonra Atatürk’ün vefatını duyuracaktır dinleyenlerine: “Reisicumhur Atatürk’ün umumi hallerinde vahamet, dün gece saat 24.00’te neşredilen tebliğden sonra her an artarak bugün 10 ikinci teşrin 1938 Perşembe günü saat 9.00’u beş geçe büyük şefimiz derin koma içinde terk-i hayat etmişlerdir.”
     <br/>
     <br/>
     Radyo yayınları TRT kurulmadan çok önce, 1940 yılında, Vedat Nedim Tör’ün radyo müdürü olmasıyla düzenli hale gelir. O günlerde yayına başlayan bazı programlar bugün hâlâ devam ediyor. Kiminin adı değişti, kimi aynı isimle devam ediyor. Muzaffer Sarısözen’in kurduğu ‘Yurttan Sesler Korosu’ 67 yıldır aynı adla devam eden uzun soluklu programlardan biri. Kırklı yıllarda çocuk olanlar, Ayşe Abla’nın ‘Çocuk Saati’ni mutlaka hatırlar. ‘Koşun koşun radyo başına her cumartesi günü; geçiyor iş başına radyo çocuk kulübü’ nakaratı şimdi duyulmuyor belki; ama Ayşe Abla takma adıyla çocukların sevgilisi olan Neriman Hızır’ın kurduğu Radyo Çocuk Kulübü devam ediyor hâlâ… Ve o yılların diğer programları; Rıza Uluçam’ın hazırlayıp kızı Nevin Uluçam’ın sunduğu Ziraat Takvimi Saati, Falih Rıfkı Atay’ın hazırladığı Güzel Türkçemiz, Hikmet Münir’in Meslekler Konuşuyor programı… Radyonun seviyeli yayınlarının arkasında radyo müdürü Tör’ün şu ifadeleri yer alıyor olmalı: “Programlarda halkı sıkmadan, ukalalık etmeden, oyalayarak, bir takım olumlu, yararlı bilgiler vermek, eğitici telkinlerde bulunmak, gençliğin ve halkın keyfini, moral sağlığını bozucu yayınlardan kaçınmak prensiplerini güderdik.”
     <br/>
     <br/>
     O günlerde radyonun merkezi Ankara’dır; ama 1 Eylül 1949 tarihinde yayın hayatına başlayan İstanbul Radyosu’yla birlikte tatlı bir rekabet başlamış olur. İstanbul Radyosu’nun ilk spikerlerinden Tarık Gürcan’ın eski bir söyleşisine bakılırsa, iki şehir arasındaki ezelî çekişme radyo yayıncılığında da kendini hissettiriyormuş: “Ankara Radyosu artık bürokratik bir radyo kisvesine bürünmüş durumdaydı. Sanatkârların tümü kadroluydu. Gerçekte kadrolu bir sanatçı belirli bir süreden sonra verimini yitirmeye başlar. İstanbul böyle değildi. Yönetici kadronun dışında tüm sanatçılar dışarıdaydı. Biz bu şansımızla halka daha yakın duruyorduk.” İstanbul Radyosu sanatçıları ve özgürlükçü yapısıyla övünürken, İzmir’de komik şeyler olur. Fuarda yayına başlayan İzmir Radyosu öyle amatördür ki, kimi zaman programlara dış sesler karışır, konserler sırasında mikrofon yere düşer, udun teli kopar… Ege’de en çok dinlenen radyo kanalının hâlâ TRT FM olduğuna bakılırsa, o günkü dinleyicinin bu aksaklıkları gülümseyerek karşıladığı söylenebilir.
     <br/>
     <br/>
     TRT, 27 MAYIS İHTİLALİ’NDEN SONRA KURULDU
     <br/>
     <br/>
     Tarihler 27 Mayıs 1960’ı gösterdiğinde Ankara Radyosu’ndan bir ses duyulur; Albay Alparslan Türkeş ihtilâl bildirisini okumaktadır. Uzunca bir süredir hükümetin programlara çok karıştığından şikâyet eden radyo yayıncıları, bu yeni dönemle birlikte siyasal iktidardan bağımsız, kendi kadrosuna ve kendi bütçesine sahip, Türkiye’deki radyoları tek çatı altında toplayacak bir kurum oluşturmaya karar verir ve 1 Mayıs 1964’te TRT’yi kurar. Van’da, Erzurum’da, Çukurova’da kurulan yeni radyolarla yelpazesini genişleten, hatta 15 farklı dilde yayın yaparak yurtdışına açılan TRT radyoları, özel radyoların gün yüzüne çıktığı 1990’larda farklı bir deneyim yaşar. Uzun yıllardır tekelinde tuttuğu radyo yayıncılığına talip, onlarca özel radyo türemiştir ve FM bandından yayın yapan bu radyolar kanunsuz oldukları için kısa bir süre kapatılsalar da halk değişik bir ses duymuştur bir kere. ‘Radyomu İstiyorum’ sloganları, arabaların antenlerine takılan siyah kurdeleler etkisini gösterir ve özel radyolar, seksen yıllık serüvene bir kıyıdan dâhil olur…
     <br/>
     <br/>
     TELEVİZYON GELDİ; AMA RADYO ÖLMEDİ
     <br/>
     <br/>
     ‘Arkası Yarın’ programlarını, izliyormuş gibi dinleme yetisi kimsede kalmadı belki; ama korkulan da olmadı, televizyonun gelişi radyoyu öldürmedi. İlk günlerde değişen neydi; mahallede toplanıp radyo dinlemelerin yerini, ‘tele-safirlik’ aldı; yani televizyon misafirliği dönemi… Annelerimiz bir dantel örtü de televizyonun üzerine örttü ve çocuklar kutunun içinde yalnızca sesini duydukları küçük adamları bu kez görür oldular… Tamam ‘ajans’ haberleri için radyonun kulağını bükme devri sona erdi; ama radyonun öyle bir özelliği vardı ki,  televizyon onun karşısında mahcup olabilirdi. Dinleyicisine yalnızca, ‘Kulağın bende olsun’ diyen radyo, insanları televizyon gibi esir almayışıyla yolcuların ve ev hanımlarının bir numaralı dostudur hâlâ… Televizyona nispetle iyice küçülüp, cep telefonlarının, parmak kalınlığındaki dijital aygıtların içine girmesi de avantajlı yönlerinden biridir. Nitekim, Türkiye Radyo İzleme ve Araştırma Kurumu’nun (RİAK) 23 ilde 11 bin 500 kişi üzerinde yaptığı araştırma da, radyonun gözden düşmediğini ispatlar nitelikte. Ülkemizde 12 yaşın üzerindekilerin yüzde 63’ü radyo dinliyor. Kişi başına radyo dinleme zamanı ise 92 dakika. Cinsiyete göre bakıldığında kadınların daha fazla (yüzde 68) dinlediği görülüyor, radyo dinleme mekânı olarak da evler birinci sırada zaten.
     <br/>
     <br/>
     ‘ARKASI YARIN’ SENARYOSU YAZACAK KİMSE KALMADI MI?
     <br/>
     <br/>
     TRT’nin düzenlediği ‘Ülkemizde Radyo Yayıncılığının 80. Yılı Radyo Oyunu Yarışması’ sonuçlandı. Yarışmanın amacı radyo oyun yazarlığını teşvik etmek, radyo oyun repertuarına yeni, özgün ve nitelikli eserler kazandırmak ve bu eserleri radyo yayınları yoluyla çocuklara ulaştırmak… Yarışmaya ‘Radyo Tiyatrosu’ dalında 270, ‘Arkası Yarın’ dalında 118, ‘Çocuk Bahçesi’ dalında ise 97 eser gönderilmiş. Sonuçlara baktığımızda, hem ‘Radyo Tiyatrosu’ hem de ‘Çocuk Bahçesi’ dalında birincilik ödülünün sahipsiz kaldığını görüyoruz; ama daha enteresanı, bu satırları okuyan hemen herkesin tebessüm ve özlemle hatırlayacağı ‘Arkası Yarın’ dalında ne birinci, ne ikinci, ne de üçüncülüğe layık eser bulunabilmiş olması… Bu arada sıkı bir nostalji imgesi olarak zihinlerimize yer eden ‘Arkası Yarın’ programlarının TRT radyolarında her sabah 9. 40-10.00 arası yayımlanmaya devam ettiğini hatırlatalım.
     <br/>
     <br/>
     ULAŞILABİLEN İLK YAYIN AKIŞI
     <br/>
     <br/>
     <br/>
     İlk resmî yayın tarihi net olarak bilinmediği gibi o günün yayın akışıyla ilgili de bir bilgi yok; ama 26 Teşrinisani 1927 tarihli İstanbul Telsizinin neşriyat programı şöyle:
     <br/>
     <br/>
     19.00 Stüdyo musikisi heyetinden şevkefza faslı
     <br/>
     19.30 Esham ve tahvilat kambiyo ve nukut borsasının haberleri
     <br/>
     19.40 Stüdyo musikisi heyetinden köçek havası
     <br/>
     20.10 Monolog darülbedai sanatları Vasfi Rıza Bey tarafından
     <br/>
     20.40 Nezahat Feride Hanım-Kemal Niyazi Bey kemençe, Osman Bey piano
     <br/>
     21.10 Sesli radyo gazetesi
     <br/>
     21.20 Teganni-Matmazel Apostoldi tarafından
     <br/>
     22.05 Rasat merkezi raporu-Anadolu Ajansı haberleri İstanbul saati
     <br/>
     22.20 Orkestra ve kapanış
     <br/>
     <br/>
     Radyoculuğun ilk yıllarında yayın, sabah değil akşam saatlerinde başlıyordu; çünkü radyo yayınları telgraf haberleşmesinden arta kalan zamanlara sığdırılmak zorundaydı. İçerikte ise daha çok müzik ağırlıklı programlar vardı ve haberler araya serpiştiriliyordu. Günümüzde ise radyo en çok sabahları dinleniyor. 7.00’de başlayan dinleme oranı öğlen zirveye vuruyor ve akşamın ilerleyen saatlerinde düşüşe geçiyor.
     <br/>
     <br/>
     80. YIL KUTLAMALARINDA NE VAR NE YOK?
     <br/>
     <br/>
     6 Mayıs Pazar günü TRT radyolarını dinleyenler özel bir yayınla karşılaştılar. Radyolar, o gün radyonun öneminden söz ettiler. Ulusal ve bölgesel yayınlar olarak planlanan etkinliklerde genel amaç radyonun hem gündelik hayatımızdaki yerinin hem de ülkemizin sosyal ve ekonomik gelişimine etkisinin ortaya konması. Gün boyu yayımlanacak müzik, magazin, anı  ve yarışma programları  kuruluş yıl dönümünün bir şenlik atmosferinde geçmesi hedeflendi.
     <br/>
     <br/>
     Radyo 1: Yayın merkezi Ankara Radyosu olacak. Saat 9.00 ile 19.00 arasında ‘ülkemizde radyo yayıncılığının öyküsü’, ‘radyo arşivinden unutulmaz programlar ve döneme tanıklık etmiş ses kayıtları’, ‘dünden bugüne, dönemlere göre en vesilen Türk Halk Müziği ve Türk Sanat Müziği parçaları’
     <br/>
     <br/>
     Radyo 2 (TRT FM): İstanbul, İzmir ve Ankara radyolarının ortak katılımı ile hazırlanan programlarda ağırlık dinleyici katılımı ve stüdyo konuklarında oldu.
     <br/>
     <br/>
     Radyo 4: Saat 7.30-20.00 arasında  seksen yılın en sevilen şarkı ve türküleri seslendirildi, hayatta olan ünlüler stüdyoya konuk edildi. Ayrıca dinleyiciler telefonla programa katılıp anılarını anlatıp istekte bulundular.
     <br/>
     <br/>
     Antalya, Diyarbakır, Erzurum, Çukurova, Trabzon ve Hatay radyoları kendi tarihçelerine geniş yer ayrıldı.
     <br/>
     <br/>
     Yıl sonuna kadar çeşitli konser ve programlarla sürdürülecek etkinliklerde özel konserler de olacak.  5 Mayıs 2007 Cumartesi günü Ankara’da TRT Arı Stüdyoları’nda, 19 Mayıs 2007 Cumartesi günü İstanbul’da TRT Tepebaşı Stüdyoları’nda, 12 Haziran 2007 Salı günü İzmir’de Tepekule Kongre Merkezi’nde 80.yıl Türk Müziği özel konserleri düzenlenecek. 2007 yılı radyo oyun yarışmasının ödül töreni de 5 Mayıs 2007 günü gerçekleştirilecek konser öncesinde sahiplerini bulacak.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr/detay.php?id=27469), [web.archive.org (arşiv bağlantısı)](http://web.archive.org/web/20071111165454/http://www.aksiyon.com.tr/detay.php?id=27469)
