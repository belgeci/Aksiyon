# Konuşan bıyıklar

*Ülkü Özel Akagündüz 2006.07.17*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Bıyık tüm zamanların gözde aksesuarı. Giderek kaybolduğu düşünülse de söz bıyıktan açılınca saatlerce konuşabilecek birçok erkek var.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20061016024358im_/http://www.aksiyon.com.tr/resim/606/14.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   ‘Bize biraz bıyıklarınızdan söz eder misiniz? Yeni yetmelik dönemlerinizden başlayalım mümkünse. Elinizde babanızın tıraş fırçası, gözünüz aynada, kulağınız kapıda, hem ödlek hem aslan yürekli, olmayan bıyıklarınızı kazıdığınız günlerden…’
   <br>
    <br>
     Erkeklerden bıyıkları hakkında konuşmalarını istemek, ilk bakışta tuhaf görünse de, çok geçmeden mevzunun ‘kıldan tüyden’ olmadığı anlaşılıyor. Bıyık, başlı başına bir mesele. Onu anlatmak, kişinin kendini anlatması demek, büyük dedelerin kaytan bıyıklarına uzanan onurlu bir yolculuğa çıkmak, ardından burun ile dudak arasındaki bu enteresan tüy yumağının hayatı nasıl kolaylaştırdığından ya da zorlaştırdığından söz etmek. Meğer anlatacak ne çok şey varmış. ‘Bıyıksız atmosfer’den bunalan bıyık, bir soran olsa da söylesek diye bekler dururmuş. Bir söyleşi düşünün, konuşan ile konuşulan aynılaşsın, erkekler mi konuştu bıyıklar mı, birbirine karışsın…
     <br/>
     <br/>
     BIYIĞIMI KESERSEM KİMLİK SORUNU YAŞARIM
     <br/>
     <br/>
     Posta Gazetesi’nde dikkat çekici olan tiraj mıdır, genel yayın yönetmeninin bıyığı mı? Rıfat Ababay, çevresindekilerin deyimiyle ‘bıyıklı, kel adam’ büyük dedelerinden miras sarı bıyığın getirdiği fazladan şöhreti memnuniyetle karşılıyor. Bugün sadece Türkiye’de değil, Avrupa sokaklarında da insanlar başparmaklarıyla ‘harikasın’ diyorlar ona. Bıyıklı erkekler arasında gizli bir dil var anlaşılan; tebrik eden, onaylayan bir dil. E, buna ihtiyaçları da var. Evdeki muhalefete, dışarının teşvikiyle göğüs germek... Ababay’ın yaşadığı da tam böyle bir durum. Çocuklar, bir çizgi film karakteri görmüş gibi gülüyorlar onu görünce. Bıyık bırakması yasaklanan polisler hayranları arasında. Bir pasaporttaki bıyıksız fotoğrafa, bir de hâlihazırdaki ‘görkemli’ bıyıklara bakan memurlar hep aynı şeyi söylüyor: “Bıyıklı daha iyisiniz, sakın kesmeyin.”  Hanımlardan da beğenenler var; ama erkekler daha ilgili. “Beyefendi, ne kadar zamanda bu hale geldi bıyıklarınız?” diye soranlara artık aşina. “Bıyık benim alamet-i farikam. Aslında benim olmaktan çıktılar. Bu vakitten sonra kesmem mümkün değil. Bıyıklarımı kesersem kimlik problemi yaşarım. Size yemin ediyorum, beni kimse tanımaz.” diyor.
     <br/>
     <br/>
     Avrupa otellerindeki resepsiyon memurlarının bir görüp bir daha unutamadığı bir tip o. Eşi Süheyla’nın, oğlu Sinan ve kızı Serra’nın itirazları da işte bu noktada başlıyor. Yurtdışında okuyan Sinan, babası kendisini ziyaret ettiğinde, “Niçin hep günün adamı oluyorsun?” diye soruyormuş. Eşi de hem fazla dikkat çekmesinden hem de bıyık bakımının zaman almasından şikâyetçi.
     <br/>
     <br/>
     YAVUZ SELİM’İN BIYIKLARINI BEĞENİYOR
     <br/>
     <br/>
     Onu memnun etmek için bıyıklarını birazcık inceltmiş; ama yeni hali pek de içine sinmiş görünmüyor: “Eski bıyıklarımı tekrar bırakacağım göreceksiniz, eşimin muhalefetine rağmen.” Bıyık bakımı nasıl olur da, bir erkeğin eşini bekletmesine sebep olur? Dışarıya çıkarken yapılan ‘son bir rötuş’ kimi zaman dakikalar alabiliyor; ama bakım dediğimiz daha çetrefilli bir mesele. Rıfat Ababay, 7-8 yıl önce Fransa’da konser bileti alırken gördüğü adamla bir bıyık sohbeti yapmamış olsaydı şimdiki gösterişli bıyıklara sahip olamayacaktı belki de. “Adama, ‘Çok güzel bıyıklarınız var, nasıl böyle duruyorlar?’ diye sordum. Sprey ve susam yağı kullanıyormuş. Hemen eczaneye gidip sprey, bıyık fırçası ve tarağı aldım. Susam yağını da Beşiktaş’taki bir aktardan temin ettim. Bıyıklarım o günden sonra herkesin ilgisini çekmeye başladı.”
     <br/>
     <br/>
     Asıl işlevi saça şekil vermek olan ve kuvvetli içeriğiyle bıyıkları da forma sokan sprey Türkiye’de bulunmadığı için her gidişinde üç dört kutu getiriyor; bir tanesi evde, biri arabada, biri işyerinde, bıyık bakımı zor iş… Dedesi, Fransa’dan getirttiği bir aparatla bıyıklarını kulaklarına bağlayıp uykuya dalarmış, daha geleneksel yaşayan babası ise limon suyuyla yola getirmeye çalışır, başaramayınca sinirlenirmiş. Son beş yıldır berbere gitmeyen Ababay bıyık bakımına son noktayı koyuyor: “Benim bıyığım sizde bir pislik duygusu uyandırıyor mu? Özenli biriyim, üstüme başıma, temizliğime dikkat ederim. Ama bir avukat arkadaşım var; sigaradan baca gibi sararmış, ağzına dolan kırçıl bıyığıyla insanı tiksindiriyor. O bıyık güzel değil ki,  kesilmeli bence.”
     <br/>
     <br/>
     Türk erkeğinin bıyığıyla nam saldığı doğru; ama Rıfat Ababay’a kalırsa, sokaktaki standart bıyığın özenilecek bir yanı yok. Geldiği gibi koyuverilen, bakımı yapılmayan bıyık, sahibini yorgun ve bıkkın gösteriyor. Oysa Osmanlı bıyığı öyle miydi? “Padişahların bıyıkları hep bakımlıdır, özel kesilmiştir, havalıdır. Yavuz Selim’in bıyıklarını çok beğenirim. Kulağında küpesiyle çok imaj biridir.” diyor Ababay. Bir ara bıyıklarını tıpkı Yavuz gibi aşağıya doğru bırakmış ve ilginç deneyimler yaşamış. “Yoldayım, trafik sıkışık. Yanımdaki MHP plakalı arabada, bıyıkları aynı benim gibi aşağıya inmiş bir beyle göz göze geldik. Benim bıyıkları görünce, başını onaylar anlamda öne eğerek, eliyle süper işareti yaptı. Oysa benimki imaj bıyığıydı, bir deneme, bir oyundu.” Ababay’ın beğendiği bir başka bıyık ise, Osman Tanburacı’nın bıyığı. Bir araya geldiklerinde bıyıklarını kıyaslayıp, birbirlerine iltifat ediyorlarmış.
     <br/>
     <br/>
     KIRK YILDIR BIYIKLI BİR ADAMIM
     <br/>
     <br/>
     Akşam Gazetesi spor yazarı Osman Tanburacı bıyığından çok hoşnut. Kolayca şekil alıyor ve yukarı doğru kıvrılması için sprey ya da jöle kullanması gerekmiyor. “Tıpkı benim gibi, uysal.” diyor. Ona göre bıyık ile karakter arasında gizli bir bağlantı var. Bu teze göre, aksi adamların bıyıkları fırça gibi sert çıkıyor ve öylelerinin mümkünse hiç bıyık bırakmaması gerekiyor. Kırk yıldır onu yalnız bırakmayan bıyıkları son on beş yıldır biraz kaytan biraz pos bir görünümde salınıyor ve doğrusu bu haliyle sahibine muzip bir hava veriyor. İlk zamanlar kimi arkadaşları “Sen Galatasaray mezunu, dil bilen bir adamsın. Ne bu karpuzcu bıyığı?” diye çıkışsalar da o, ‘yakışmış’ diyenlere kulak vermiş.
     <br/>
     <br/>
     ‘Yakışmak’ işte anahtar kelime; bıyık şayet, erkeğin kendini güzelleştirmesi için bahşedilmiş bir aksesuar ise neden kullanılmasın? Tanburacı için bıyık, hem estetik bir malzeme hem de kendine güvenin simgesi. Kadınların nefretini bile bile bıyık bırakmak az iş mi? Bir sabah uyandığında bıyıklarının olmadığını fark ederse sorumluyu uzaklarda aramayacağını söylüyor. Böyle bir işi eşinden başkası yapamaz. Peki, kadınlar bıyıktan niçin hazzetmez?  Bir tas ezogelin çorba ya da bir bardak ayran durumu açıklayabilir belki. Tanburacı kendinden emin; “İsterseniz bir yarışma yapalım, sabaha kadar çorba içeyim, tertemiz çıkarım. Pisliğin bıyıkla ilgisi yok ki. Adam bıyıksızdır; ama çorbayı üzerine döker. Bıyık ağzının içine doluyorsa temiz tutmak zorlaşır tabii. Biz düzen veriyoruz, tıraşlıyoruz.”
     <br/>
     <br/>
     SEFERDE BIYIĞI BOYATMAYA CEVAZ VAR
     <br/>
     <br/>
     “Bıyık altından güler misiniz?” sorusunu ise kahkahayla karşılıyor: “Gülmez miyim hiç, çok severim hem de. Size takma bıyık takayım siz de bıyık altından gülersiniz. Böyle gülmek, yamuk gülmektir, dudak istihzayla bükülür ve bıyık form değiştirir. Güldüğünüz işte o zaman anlaşılır.” Bıyığı ideolojik bir simge olarak kullanmamış hiç Tanburacı, erkeklikle bir ilgisi olduğuna da ihtimal vermiyor. Orduya katılma isteği, ‘Senin daha bıyığın bile terlememiş’ gerekçesiyle reddedilen Genç Osman’ı hatırlatıyor: “Bıyıkta tarağın durması bıyığın gürlüğünü gösterir; ama erkeklik yürektedir. Nitekim Genç Osman, tarağı dudaklarına batırarak kararlılığını göstermiştir.”
     <br/>
     <br/>
     Genç Osman demişken mehtere has heybetli bıyığa söz vermemek olmaz. Eyüp Mehter Takımı’nın ‘çorbacıbaşı’sı ya da şimdiki deyimiyle koordinatörü Sıtkı Kızıltuğ, Yavuz Selim’den yana kullandığı bıyık tercihiyle pala bıyık arayan gözleri hayal kırıklığına uğratıyor ve kendi bıyık serüvenini anlatmak yerine bıyığın mehteran için ne anlama geldiğini açıklamakla yetiniyor: “Osmanlı’da bıyık, savaş döneminde celalli görünmek için gür bırakılırdı. Hatta dinimizde sakal ve bıyık boyamak caiz olmadığı halde savaş döneminde cevaz verilirmiş ki, askerler heybetli görünsünler, düşmanın yüreğine korku salsınlar.” O dönemde ordunun önünde yürüyen sefer mehteranının durumu da asker gibi. Bıyıksız bir yeniçeri düşünülemezse bıyıksız bir mehter de düşünülemez. Yeni mehterler yetiştirmek için lise son sınıf öğrencilerini de gruba dâhil eden Kızıltuğ, bıyığı henüz terlememiş gençlere takma bıyıkla heybet kazandırıyor. Öyle ki anne babaları bile onları tanımakta zorlanıyor. Takma bıyık, mehteran dışında, tiyatro sanatçıları, dizi film oyuncuları ve okulda müsamere yapan öğrenciler için de elzem; ancak kazancını saçtan sağlayan perukçular için yan bir unsur, sorulduğunda ‘yok’ dememek için bulundurulan bir çeşit.
     <br/>
     <br/>
     Beyoğlu Bekâr Sokak’ta 25 yıldır perukçuluk yapan Fikret Çağlar, erkek kılığına girerek eşine şaka yapmak isteyen kadınların, ilginç bir fotoğraf çektirmek isteyen bıyıksız gençlerin de takma bıyık aldığını söylüyor. Bir de sentetik taraftar bıyıkları var ki, Galatasaray renkleri çoktan tükenmiş. Birinci kalite bıyık, kadın saçından tek tek elle işlenerek hazırlanıyor ve fiyatı 50 YTL’den başlıyor. Hacı dizisinin peruklarını temin eden Çağlar, hangi ünlüye bıyık verdiğini gizlese de bir ipucu veriyor: “Yabancı Damat filmindeki Zeki Alasya’nın bıyığı takmadır. Haberiniz olsun.”
     <br/>
     <br/>
     NORMAL OLAN BIYIKLI OLMAKTIR
     <br/>
     <br/>
     Çizer Ahmet Kesgin’e soruyoruz: “Sokak afişlerinde ya da gazetelerde gördüğümüz yüzlere kaşla göz arasında bir kaytan bıyık çizivermemizin hikmeti nedir?” Cevabı çok kolaymış meğer, milletçe duçar olduğumuz bu alışkanlığın altında, bir insan yüzünün en kolay bıyıkla değişeceğine ilişkin derin bilgi yatmaktaymış. Kesgin’in bıyıkları, üzerinde konuşulmaya değer; ama önceliği karikatür âlemindeki bıyıklı tipler alıyor. Behiç Pek’in tiplemesi Muhlis Bey, 1980-90 arasının çok sevilen bıyıklı karakteri. Sadri Alışık bıyığına benzer; ama hafif aşağıya sarkan nokta nokta çizilmiş bir bıyık. Kaan Ertem’in ‘Erdener Abi’si de son dönem bıyıklı karikatür tiplerinden. Ahmet Kesgin’in tercihi ise, makarna bıyıktan yana. “Pos bıyık benim çizgime terstir; çünkü çizgilerim yerel değil popülerdir.” diyen Kesgin, kimi zaman aşağılama amaçlı kullanılan ‘kara bıyıklı Türk’ tabirini ciddiye almamak gerektiğini düşünüyor; “Bir Türk çizeceğin zaman pala bıyık, kirli sakal yaparsın. Bıyık ilk akla gelendir. Bozulmamak lazım. Karikatür kaba tarifiyle abartı sanatı olduğuna göre…”
     <br/>
     <br/>
     Şimdi gelelim Kesgin’in bıyıklarına. İslamî duyarlılığı olup da solcular gibi pos bıyık bırakarak ezber bozduran çizer; “Doğrudur”, diyor, “Dudakları kapatan bıyıklar solcu kardeşlerimizle birlikte anılır; ancak ben bıyıklarım rahmetli dedemin bıyığına benzesin diye böyle bırakıyorum. Onun adını vermişler bana. Yoksa komünistlikle bir alâkam yok. Marangozluk yapan dedem de solculuk nedir bilmezdi.” Bıyığın son dönemlerde marjinalleştiğini söyleyen çizer önce normallik kavramının sonra da bıyığın yeniden tarif edilmesi gerektiğine inanıyor. Ona göre normal ve makul olan erkeğin bıyıklı olması. Hele hele, çocuklarınız var ise, kafanız estiğinde kestiremezsiniz bıyıklarınızı. “Çocukları hırpalamamak, güven duygularını sarsmamak lâzım.” diyor, “Bıyıklarımı ilk kestiğimde çocuklarım kızdılar bana. Kendimi onlara bıyıklı tanıştırmıştım ve onlara göre baba dediğin bıyıklı olurdu. Haliyle kavram kargaşası yaşadılar.”
     <br/>
     <br/>
     <br/>
     BIYIKLARDAN BIYIK BEĞEN
     <br/>
     <br/>
     Bıyıklar bırakılma şekillerine göre farklı isimler alıyor. Reşat Ekrem Koçu’ya göre, kıvırcık bıyıklara en yakışanı karanfil bıyıktır ki, iki yanda kıvır kıvır toplanan bu tarz kâtiplerle şairlere çok yaraşır. Alttan biraz kırpılıp uçları ağız kenarlarında aşağı doğru azıcık sarkan bıyığın adı kaytan bıyıktır. Vaktiyle kabadayı, yeniçeri, zorba bıyığı olarak bilinen pala bıyık ise, alabildiğine uzatılan üst kılların burularak sivriltilmesiyle oluşur. Burma bıyık, pala bıyığın daha incesidir. Bir nevi pala bıyık olan yastık bıyıkta, sakal kılları bıyık kıllarıyla karışır. Rütbeli yeniçeri zabitlerinin tercih ettiği bu tarz, yüze ayrı bir heybet verir. Uç kısmı dudak bitiminden aşağı doğru tel tel sarkan pos bıyık, ağzı tamamen örten ise Bektaşi bıyığıdır. Sünnete uygun olan bıyık dudak kenarını geçmez ve bıyık teli dudak üzerine düşmez. En kötüsü pis bıyıktır ki, sahibi için yüz karasıdır; bıyık kılları gür çıkmaz ve bıyığa bir şekil verme imkânı bulunmaz.
     <br/>
     <br/>
     Bunun dışında, tarifi zor olmakla beraber, bakla, çöpçü, sırma, badem gibi isimlerle anılan bıyıklar da var. Hatta literatüre sonradan sonraya girmiş bir kamyoncu bıyığı var ki, gün boyu direksiyon sallayarak strese giren kamyon şoförü tarafından uçları yenmiş bıyık için söylenir. Bu arada Rüzgar Gibi Geçti filminin artisti Clark Gable’dan mülhem çizgi şeklindeki bıyığın bizde Ayhan Işık bıyığı diye adlandırıldığını, yine bir Hollywood artisti olan Douglas Fairbanks’in bıyıklarının ise güzel Türkçemize önce ‘Duglas’ sonra da ‘dubleks’ bıyık diye yerleşiverdiğini söylemek gerek.
     <br/>
     <br/>
     <br/>
     BOL ÖDÜLLÜ BIYIK BELGESELİ
     <br/>
     <br/>
     Erkekler bıyıklarıyla meşguller belli, yüzde tutunma kavgası veren bir tutam tüy onları eğlendiriyor. Kimi zaman kesilip atılabilen, sahibini üçkağıtçı tüccar ile Osmanlı paşası arasında gezindirebilen bu tartışmalı aksesuar üzerine düşünüyorlar doğru; ama kadınlar da bıyıktan tiksinme şartlanmışlığının dışına çıkabiliyor. 2000 yılında çektiği 25 dakikalık ‘Bıyık/The Moustache’ belgeseliyle 2001 Antalya Altın Portakal belgesel ödülünü kazanan Belmin Söylemez’in babası bıyıklı değil; ama aslı bıyığın çok önemsendiği bir doğu şehrine, Erzurum’a dayanıyor. Onda şimşeği çaktıran da bu şehirde sarf edilmiş bir cümle: “Babam seneler sonra Erzurum’daki köye gittiğinde demişler ki; ‘Saçın beyaz, efendi de duruyorsun; ama niye bıyığın yok?’ Bunun üzerine düşünmeye başladım. Bıyık Türk erkeği için neden bu kadar önemlidir?”
     <br/>
     <br/>
     Çekimleri İstanbul ve Maraş’ta süren ve altı ayda tamamlanan belgesel bu sorunun cevabını veriyor, hem de muzip bir dille. Söz konusu olan bıyıksa ciddiyetten söz edilemez zaten. Bıyık çoğu zaman ciddiyetin sembolü olsa bile onu anlatmaya kalkışmak dünyanın komik işlerinden biri olup çıkıyor işte. Nitekim önceleri olumsuz tepki almaktan korkan Söylemez de çekimleri güle eğlene tamamlamış. Kamera karşısına geçen erkeklerin, bıyıklarının onlar için ne anlama geldiğini anlatmalarını izlemek pek hoş doğrusu. Belgesel bu anlamda hem Türkiye’de hem yurtdışında hak ettiği ilgiyi görmüş. Avrupa, ABD ve Brezilya’daki festivallerde oynayan ve özellikle Balkanlar’da çok ilgi gören ve ödüller alan film, aradan geçen altı yıla rağmen hem içeride hem dışarıdaki festivallerden davet almaya devam ediyor. Yönetmen de biraz şaşkın, “Bıyık, hâlâ rağbet görüyor.” diyor gülerek. “Bu kadar uzun zaman gündemde kalacağını düşünmemiştim.”
     <br/>
     <br/>
     Belgeseli çekerken neredeyse bir ‘bıyık uzmanı’ olup çıkan ve mikrofonu hep başkalarına uzatan Söylemez, bıyık hakkında ne düşünüyor peki? “Bana kalırsa, estetik ve hijyenik olduğu sürece bir sorun yok. Bıyık, ona bir anlam atfedildiği zaman farklı bir boyut kazanıyor. Önemli olan bu.”
     <br/>
     <br/>
     <br/>
     BİR GÜN BIYIĞINIZI KESİYORSUNUZ VE KİMSE FARK ETMİYOR
     <br/>
     Fransız yazar Emmanuel Carrere’in ‘La Moustache/Bıyık’ adlı romanı dilimize yeni kazandırılıyor; ancak romanı beyaz perdede görenler, karısını şaşırtmak için bıyıklarını kesen bir adamın sonrasında yaşadığı gerilimin unutulmaz olduğunu biliyor. Geçtiğimiz yıl Cannes Film Festivali’nde gösterilen ve beğeni toplayan filmi yeniden görmek zor olabilir; fakat önümüzdeki günlerde 3 Nokta Yayınları tarafından basılacak kitapta, bıyığını kesmek dışında hiçbir şey yapmayan bir adamın hayatının nasıl altüst olduğunu okumak mümkün olacak. Kahramanımız bıyıklarını kesiyor ve bunu eşi dâhil kimse fark etmiyor. Önceleri bunun bir şaka olduğuna inanıyor, sonunda dayanamayıp soruyor: “Bıyığımı kestiğimi fark ettin değil mi?” Gözlerini faltaşı gibi açan karısı “Hadi oradan.” diyor, “Senin hiç bıyığın olmadı ki.” Tam bir psikolojik gerilim olan ‘Bıyık’, çoğu zaman sıradan kabul edilen bir ‘simge’ üzerinden ‘Gerçeklik nerede bitiyor? Çılgınlık nerede başlıyor?’ sorularına cevap arıyor ve kendini kabul ettirme ihtiyacını sorguluyor.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=24813), [web.archive.org (arşiv bağlantısı)](http://web.archive.org/web/20061016024358/http://www.aksiyon.com.tr:80/detay.php?id=24813)
