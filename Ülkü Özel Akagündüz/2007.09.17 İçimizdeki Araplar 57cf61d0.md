# İçimizdeki Araplar

*Ülkü Özel Akagündüz 2007.09.17*

<font class="agenda2NewsSpot">
 Onlar bizden biri artık. Bir vesileyle gelip Türkiye'de yaşamaya başlayan Araplara, Aksiyon misafir oldu. Suriyelisi, Tunuslusu, Faslısı, Mısırlısı, Iraklısı, Filistinlisi, Ürdünlüsü ile içimizdeki Araplar...
</font>
<font class="newsDetail">
 Suriye'de bir şekerci dükkânı Hani şu, "Ne Arap'ın yüzü, ne Şam'ın şekeri" sözünden bildiğimiz meyve şekerlerinden satılıyor içeride. Dükkân sahibi, kese kâğıtlarından birine fazladan bir avuç şeker daha bırakıyor; müşterisinin İstanbullu olduğunu öğrendi çünkü... Ortadoğu coğrafyasında İstanbul deyince gözleri parlamayan, yüzü aydınlanmayan pek az insan vardır zaten Ortak geçmişin azametli şehri Türkler de, o günlerin yüzü suyu hürmetine hatırlı bir misafir gibi dolaşırlar Şam'da, Kahire'de, Cezayir'de ya da Tunus'ta
 <br/>
 <br/>
 Peki, Araplar İstanbul'da nasıl dolaşır? Dolaşmaktan öte, nasıl yaşar, ne konuşurlar? Türk zihnindeki olumsuz imgeyle nasıl mücadele ederler? "Çölde yaşayan bedeviler değil mi? Yok canım, her birinin bahçesinde petrol kuyusu varmış. Benim bildiğim onların mübarek olduğu. Amma yaptınız, İngiliz'le bir olup sırtımızdan hançerleyen onlar değil mi? Hanım kızım, biz zenci gördük mü Arap deriz, ötesini bilmem. Amaan Arap saçına döndü iş, anladıysam Arap olayım, sen söyle kimdir bu Araplar?" Kimi zaman iş yerlerine, kimi zaman evlerine konuk olup tanımaya çalıştık. Batılı gözlerden görmeye pek teşne olduğumuz 'biz'e bir de onların gözünden baktık. Suriyelisi, Tunuslusu, Faslısı, Mısırlısı, Iraklısı, Filistinlisi, Ürdünlüsüyle içimizdeki Araplar...
 <br/>
 <br/>
 BİR AN ŞAŞIRDIM; ARAP GİBİ Mİ KONUŞAYIM TÜRK GİBİ Mİ?
 <br/>
 <br/>
 Suriyeliler için İstanbul'a gelmek, evin bir odasından diğerine geçmek gibi Özellikle de Halepliler için Dört yüz senelik ortak mazimiz 'yabancı' olan çok şeyi törpülemiş, bizim sokaklar onlara aşina, onlarınki bize... On yıl önce savaşın eşiğine gelmiş iki ülke arasında barış ve kardeşlik rüzgârları esiyor bugün. Gazvan Mısrî ya da Türk vatandaşlığına geçtikten sonraki adıyla Gazi Mısırlı, "Aklıselim galip geldi." diyor sevinçle, "Ekonomik ilişkiler patlama noktasında, bir bayram havası var. Eski zamanlarda Türkiye'den toplanan malları Halep'e taşıyan ticarî köprünün bir benzeri yeniden kuruluyor şimdi." 1983'te İstanbul Teknik Üniversitesi'nde işletme okumak için İstanbul'a gelen Mısırlı, aradan geçen 27 yıl zarfında, memleketi Halep'e hiç gidememiş; ama Arap ülkelerine tekstil ihraç eden bir firma kurmuş, MÜSİAD'ın Arap ülkeleri ve Kuzey Afrika Genel Koordinatörlüğünü üstlenmiş ve 1993'te hazır giyim ihracatında bronz madalya almış. "O günlerde Türk tekstili daha tanınmıyordu." diyor, "İlk numuneleri biz götürdük ve öyle bir gün geldi ki Suudi Arabistan ve Körfez ülkelerinde Türk malı satmayan mağaza kalmadı."
 <br/>
 <br/>
 Türkiye'ye okumak için gelen Araplar eğitimini aldıkları alan ne olursa olsun ticarete yöneliyor; çünkü kendi ülkelerinin ihtiyaçlarını kolaylıkla tespit edebiliyorlar. İşin keyifli yanı, Türk pasaportu taşıdıkları için Arap ülkelerinde hem Türk olmanın hem de Arapça konuşmanın imtiyazını kullanıyorlar. Oralardaki en büyük yardımcıları da yine Türkiye'de okumuş Araplar oluyor. Gazi Mısırlı'ya göre onlar sadece mihmandar değil, hakikî birer elçi. Libya'da şahit olduğu bir olayı örnek gösteriyor: "Trablusgarp'ta Sultan Hamit zamanında yapılmış bir saat kulesi var. Türkiye'de okumuş bir genç, belediye ile arasındaki iyi ilişkileri kullanarak saat kulesinin üzerine Abdülhamit'in ismini yazdırdı. Meydanın adı da Sultan Hamit Meydanı oldu. Türkiye için en iyi propaganda yapanlar her zaman burada okuyan öğrencilerdir." Gazi Mısırlı, iyice benimsemiş görünüyor bu ülkeyi, sorunlardan ya da sevinçlerden söz ederken tabii bir şekilde 'biz' diyor. Hatta söyleşinin sonunda, Arap olduğu hatırlatıldığı için küçük bir şaşkınlık yaşadığını itiraf ediyor: "Arap gibi mi konuşmalıyım, Türk gibi mi bilemedim. Türk gibi konuşuyorum ben; gibi fazla, Türk'üm zaten."
 <br/>
 <br/>
 MEDİNE'DEN İSTANBUL'A
 <br/>
 <br/>
 İstanbul âşığı başka bir Halepli, Emine Er Ragıp Güngören'deki evinde Suriye'ye özgü kâkûle kokulu kahvelerimizi yudumlarken, İstanbul'a geliş hikâyesini anlatıyor. İlk defa 1986'da görüyor bu şehri ve çok beğeniyor. "Medine'de İngilizce öğretmenliği okuyordum o zaman. Suudi Arabistan ile Türkiye arasında koyun ticareti yapan babamla gezmeye geldim. Medine'nin sakinliğinden sonra İstanbul çok canlı, kıpır kıpır bir şehirdi. Sokakta oturup insanları seyretmek 'bir şey yapmalıyım' duygusu uyandırıyordu içimde. Gördüğüm herkes bir yere doğru koşuyordu çünkü." Dört yıl sonra İstanbul'da okuyan ağabeyinin düğününe gelmiş Emine ve kader ilk geldiği gün hayranlıkla izlediği coşkulu şehrin bir sakini yapıvermiş onu; ancak kısa bir Bolu fâsılasının ardından İstanbul Teknik Üniversitesi'nde okuyan hemşerisi Yarob Bey'le evlenip Mudurnu'ya bağlı Taşköprü beldesine taşındıklarında yeşil tabiata hayran olmuş; ama aklı hep İstanbul'daymış. "Bolulu hanımlar, Suudi Arabistan'daki soydaşlarımdan daha yakın davrandı bana; fakat Türkiye'den beklentim İstanbul'du. Sonunda döndük ve istediğim mücadele dolu hayat yeniden başladı. Toplumla kaynaşmak için modelistlik kursuna gittim. 28 Şubat sürecinde kapatılan Sudan okulunda da üç yıl İngilizce öğretmenliği yaptım."
 <br/>
 <br/>
 Emine, yakınlarda kavuştuğu beşinci çocuğuyla gurbet hissini bir parça daha hafifletmiş olmalı. Memleketine dört senedir gidemiyor. Oturum izni için ödemek zorunda oldukları 10 bin dolar bütçelerini biraz sarsmış. Halep hasreti çekiyor çekmesine de oraya gider gitmez evini ve İstanbul'u özleyeceğini iyi biliyor. Eşi Yarob yakında Türk kimliği taşıyacak ve böylece hayatları biraz daha kolaylaşacak. "Kendimi Türkiyeli hissediyorum." diyor Emine, "Burada bir şeyler yapmak ve yabancı kalmamak istiyorum. Türk kardeşlerimiz bizi buralı kabul ederlerse tabii"
 <br/>
 <br/>
 HAİN DİYENLER ÇANAKKALE ŞEHİTLİĞİNE BAKSIN
 <br/>
 <br/>
 Araplara ilişkin dostâne birkaç söz edecek olsanız duyacağınız cümle bellidir: "Ama onlar bizi sırtımızdan vurdu." Bu itham, Arapları yaralıyor. İngiliz oyununa gelip ihanet eden soydaşlarının yükünü taşımaktan fazlasıyla muzdaripler. Halepli Emine'nin, söyleşi boyunca belki sesi ilk kez titriyor: "Bazı Türk arkadaşlar, 'Araplar bizi sattı.' diyor. Ben de onlara, 'Babamın iki amcası Çanakkale Savaşı'nda şehit düşmüş. Gidin bakın.' diyorum." Emine'ye göre Türklerin, daha önce savaştıkları Batı ülkelerini artık dost kabul etmesinin bir nedeni var; onların daha güçlü olması. "Araplar şimdi çok zayıf." diyor, "Türk kardeşlerimiz bakıyor ki, bizde ne demokrasi var, ne sanayi, ne teknoloji. Daha güçlü olsaydık böyle söylemezlerdi."
 <br/>
 <br/>
 Büyük babası Osmanlı ordusunda savaşanlardan biri de Mahmud Osman. On altı sene hizmet ettiği orduyla Yemen savaşına katılan dede Türkçe de bilirmiş; ama o vakitler bu, vakayı adiyeden sayılırmış. "Dedelerimizin hemen hepsi Türkçe  konuşurdu." diyor Osman, "Biz çocukken, seferberlik ağıtları yakarlardı. Aralarında Çanakkale'ye katılanlar da olmuş; ancak bugün hiçbir Halepli mücahitten bahsedilmiyor." El Cezire Televizyonu İstanbul Temsilcisi Fikri Şaban'ın ailesinde de bir Osmanlı askeri var: "Benim büyük dedem 1900'lerde Osmanlı'yla savaşa gitti ve bir daha dönmedi. Çanakkale'de kardeş kardeş yatıyorlar şimdi. Gidince görürsünüz; kimi Kudüs'ten, kimi Şam'dan, kimi Halep'ten. Avrupa, İkinci Dünya Savaşı'nda birbirini boğazladı; ama sonradan birleşti. Biz tarihte kalmış ve çok genelleştirilmiş bir sorun yüzünden uzak duruyoruz birbirimizden. Bunun sebeplerini araştırmak lâzım."
 <br/>
 <br/>
 OSMANLI ARŞİVİ ORTAK ARŞİVİMİZ
 <br/>
 <br/>
 Türkiye'yi geniş bir sosyolojik saha olarak gören Tunuslu Zübeyr Khalfallah işte bu sebeplerin peşinde Tunus'ta Arap Dili ve Edebiyatı okuduktan sonra İstanbul Üniversitesi'nde Osmanlı tarihi üzerine yüksek lisans yapan Khalfallah'ın doktora konusu ise 'Libya meselesi ve Osmanlı basınına yansıması' Çalışmak için sık sık arşive gidiyor ve kimi zaman "Sen ne yapacaksın Osmanlı tarihini?" diyen Türklere cevap yetiştirmek zorunda kalıyor: "Bu tarih benim de tarihim. Ben girmeyeceğim de arşive Batılılar mı girecek? Öyle de oluyor maalesef. Almanya'da 13 üniversitede Türkoloji bölümü var mesela. İki toplum da kendi tarihini Batılılar üzerinden okuyor." Ona göre; Osmanlıca hem Araplar hem de Türkler için ihmal edilmiş bir dil. Oysa arşivlerde Kudüs'le ilgili dört milyon belge olduğu söyleniyor. Tunus, Cezayir ve Libya ile ilgili de epey bir belge var. Bu arşiv ortak arşivimiz.  Arap araştırmacıların isteği üzerine Osmanlıca çeviriler yapan Khalfallah, Fatih'teki 'Akademik Tercüme ve Türk-Arap Araştırma Merkezi'nde yaptığı çalışmaların iki toplumu birbirine yakınlaştıracağını umuyor. Dokuz senedir bu ülkede hiç yabancılık hissetmemiş: "Bu kesinlikle bir iltifat değil. Aynı şeyleri, El Cezire Televizyonu'nda da söyledim." diyor. Sıkıntılar yok mu peki?  "İstanbul'da hayat zor ve karmaşıktır, pahalıdır; ama ona rağmen rahatız. Suriye'den ve Irak'tan gelenler işsizlik çekiyor. İş bulup çalışanlar için de sıkıntı var. Mesela ben, buraya yerleştim; ama bazen aramızda bir engel olduğunu hissediyorum, bir duvar; ama gerçek bir duvar değil. Ders kitaplarından işe başlayıp yanlış bilgileri kaldırmalıyız. Tarihimiz, dinimiz ve kaderimiz ortak. Niye uzak duruyoruz birbirimize?"
 <br/>
 <br/>
 Araplar İstanbul'da, Osmanlı medeniyetinin günümüze uzanan tesirini hayranlıkla izliyor. Ürdünlü İbrahim Halelşa, "Osmanlı'nın bereketini yaşıyoruz hâlâ." diye özetliyor durumu. Gelir gelmez İlim Yayma Cemiyeti'nin ücretsiz yurtlarına yerleştirilen İbrahim, "Eğer öyle olmasaydı, ne yüksek lisansı bitirebilirdim, ne doktora yapabilirdim, ne de evlenebilirdim." diyor. Ona göre sivil toplum örgütleri, dernekler, vakıflar ve yardım kuruluşları Osmanlı sisteminin bir uzantısı: "Belli ki İstanbul, büyük bir imparatorluğun mirasını devralmış. İzleri yüz senede, iki yüz senede kaybolmayacak bir miras." Türkiye'nin Arap ülkeleri için bir model olup olmayacağını sorgularken enteresan bir sonuç çıkıyor karşımıza; bir modelden daha fazlasından söz ediliyor, neredeyse önderlik rolünden. "Türkiye kendi değerlerine dönerse" diyor Ürdünlü İbrahim, "Arkasından 23 Arap ülkesi yürüyebilir. Biz illa Türk olsun demiyoruz; ama kim Müslümanların lehine çalışıyorsa o önde yürümeli. Arap ülkelerinde dindar kesimin yüzde doksanı, Osmanlı etkisiyle belki de Türkiye'ye önder gözüyle bakıyor hâlâ. Ama şimdi öyle bir nesil yetişiyor ki ne tarihten haberi var, ne coğrafyadan. Türkiye'yi de televizyondan gördüğü kadarıyla tanıyor. Baba sağduyu sahibi ise çocuğuna gerçekleri anlatıyor."
 <br/>
 <br/>
 EN ETKİLİ ÇÖZÜM TÜRK-ARAP EVLİLİĞİ
 <br/>
 <br/>
 Arap erkekler için bir Türk hanımla evlenmek, geleneğe ve kültürün detaylarına hâkim olmak demek. Yabancılıktan tamamıyla kurtulmak için 'enişte' olmayı seçiyorlar. Bu evlilikler onlara vatandaşlık yolunu açmakla kalmıyor,  pazara gittiklerinde bir kilo semizotu isteyebilme, Türk dilinde fıkralar anlatıp deyimleri yerli yerinde kullanabilme ayrıcalığı tanıyor. Türk-Arap evliliklerini iki toplumun kaynaşması için en sağlam ve kestirme yol olarak görenlerin sayısı hiç de az değil. "Oğlum Abdullah'a hiç kimse diyemez ki Araplar kötü ve hiç kimse diyemez ki Türkler kötü. O annesinin ve babasının nezdinde her iki toplumu da sevecek." diyor Ürdünlü İbrahim. Çocuğu iki kültürlü büyüyor, üstelik eve yorgun geldiğinde sofradaki yemek damak tadına uygun oluyor. Hakikatte, her iki toplum da ortak bir dinin şekillendirdiği geleneklere tâbi olunca anlaşmamak için bir sebep kalmıyor. "İkimiz de Müslüman'ız." diyor İbrahim, "İkimiz de Allah'tan korkarız, zulmetmekten korkarız. Kim haddini aşarsa diğeri hatırlatır."
 <br/>
 <br/>
 Evlilikler yoluyla bağları güçlendirme düşüncesi yeni bir şey değil aslında. Osmanlı Devleti de Türk hanımla evlenen Arapları askerlikten muaf tutarak iki toplumu kaynaştırmayı hedeflemiş; ancak günümüzde, Türkiye'nin batısından doğusuna kız verirken kılı kırk yaran ailelerin hiç de az olmaması kimi Araplara geri adım attırıyor. Abdullatif Mounadil ilk zamanki şaşkınlığını şöyle anlatıyor: "Burada aileler çocuklarına çok düşkün, mahalleden mahalleye göndermiyorlar neredeyse. 'Kızımı yabancıya verdim.' diyen bir babaya sordum, 'Ürdün'e mi, Suriye'ye mi?' Meğer Trabzon'dan Ankara'ya gelin gitmiş kızı. Bu örnekleri görünce bir Türk'le evlenmekten vazgeçtim." Ancak Mounadil, uluslararası bir toplantıda Arapça tercümanlık yapan Zehra Hanım'ı görünce bu kararından da vazgeçmiş. Fas lehçesi konuşabilen ve ülkenin kültürünü tafsilatıyla bilen Zehra Hanım da enteresandır, son yıllarda arkadaşlarına "Kısmetse gelir Fas'tan Yemen'den" diye söylüyormuş hep. Düğün törenini İstanbul'da, Fas kıyafetleri içinde, Endülüs müziği eşliğinde yapan çiçeği burnunda çift şimdi Başakşehir'de yaşıyor.
 <br/>
 <br/>
 Araplarla evlenen bazı Türk hanımlar, "Türkiye'de, kendi evimizin içinde gurbet yaşıyoruz." diyor. Görünüşte aynıymış gibi duran gündelik hayata ilişkin pratikler detaya indikçe farklılaşabiliyor. Gazi Mısırlı'nın Türk eşi Yasemin Mısırlı'ya göre en güzel çözüm, farklılıkları zenginlik olarak kabul etmek. Bir de dil meselesi var tabii "Yaklaşık on beş yıl mecazdan ve ironiden uzak bir Türkçe konuşmak zorunda kaldım." diyor Yasemin Hanım, "Ancak şimdi bir Türk'le nasıl konuşuyorsam öyle rahat konuşabiliyorum eşimle. İyimser bir tabiatım var. İki kültürün de güzel yanlarını almaya çalıştım. Arap kültürünü hiç yadırgamadım. Eşim de bizi olduğumuz gibi kabullendi." 19 yıllık evliliğin sonunda beş çocuk sahibi olan Yasemin Mısırlı hem fasih Arapçayı hem de Suriye lehçesini iyi derecede konuşabiliyor. Arap komşularıyla daima Arapça konuşan Mısırlı, eşi ve çocuklarıyla Türkçe konuşmayı tercih ediyor: "Evde eşimin Türkçesi gelişsin ve çocuklar Türkçe öğrensin diye hiç Arapça konuşmadım. Çocukları önce Türk okuluna gönderdik. Arapçayı evde bir hoca yardımıyla öğreniyorlardı. Bu yöntem başarısız olunca, Arap okuluna gönderdik. Türkçe, tarih ve coğrafyayı evde bir öğretmen yardımıyla öğreniyorlar. Evimiz tiyatro gibi. Benimle Türkçe, babalarıyla Arapça konuşuyorlar."
 <br/>
 <br/>
 EN ÖNEMLİ MESELEMİZ DİL MESELESİ
 <br/>
 <br/>
 Araplar, en büyük sorunlarının 'dil' meselesi olduğunu söylerken, Türkçeyi öğrenememekten mütevellit bir sıkıntıyı kastetmiyor. İlk zamanlarda, bu yüzden de zorluk yaşamışlar elbette. Hatta içlerinde, Suriyeli Viyam Osman gibi, konuştuğu Türkçeyi kimse anlamıyor diye topluma küsüp iki yıl tek kelime konuşmayan hanımlar da olmuş: "Pazarda parayı verip alacağım sebzeyi elimle işaret ediyordum. Bu şekilde devam edemezdi tabii; Türkçeyi öğrendim, burayı da vatanım gibi benimsedim. Sonra başka bir soru sormaya başladık; çocuklarımız nerede okuyacak? Hangi dile öncelik vereceğiz?"
 <br/>
 <br/>
 Türkiye'de yaşayan Arapların gerçek problemi bu işte; Türk okuluna giden çocuklar, evde sadece Arapçanın ülkeden ülkeye farklılık gösteren lehçelerini öğrenebiliyor. Arap okuluna gidenler ise bu dilin inceliklerine vâkıf olsalar da, Türkçeyi tam anlamıyla kavrayamıyor. İstanbul'da Suudi Arabistan ve Libya'ya ait iki okul var. Sudan okulu, Türk öğrencileri de kabul ettiği gerekçesiyle 28 Şubat döneminde mühürlenmiş. Şimdi en çok tercih edileni Suudi okulu; ancak bazı Araplar eğitimin daha iyi olduğu düşüncesiyle çocuklarını Türk okullarına gönderiyor. Ürdünlü İbrahim, oğlu Abdullah henüz okul çağına gelmese de kararını vermiş görünüyor: "Kesinlikle Türk okuluna göndereceğim. Arap okulunda öğrendiği Türkçeyle makale yazabileceğini zannetmiyorum. Ben Arapçayı öğretebilirim; ama Türkçe konusunda hiçbir şey yapamam." Gazi Mısırlı da, "Çocuğum Suriye'deki dedesiyle ve amcasıyla konuşmadığı zaman çok sıkılıyorum." diyor, "Bu çocuklar iki dilli yetişecekler ve Türk-Arap toplumları arasındaki bağı güçlendirmekte önemli rol oynayacaklar. İki dilden birini unutmaları hâlinde bu misyon zarar görür."
 <br/>
 <br/>
 Türkçenin stratejik bir dil olduğunu düşünenler de var. Çocuklarına, "Türkçe öğrenin, yarın ne olur bilinmez, burası demokratik bir ülke." tavsiyesinde bulunan Suriyeli Emine Er Ragıp, Türk okuluna giden oğlu Cihat'ın evde hiç kimsenin bilmediği Türkçe deyimler kullanmasından mutluluk duyuyor. Ama bir yandan da, çok basit bir Arapça kelimeyi bilmeyişinden üzüntüye kapılıyor. Dil meselesinde, Arapların ısrarla vurguladığı bir düşünce daha var: "Arapça Arapların değil, Müslümanların dilidir. Bu dili öğrenmekle bir milleti değil bir dini tanımış olacaksınız." Tunuslu Zübeyir Khalfallah, Arapların da Türkçe öğrenmesi gerektiğini söyleyerek konuya farklı bir açılım getiriyor: "Arap ülkelerindeki üniversitelerde Türkoloji bölümü çok az. Tunus'ta, Libya'da ve Suudi Arabistan'da ise hiç yok. Biz, Osmanlı devletinin mirası olan bu dili öğrenmeliyiz, Türkler de Arapça öğrenmeli ki Batı yoluyla gelen olumsuz imajları yıkalım."
 <br/>
 <br/>
 Türkiye'de Arapça öğretmeye ve öğrenmeye hevesli insanların sayısında artış olduğu muhakkak. İstanbul'daki Doğu Dilleri Enstitüsü, İSMEK, Sahra ve Sedav gibi kuruluşlar artan talebe cevap vermeye çalışıyor. Uzun yıllardır Arapça üzerine zihin yoran Sedav yetkilisi Ömer Korkmaz, Amerika'nın İran'ın hatta terör örgütü PKK'nın stratejik açıdan önemsediği Arapçaya Türk yetkililerin biraz duyarsız kaldığını düşünüyor: "Amerika, 'El Hurra', İran ise 'El Âlem' isimli televizyon kanallarını kurdu. Irak ve Suriye kökenli Kürtler Öcalan'ın hayatını anlatan onlarca Arapça kitap yazdı. Türkiye'de ise Arapça yayın yapan ne televizyon var ne gazete. Aydınlarımızın da çok azı Arapça konuşabilir. Türkçeden Arapçaya anında çeviri yapabilen kimse yok. Üstelik biz Ortadoğu'ya yakın bir ülkeyiz, sorunumuz epey büyük."
 <br/>
 <br/>
 APARTMANIN ADI BURC EL ARAP
 <br/>
 <br/>
 İstanbul'da Arap mahallesi yok; ancak bir Arap apartmanı var: Burc El Arap Bir arada yaşamak isteyen 10 Arap ailenin kendi kültürlerine uygun şekilde yaptırdığı apartmanın havuzundan diğer Araplar da faydalanabiliyor. İki yıl önce hayata geçirilen birlikte yaşama projesinin başarılı olduğu düşünülüyor; ama çoğunluk farklı semtlerde, Türk komşularla kaynaşmayı tercih ediyor. Yine de vakitlerinin büyük bölümünü beraber geçirdikleri söylenebilir. Bir içe kapanma değil belki, hem gurbet hissini yatıştırma isteği hem de hemşeri dayanışması Hafta içi ve hafta sonları toplanacakları bir çatıları da var üstelik. Hikmet Derneği ve Darüsselam Vakfı, Araplar için bir buluşma adresi değil yalnızca, Türk-Arap ilişkilerinin gelişmesini hedefleyen fahri konsolosluklar aynı zamanda.
 <br/>
 <br/>
 Türkiye aleyhine kampanyalar olduğunda harekete geçen Hikmet Derneği 2002'de kurulmuş. Başkan Ahmet Hasanoğlu, "Bağdat, Musul, Kerkük ve Filistin'den gelen yardım gönüllülerinin Kimse Yok Mu, Deniz Feneri gibi kuruluşların tecrübesinden faydalanmasına ön ayak olduk. Arap ülkelerine gittiğimizde de tavırlarını partilere göre değil, zengin bir kültürün mirasçısı olan halka göre şekillendirmelerini istedik." diyor. Derneğe gelip giden birçok Arap aynı zamanda Darüsselam Vakfı'nın üyesi. Başkan Gazi Mısırlı, "İstanbul büyük, evler küçük." diyor, "Bu şekilde birbirimizi topluca görebiliyoruz. İş arayanlar, sıkıntısı olanlar buraya gelir, hatta ticarî anlaşmalara imza atılır. Hafta sonları da çocuklarımıza Arapça ders veriyoruz." 12 sene önce kurulan vakfın çay sohbetleri, nişan, düğün, mezuniyet törenleri, seyahat organizasyonları gibi eğlenceli faaliyetleri de var. On aile bir araya gelip bazen Bandırma'da bazen de Abant'ta otel kapatıyorlar. Hafta sonları İzmit-Maşukiye'de alabalık yemeğe gidiyorlar. Ama ille de Uzungöl. Deniz, kum ve güneşten kaçan Araplar için varsa yoksa orman, dağ ve yayla havası.
 <br/>
 <br/>
 <br/>
 <br/>
 Abdullatif Moundil: BURADA KALMAMIN FAS'A BİR FAYDASI YOK
 <br/>
 <br/>
 Faslı Abdullatif, Türkiye'nin burs verdiğini öğreniyor ve kendisini Cerrahpaşa Tıp Fakültesi'nde buluyor. Sene 1996 Televizyonda izlediği bir Türkiye görüntüsünün rahatlığı var kalbinde; cuma namazında camileri dolduran Müslüman bir halk Ancak havaalanından çıkıp şehre karışınca, büyük bir şaşkınlık yaşıyor. Burada kadınlar ve erkekler, Fas'ta ayıp sayılan bir şey yapıyor; sigara içiyor. Dindar insanın tütünle alâkası olamayacağına inandığından önce, "Ne oluyor bu memlekete?" diye soruyor; ama sonra alışıyor. Moundil, görüştüğümüz Araplar içinde memleketine dönmekte kararlı olan tek kişi. Gerekçelerinden birini atasözüyle izah ediyor: "Bülbülü altın kafese koymuşlar, 'ah vatanım' demiş." Diğeri de gayet makûl görünüyor: "Burada bir sıkıntım yok; fakat edindiğim tecrübenin Fas için bir anlamı olmalı."
 <br/>
 <br/>
 <br/>
 <br/>
 İbrahim Halelşa: BAŞÖRTÜSÜ EYLEMLERİNE DESTEK VERDİM, OKUL BİR SENE UZADI
 <br/>
 <br/>
 Ürdün'de ilahiyat fakültesini bitirdikten sonra yüksek lisans yapmak üzere İstanbul'a gelen İbrahim Halelşa'ya Ürdünlü hocaları 'Gitme!', Türk akademisyenler ise 'Gelme!' demişler. Bir Arap'ın dinî ilimlerde kendisini geliştirmesi için Türkiye'yi seçmesi iki tarafa da pek makûl gelmemiş; fakat o, kararında ısrarlı davranmış: "Eğitim bizimkinden daha nitelikli değil; ama kütüphaneler daha zengin ve kendi kanaatini ortaya koyabildiğin özgür bir ortam var." Tabii bu arada, başörtüsü eylemlerine destek vermek için bir sene okula ara verip, tezini geciktirmesi epey manidar. Şimdi İslam Hukuku üzerine doktora yapıyor ve Ürdün'e her gidişinde bir an önce dönmek istediği İstanbul'dan ayrılmayı düşünmüyor.
 <br/>
 <br/>
 <br/>
 <br/>
 Dr. Ahmed Faiz: FİLİSTİNLİ OLMAK AVANTAJLI
 <br/>
 <br/>
 <br/>
 Beykoz'da Paşabahçe Devlet Hastanesi'nde çalışan Ahmed Faiz, vatanını hiç görmemiş Filistinli bir doktor Dubai'de geçen 18 yılın ardından İstanbul'da Cerrahpaşa Tıp Fakültesi'ndeki öğrencilik yılları Türkçeyi bir Arap'tan öğrenmekle büyük hata yaptığını, bazı harfleri hâlâ doğru telaffuz edemediğini itiraf ediyor. Ancak, onu ilk defa görenlerin Hataylı ya da Urfalı olduğuna dair hüküm yürütmelerine bakılırsa konuşmasındaki noksanlığın çok da önemli olmadığı anlaşılabilir. "Burada çok rahatım." diyor zaten, "Dubai'de bile kendimi bu kadar evimde hissetmemiştim. Filistinli olmanın imtiyazını yaşıyorum. Siyasi görüşü ne olursa olsun insanlar bana sempatiyle yaklaşıyor. Türkler duygusal insanlar."
 <br/>
 <br/>
 <br/>
 <br/>
 <br/>
 Mahmud Osman: TÜRKÇEYİ TÜRK GİBİ KONUŞMAM GEREKTİĞİNE İNANIYORDUM
 <br/>
 <br/>
 Suriyeli Mahmud Osman'ın İstanbul'a ilk geldiği günlerde ettiği dua kabul olmuş görünüyor: "Rabbim burada kalmam hayırlısıysa kalmayı nasip et." 27 yıl sonra, Kuzey Afrika ülkelerine mutfak eşyası gönderdiği firmasında, doların değer kaybetmesinin maliyetleri yüzde kırk artırdığından ve işleri yavaşlattığından söz ediyor. Türkiye'nin yakaladığı istikrar dışarıya mal gönderen Arap tüccarları sıkıntıya sokuyor; ancak gelecekle ilgili karamsar görünmüyorlar. Mimar olduğu halde ticaretle uğraşan Osman, Türkçeyi neredeyse aksansız konuşuyor. "Hiç kursa gitmedim. İlk sene sadece dinleyip, ikinci sene konuştum. O sene fakültede Türkçe dersinde ikinciydim. Bu ülkede yaşayacaksam Türkçeyi Türkler gibi konuşmam gerektiğine inanıyordum."
 <br/>
 <br/>
 <br/>
 <br/>
 Fikri Şaban: 'EL CEZİRE TÜRKİYE' KÖPRÜYÜ SAĞLAMLAŞTIRACAK
 <br/>
 <br/>
 El Cezire İstanbul temsilcisi Fikri Şaban, "Şimdilik Türkiye'yi Arap âlemine tanıtıyoruz. Türkçe yayına başladığımızda köprü sağlamlaşmış olacak, Türkler de Arap dünyasını tanımaya başlayacak." diyor. Haziran ayında ekrana getirdikleri Türkiye tanıtım programı epey dikkat çekmiş, hatta ülkenin farklı yönlerini ele alan benzer bir program daha yapmaları istenmiş. Şaban da sorunlu bir ülkenin vatandaşı, Filistinli 1992 yılından beri yaşadığı Türkiye, ikinci bile değil, birinci vatanı artık ve buradan ayrılırsa bir parçasını geride bırakmış olacak. Bir an önce çözülmesi gereken bazı sorunları var yalnızca; Türkiye'de doğan oğlunun hiçbir evrakı yok. Bu durumda o ne Filistin, ne de Türk vatandaşı
 <br/>
 <br/>
 <br/>
 <br/>
 ARAPLARA YÖNELTİLEN TUHAF SORULAR
 <br/>
 <br/>
 Bundan on-on beş yıl önce Türkiye'ye yerleşen Arapların maruz kaldığı, "Sizde araba var mı, çatal-tabak kullanıyor musunuz, çadırda mı yaşıyorsunuz?" gibi tuhaf sorular artık tarihe karışmış. Vaktiyle hep açıklama yapmak ve sabırla cevap vermek zorunda kalan Araplar şimdi rahatlamış görünüyor. 1988 yılından bu yana İstanbul'da yaşayan Viyam Osman, "Türk toplumu daha fazla okuyor, geziyor ve internet kullanıyor." diyor, "Bir Arap'la komşuluk yapmak artık onları şaşırtmıyor. Biz buraya ilk taşındığımızda Ürdün daha iyi durumdaydı. Ama son gidişimde fark ettim ki Türkiye müthiş bir hızla gelişti; ama Ürdün yirmi yıl önce bıraktığım yerde duruyor." Garip sorular tek taraflı değil elbette; Ortadoğu ülkelerinde gezenler de, "Türkiye'de cami var mı, Müslüman mısınız?" gibi sorular karşısında hayrete düşüyor. Ancak, Araplar Türkiye hakkındaki malûmatı sadece uydudan, dizi filmler ve magazin programları üzerinden edindiği sürece bu sorulara şaşırmamak lâzım.
 <br/>
 <br/>
 <br/>
 <br/>
 Muhammed El Akrady: MÜŞTEREK MENFAATLER DÖNEMİNDE YAŞIYORUZ
 <br/>
 <br/>
 Türk-Arap ilişkilerine ekonomi penceresinden bakıyor Mısırlı El Akrady. İç içe geçmiş bir coğrafya, din ve kültür bizi birbirimize bağlamaya yetmiyorsa 'ortak çıkarlar' etrafında birleşmeliyiz. Mısır'daki ithalat ve ihracat şirketinin bir şubesini İstanbul'da kuran El Akrady, iki toplum arasındaki ticaretin yüzde on gibi düşük bir seviyede seyretmesinden rahatsız; ancak ümitsiz değil: "Türkiye Doğu ile Batı arasında dengeli bir siyaset yürütüyor. Bu bizim lehimize; çünkü AB'ye kabul edilen Türkiye'nin ucuz iş gücü ve hammaddeden faydalanmak için Arap ülkelerinde fabrikalar kuracağı ve ihracatı bu ülkeler üzerinden yapacağı bekleniyor. Ayrıca Araplar, Türkiye'nin stratejik öneminin üç yıl içinde çok fazla artacağının farkında. Azeri, Rus, Kazak, Arap ve İran petrolü Türkiye üzerinden yurtdışına gidecek ve Türkiye tüm dünya için önemli bir noktaya gelecek."
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-17203-34-icimizdeki-araplar.html), [web.archive.org (arşiv bağlantısı)](http://web.archive.org/web/20110204081947/http://www.aksiyon.com.tr:80/aksiyon/haber-17203-34-icimizdeki-araplar.html)
