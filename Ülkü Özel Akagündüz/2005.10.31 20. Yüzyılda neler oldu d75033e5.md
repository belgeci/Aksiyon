# 20. Yüzyılda neler oldu?

*Ülkü Özel Akagündüz 2005.10.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sene 1901. Vladimir İliç Lenin, beyaz örtülü koltuğunda  dünyayı altüst edecek devrimin planlarını yapıyor. Ve 22 yıl sonra, bir dizi felç geçiren Lenin son günlerinde, tekerlekli sandalyesinde...
  </font>
 </div>
 <div id="newsText">
  <font class="detail-text">
   Literatür Yayınları'nın Türkçe'ye kazandırdığı "Fotoğraflarla 20. Yüzyılın Resmi Tarihi" yüzyılın başından 2000'lere kadar dünyayı etkileyen isimleri ve olayları çarpıcı fotoğraflar ve kısa metinlerle sunuyor. Her on yıla bir kitap düşüyor ve böylece ilk kitapta devrim için uygun tarihi kollayan Lenin'in yirmi küsur yıl sonra nasıl da çöktüğünü görmek için üçüncü kitaba bakmak gerekiyor. Kimi zaman o kadar beklemek de gerekmiyor. 1900'de ikinci kez seçildikten sonra halka hitap eden ABD Başkanı William McKinley'in cenazesi bir yıl sonra, hemen yan sayfada kaldırılıyor. Seri, bu özelliğiyle tarihi avucunda tutma hissi veriyor; koca bir yüzyılın önünü, sonunu görme ve kuşatıcı bakabilme ayrıcalığı... Nitekim, New York Valisi Roosevelt'in bir evin verandasında kadınlara konuşurken takındığı o ciddi görüntünün gerçek olmadığını ya da Kadınlara Oy Hareketi'nin önderlerinden Leydi Lawrence'in tepki toplayan meydan konuşmasının on yıl sonra, 1918'de meyvesini verdiğini görmek de kitabın sağladığı ayrıcalıklardan.
   <br/>
   <br/>
   Kitaplar, yüzyılın tarihini çatışmalar,  göçmenler, zenginler ve yoksullar, moda, sanat, bilim, çalışma hayatı gibi konu başlıklarıyla tasnif etmiş. Her on yılda bir modanın, bilimin, ulaşım araçlarının ve insanların boş zaman geçirme alışkanlıklarının nasıl değiştiğini gözlemek mümkün; ancak çatışmaların, yoksulluğun, göçün yüzyılın başında ve sonunda neredeyse aynı dokunaklı fotoğraflar eşliğinde devam ettiğini görmek sarsıcı oluyor. Türkiye de, 1905 yılında fotoğraflanmış semazenler bir yana bırakılırsa ilk kez savaşla birlikte anılıyor. 1915'te Anzak Koyu'nda gezinen ve Türk gücünün nereden geldiğini anlamak istercesine dağlara bakınan askerleri gösteren fotoğrafın altında şöyle yazıyor: "Çanakkale seferi, savaşın en yanlış düşünülmüş hedeflerinden biriydi." Hemen arka sayfada, yine aynı koyda Türk mevzilerini bombalayan ağır arazi topunun, Haydarpaşa Garı'nın arkasından yükselen kesif dumanın ve eğitim yapan Türk askerlerinin fotoğrafları yer alıyor.
   <br/>
   <br/>
   Ortadoğu 70'lerde kan gölü
   <br/>
   <br/>
   Kitapta Türkiye ile ilgili çok az fotoğraf var. Olanlar da 'düşman cephesi'nden çekilmiş savaş fotoğrafları. Birinde Bulgar askerleri ağır arazi topunu Edirne'ye yöneltiyor, diğerinde aynı askerler savaş alanından ölü yoldaşlarını topluyor. Türkiye'ye ait iki semazen fotoğrafı, Mesnevi'yi çok satanlar listesine taşıyan ilginin yüzyıl başında da olduğunu gösteriyor. İzmir'deki bir fabrikada kuru incirleri tasnif eden başörtülü işçiler (1925) ise gündelik hayatı anlatan ender fotoğraflardan biri. 1960'lara geldiğimizde Kıbrıs'ta savaşan 'Türk mücahitler' sahneye çıkıyor. Kıbrıs'taki kalelerden birini savunan ve sonunda zafere ulaşan Türkler'in coşkusu görülmeye değer.
   <br/>
   <br/>
   1970'li yıllara kadar sadece İsrail-Filistin sorunuyla dünya gündeminde yer bulan Ortadoğu, bu dönemde hareketleniyor. Ürdün Devlet Başkanı Abdül Monem Rifai ile Yaser Arafat bir barış antlaşmasının sonunda salondan el ele çıkıyor. Hemen arka sayfada Ayetullah Humeyni, 16 yıllık sürgünün son günlerinde, Paris'teki karargâhında dinleniyor ve belki de bir yıl sonra, 1979 Şubat'ında İran'a döneceğini bilmiyor. Afganistan'da mücahitlerin Sovyet helikopterinin enkazı üzerinde verdikleri efsanevi fotoğrafı geçince, İlerici Müslümanlar'la  Gerici Hıristiyanlar'ın kan gölüne çevirdiği Beyrut sokakları görünüyor. İsrail askerlerinin esir aldığı gözü bağlı Mısırlılar da 70'lerin tarihinde kendine yer bulanlardan.
   <br/>
   <br/>
   Ancak, İran-Irak savaşı için seksenleri beklemek gerek. Nitekim bu tuhaf savaş, birdenbire renklenen '1980'ler' kitabında siyah-beyaz iki trajik fotoğrafla tarihe geçiyor: Çamurlar arasında sürünürken öldürülen genç bir İranlının hemen yanında, öldürdüğü Iraklı askerlerin yanında gülümseyen muzaffer bir molla... Bu arada renkliliğin, ölü insan bedenlerine bakmayı zorlaştırdığını ve trajediyi daha çıplak ve acımasız yansıttığını söylemek gerek. Böyle bakınca, İsrailli askerlere taş atmaya hazırlanan kadınların yüzündeki gülümseme hoş; ama Kolombiya'da Medellin sokaklarında vahşice öldürülen kadın için aynı şey söylenemez. Hoş olmayan bir şey de 80'lerin, aile albümlerine bakma seanslarında bile gülüşmelere neden olan rüküş modası.
   <br/>
   <br/>
   Ve 90'lar
   <br/>
   <br/>
   Yüzyılın sonu, çatışmalar hız kesmiyor; körfez savaşı, Rus-Çeçen çatışması, Kosova ve Bosna dramları, Afrika'daki iç savaşlar, çevre kirliliği, milenyum gerginliği... On yıllık dilimlerle bütün bir yüzyılı gözden geçiren okur için sarsıcı ve yorucu bir deneyim. Bir o kadar da bilgilendirici ve merakı tetikleyici... Literatür Yayınları'nın 'dünü anlamadan bugün anlaşılmaz' düşüncesiyle hazırladığı serinin metinleri Nick Yapp'e ait. Fotoğrafların çoğunun, özellikle yüzyıl başındaki efsanevi fotoğrafların kim tarafından çekildiği bilinmiyor. Ancak bu serinin yüzyıl tarihiyle birlikte ortaya koyduğu önemli bir şey daha var; iyi fotoğrafın gücü...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=13276), [web.archive.org (arşiv bağlantısı)](http://web.archive.org/web/20130101022608/http://www.aksiyon.com.tr:80/aksiyon/newsDetail_getNewsById.action?newsId=13276)
