# Sakarya’da bir saklı güzel

*Ülkü Özel Akagündüz 2012.10.01*

<div class="pNewsDetailMainContent" itemprop="articleBody">
 <p>
  İstanbul-Ankara arasında teğet geçilen bir şehir olmak istemeyen Sakarya, ana yoldan sapmaya razı olan yolculara epey ‘sulak’, yeşil ve sakin vahalar göstermeyi vadediyor.
 </p>
 <p>
  Şehirlerin kendini anlatma gayreti iyiye işaret. Ziyaretçi bekleyişinin altında, bir coşku, toparlanma, kendine çekidüzen verme ve birlik ruhu var çünkü. Misafir bekleyen pirüpak evler gibi; kapı açık ve içeriden leziz kokular geliyor… Geçen hafta sonu Sakarya, bir grup seyahat yazarına kendisindeki gizli ve aşikâr güzellikleri gösterme telaşındaydı işte…  Telaş diyoruz çünkü anketlerden çıkan sonuç, pek de yüz güldürücü bir Sakarya algısı koymuyor ortaya; “İstanbul ve Ankara arasında geçip gidilen bir yer!”  Hangi şehir böylesi bir algıya razı olur ki! O ‘gafil’ yolculara neler kaçırdıklarını gösterme arzusu anlayışla karşılanmalı bu yüzden.
 </p>
 <p>
  <img alt="" height="332" src="http://web.archive.org/web/20150623054453im_/http://medya.aksiyon.com.tr/aksiyon/2012/10/01/ulku-sakarya-3.jpg"/>
 </p>
 <p>
  Hatırla ya da şaşır!: Gezi rotası kısmen bildik; ama çoğunlukla heyecan vericiydi. Taraklı’yı, Geyve’yi daha önceden görenlerde bir kayıtsızlık sezilse de Acarlar Longozu istisnasız herkesi büyüledi. Grup içinde kimilerinin Sakarya kıyısında çay içmişliği vardı ama nehir üzerinde bir tekne gezintisi herkes için yeni bir tecrübeydi. Sapanca kıyısında faytona binmek ya da göl üzerinde yelkenliyle süzülmek de…  Tabii buradan, şimdi yola çıksanız Sakarya Nehri’nde bir tekne, Sapanca’da yelkenli ve hatta fayton bulabileceğiniz sonucu çıkmasın. Şimdilik potansiyeli gösteren bu keyifli aktiviteler zaman içinde herkesin ulaşabileceği bir mesafede duracak muhtemelen. Denizi, nehri ve gölü layıkıyla kullanmayı yeni yeni öğreniyoruz ne de olsa...
 </p>
 <p>
  <img alt="" height="332" src="http://web.archive.org/web/20150623054453im_/http://medya.aksiyon.com.tr/aksiyon/2012/10/01/ulku-sakarya-1.jpg"/>
 </p>
 <p>
  Dere üzerinde kahvaltı: Meseleye en can alıcı noktadan başlayalım. İstanbul’da, Ankara’da ya da karmaşasıyla insanı yoran, ezen herhangi bir şehirde güne uyanıp iki saat içinde kendinizi ağaçların arasında ve şırıl şırıl akan bir derenin üzerinde kahvaltı yaparken bulsanız! Kulağa ne hoş geliyor değil mi? İstanbul’un tepeleri, Sakarya’nın dereleri… Biz Mahmudiye köyündeki Mahmudiye Deresi’ndeydik.  Şırıl şırıl akan suyun üzerine kurulmuş masalarda köyden toplanmış domatesler, biberler, kadınların marifetli ellerinden çıkmış reçeller… Bu kahvaltı, iki gün boyunca ‘sulak’ bir rota takip edeceğimizin işaretçisi aynı zamanda…  Önce Sapanca Gölü ki, bu gölü duymayan, bilmeyen yoktur, hatta bir yoklama yapılsa, onun kıyısında piknik yapanların sayısı epey çoktur. Ama Poyrazlar Gölü,  kıyıda köşede kaldığından muhtemelen daha az bilinir. Şehrin, göstermekten memnuniyet duyduğu ilk köşesinin Mahmudiye Deresi üzerine kurulmuş masalar olduğunu farz edersek ikinci köşe işte bu Poyrazlar Gölü’dür. Burada da göl kıyısında masalar, çaylar, kahveler ve hatta kazlar bulunabilir. Evet, kaz sürüleri ilkin burada çıkar karşınıza, sonra o dillere destan Acarlar Longozu’nda. Su içindeki kazları ‘İbiş’ diye seslenerek yanına çağıran adam da yüzünde bir tebessümle o longozun kıyısında belirir.
 </p>
 <p>
  Acarlar Longozu mu, muson ormanı mı!: Longoz dediğimiz aslında bir ‘subasar ormanı’ ve Sakarya’nın saklı bahçesi. Dört yıl önce, hiç el değmediği için bir çamur deryasını andıran bu ilginç mekân, Cumhurbaşkanlığı Genel Sekreteri Mustafa İsen’in gayretleriyle temizlenerek gezi güzergâhına dâhil edilmiş. Peşinen söylemeli ki, Sakarya, sadece bu longoz için bile ziyareti hak eder. Bir teknenin içinde, gövdesi suyun içinde kalmış ağaçların ve daha da güzeli nilüfer çiçeklerinin arasında gezinmek, belgesellerden aşina olduğumuz muson ormanlarında yol almak gibi…  Yolculuk,  yaban hayatının ve bitki örtüsünün zarar görmemesi için aslında daha vahşi olduğu söylenen bölgeye gelmeden sona eriyor. Suyun üzerinde deniz bisikletiyle ilerlemek ya da kıyıya kurulmuş ahşap iskeleden yürümek de alternatifler arasında. Longozu bir kenara not edenler için en iyi zamanın nilüfer çiçeklerinin açtığı mayıs ayı olduğunu da hatırlatalım.
 </p>
 <p>
  <img alt="" height="505" src="http://web.archive.org/web/20150623054453im_/http://medya.aksiyon.com.tr/aksiyon/2012/10/01/ulku-sakarya-5.jpg"/>
  Geyve’nin gülleri, üzümleri: Geyve’yi bir nesil, Sezai Karakoç’un Mona Rosa’sından tanıdı ve hatta görmeden sevdi. Şair her ne kadar sonradan Geyve’yi Gülce’ye dönüştürse ve bu tasarrufuyla Geyve halkını üzse de, bir kez Geyve’nin gülleri demişti ve bu yer, zihinlerimize bağlık bahçelik, mümbit bir coğrafya tasavvuruyla gelip kurulmuştu. Bereket, hayal kırıklığına uğratmadı Geyve kimseyi. Ayvası, inciri, elması meşhurdu; ama mevsim itibariyle bizim payımıza üzüm düştü. Bir bağ hasadına şahit olacağımız söylenmişti en başından, fakat hasadı bizim yapacağımız söylenmemişti. Koluna bir sepet takan asmaların arasına daldı; ama ne dalış! Yeşil yapraklar arasında gizlenmiş üzüm salkımlarına uzanmak, meyveyi ancak manav tezgâhlarında görebilenler için ne saadet! Bağ bozumunu kaçıranlar, bir iki ay sonra, ayva hasadına yetişebilir. Ağaçların sarı altıntoplarıyla süslenmesi başlı başına bir göz ziyafetidir; ama arabayla bir tarlanın kıyısına yanaşıp, tarla sahibinden alınmış bir çuval ayvayı bagaja yüklemek de pekâlâ mümkün.
 </p>
 <p>
  Taraklı’ya termal turizm: Güzergâhın en şöhretli noktası Taraklı ilçesi…  Dört beş yıl önce üzerine ölü toprağı serpilmiş gibi duran şehir, restore edilip otele, restorana ya da geleneksel ürünlerin satıldığı dükkânlara dönüştürülmüş tarihî evleri ve tabii bu evlere hasret hafta sonu ziyaretçileriyle epey kıpırtılı görünüyor. İlçe yakınlarında yapımı devam eden Taraklı Termal tesisi tamamlandığında Taraklı, temiz havası, doğal gıdasıyla sağlık turizminin de önemli bir parçasını oluşturacak.
 </p>
 <p>
  <img alt="" height="331" src="http://web.archive.org/web/20150623054453im_/http://medya.aksiyon.com.tr/aksiyon/2012/10/01/ulku-sakarya-2.jpg"/>
 </p>
 <p>
  Ayasofya ile yaşıt bir köprü: Sakarya civarında gezilecek epey yer var elbet.  Karasu’da Sakarya Nehri’nin Karadeniz’le buluşma anını izlemek ya da nehre bir balıkçı teknesiyle açılmak gibi… Ancak Ayasofya ile yaşıt bir tarihî eser görmek isteyenler Adapazarı şehir merkezine gelmeli. 527-565 yılları arasında yapılan Jüstinyen Köprüsü’nün Sakarya Nehri için yapıldığı söyleniyor; fakat nehrin bu köprünün altından akıtıldığına dair bir delil yok. Buna rağmen 384 metreyi bulan boyu ve 12 kemeriyle neden bu kadar görkemli yapıldığı da anlaşılmış değil. Yurdun dört bir yanında anlatılan su efsanelerinin bir benzeri burada da var. Roma zamanında bir ‘erenler’ köprüden geçmek istiyor; ama engelleniyor. O da “De geçmiyorum köprünüzün üstünden!” dedikten sonra suya eğiliyor ve “De geçme sen de altından!” diyor. Suyun nereye gittiğinin tek izahı bu işte! Şimdiye dönersek, Sakarya Milletvekili Ayşenur İslam’ın şehirdeki üniversite öğrencilerini ilgilendirecek bir proje üzerinde çalıştığı müjdesini verebiliriz. Hâlihazırda çim yetiştirme sahası olarak kullanılan köprü altında çim sörfü yapılabilir bundan böyle ve bugün gündelik hayattan epey kopuk görünen kadim köprü, civarına kurulan çay bahçeleri ve kafelerle şenlenebilir.
 </p>
 <hr/>
 <h3>
  <span>
   Sakarya, neden şimdi?
  </span>
 </h3>
 <p>
  Bir şehrin kendini anlatma gayretini takdir etmeli elbet; ama olur da ‘Neden şimdi?’ sorusu gelirse akla, bu gezinin dört yıl önce Mustafa İsen’in gayretleriyle kurulan; ancak son iki yıldır köşesine çekilen Kültür Turizm Konseyi’nin yeniden atağa geçişiyle ilgili olduğu söylenebilir. Konseyin itici gücü yine Mustafa İsen ve Sakarya Milletvekili Ayşenur İslam; ancak onlar bir yerden sonra çekilmek ve görevi şehir halkına devretmek niyetindeler.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/sakarya-da-bir-sakli-guzel_533670), [web.archive.org (arşiv bağlantısı)](http://web.archive.org/web/20150623054453/http://www.aksiyon.com.tr:80/dosyalar/sakarya-da-bir-sakli-guzel_533670)
