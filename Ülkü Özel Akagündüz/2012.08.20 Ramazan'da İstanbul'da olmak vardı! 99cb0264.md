# Ramazan’da İstanbul’da olmak vardı!

*Ülkü Özel Akagündüz 2012.08.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ramazan’ı İstanbul’da geçirmek üzere Medine’den, Riyad’dan, Basra’dan, Floransa’dan yola çıkan Arap turistler hep aynı şeyi söylüyor: “Burada kendimizi gurbette hissetmedik.” Bayramda İsveç’e döneceği için üzülen bir Basralı ise “İstanbul’da hayat var, burada yaşadığınız için sizi kıskanıyorum.” diyor.
  </font>
 </div>
 <div id="newsText">
  <font class="detail-text">
   <p>
    Ramazan, kendimizi en emin hissettiğimiz yere çeker bizi, olabildiğince öze; evimize, mümkünse anne babamızın dizi dibine… Çünkü yalnızlık en çok da iftarda ve gecenin bir yarısı sahurda vurur insanı. Bu yüzden belki, seyahati en çok sevenimiz bile, Ramazan’da uzak diyarlara gitmek istemez. Mekke ve Medine istisnadır elbet, çünkü orada gurbet duygusu kulun yüreğinden çekip alınır da ruh asıl vatanına döndüğünü fark eder.
    <p>
     İşte bu duygularla, evimizde, memleketimizde, eşi dostu, komşuyu, akrabayı, garibi, fukarayı gözetip kollayarak geçirirken Ramazan’ı, Sultanahmet’te, Beyazıt’ta, Eyüpsultan’da maaile gezinen Arap turistler neden evlerinden bu kadar uzaktalar, merak ettik. İstanbul tılsımlı bir şehir, bilmez değiliz, denizde kıpır kıpır oynayan bir balık gibi, ele avuca gelmez, epeyce de esrarlı; yanıp sönen ışıkları hangi hayatı aydınlatır, hangisini karanlıkta bırakır çözülemez. Fakat Ramazan’da aranan başka bir şey olmalı, başka bir ışık, başka renk, koku, atmosfer… Biz severiz ya, başkalarının gözünden kendimize bakmayı, son Ramazan günlerinden ve gecelerinden birinde, Divanyolu’nda, yönünü Sultanahmet’e çevirmiş turistlerle sokak röportajları yaptık ve Ramazan’ı niçin İstanbul’da geçirdiklerini anlamaya çalıştık.
     <p>
      Öncelikle söylemeliyiz ki Araplar, hep bir serinlik ve yeşillik arayışı içindeler. Ramazan’ın sıcak günlerini Trabzon’da geçirip havalar biraz serinlediğinde İstanbul’a dönecek kadar da ince ayar peşindeler. Elbette İstanbul sıcaklıkta ne Arabistan’ın herhangi bir şehriyle ne Şam’la ne de Bağdat’la boy ölçüşebilir. Kapalıçarşı’da iki kızıyla birlikte dolaşan Iraklı Hamid mesela, memleketi Basra’da termometrenin 50 dereceyi gösterdiği bir vakitte, yüzünü güz serinliğine döndürmüş İstanbul’da olmaktan hoşnut görünüyor. Buraya özellikle Ramazan için gelmiş değil, işyerinden ancak bu ayda izin alabilmiş ve kendisini ailesiyle birlikte “Bir yıl boyunca gezip dolaşsam yine de çözemem.” dediği İstanbul’a atıvermiş. Bu bir fedakârlık aslında, her iftarın bir akraba evinde yapıldığı, kimsenin yalnız kalmadığı bir Irak Ramazan’ını bırakıp yabancı bir ülkeye gidip oruçları hep restoranlarda açmak… Hamid Bey, bizim cephemizden pek dokunaklı görünen manzarayı bir el hareketiyle dağıtıyor, eh söyledikleriyle biraz da utandırıyor: “Yabancı bir yer mi, ne münasebet! İstanbul, bu coğrafyanın çocuklarına ne zamandan beri yabancı! Oruçken gezip dolaşmak da sevilen bir şehrin sokaklarındaysan şayet hiç zor gelmez insana.”
      <p>
       İftar sonrası dondurma kuyruğunda konuştuğumuz başka bir Iraklı, Resul Ebu Yusuf da aynı şeyi söylüyor: “İstanbul’da kendimizi gurbette hissetmiyoruz.” O da Hamid Bey gibi Basralı; ama İsveç’te yaşıyor. Arkadaşlarından, İstanbul Ramazanlarına dair epeyce methiye işitince eşi Hüda ve iki oğlu Yusuf ve Ali’yle İstanbul yoluna düşmüş. “Umduğunuzu bulabildiniz mi?” diye soracak oluyoruz da Hüda hanım, yüzünde coşkulu bir gülümseme, eşinden önce atılıyor: “Daha fazlasını!”
       <p>
        İki haftadır buradalar ve ne enteresan ki İsveç’e dönecekleri için şimdiden üzgünler. Niye peki? İstanbul’da, memleketleri Basra’dan bile güzel bir Ramazan yaşamışlar. Açık havada yapılan iftarlar, teravih namazları ve sahur… Otele sabah namazından sonra dönmüşler hep. En çok da Sultanahmet Meydanı’nda evden getirdikleri yemeklerle iftar açanlara özenmişler ve burada bir evleri olmayışına en çok da bunun için, ev yemekleriyle çimler üzerinde oruç açamadıkları için içerlemişler. İsveç’e dönecek olmanın üzücü yanını ayrılırken fısıldıyor Ebu Yusuf: “İstanbul’da hayat var, burada yaşadığınız için sizi kıskanıyorum.”
        <p>
         Kafam karıştı; kim Müslüman, kim değil?
         <p>
          Arap turistlere İstanbul’da Ramazan’ı sorarken, içimizden bir ses, bize de bir şey soruyor: “Son yıllarda epeyce gördüğün için kanıksadığın bu insanlarla daha önce niye selamlaşmadın ve yol tarifi dışında ayaküstü de olsa bir sohbet açmadın?” Konuşmaya ve iletişime ne kadar da açıklar hâlbuki, yanlarından geçerken bir selam vermek yeterli. Firuzağa Camii önünde sohbet eden Faslı bir aileye selam verdiğimiz gibi…  İtalya’nın Floransa şehrinde yaşayan Abdülhak, eşi Hesna ve oğulları Mehdi, Ramazan’ı geçirmek için geçen yıl Mekke’yi, bu yıl da İstanbul’u tercih etmişler. İstanbul, uzun zamandır görmek istedikleri bir şehir, gerçekleştirilmesi gereken bir hayalmiş.  Osmanlı tarihi üzerine kapsamlı okumalar meraklarını iyice kamçılayınca sadece Ramazan’ı değil, bayramı da yaşamak üzere İstanbul’da karar kılınmış. Okuduklarıyla gördükleri ne derece örtüşmüş peki? Bu tür soruların altında hep gizli bir tedirginlik yatar ya, boşuna değilmiş meğer, İstanbul, kafasını karıştırmış Abdülhak Bey’in: “İki şey gördüm burada; dine hürmet gösterenler ve göstermeyenler… Ben tam olarak anlayamadım Türkler Müslüman mı, değil mi? Herkesin önünde yemek yiyen ve sigara içenler kim mesela?”
          <p>
           Abdülhak Bey, camilerde hem vakit namazlarının hem teravihlerin çok hızlı kıldırıldığından ve kadınların süslenerek camiye gelmesinin tuhaflığından da söz ediyordu ki eşi Hesna, herkesin kendi ülkesiyle ilgili sadece güzel şeyleri duymak isteyeceğini düşünerek araya girdi: “İnsanlar latif, cana yakın, caddeler temiz... ”
           <p>
            Her Müslüman İstanbul’u görmeli
            <p>
             “Neden İstanbul?” sorumuz, iftar sonrası Sultanahmet Meydanı’nda dinlenen Riyadlı Dr. Muhammed El Amiri ve Suriyeli eşi Nur için biraz gereksiz anlaşılan: “Çünkü her Müslüman’ın İstanbul’u görmesi gerekir. Sadece İstanbul’u değil, Türkiye’yi görmesi gerekir.”
             <p>
              Doktorasını tarih üzerine yapan ve bir ay boyunca İstanbul üzerine kitaplar okuduktan sonra yola çıkan El Amiri, İstanbul’da en çok da camilerin çokluğundan etkilenmiş. Söz camiden açılmışken, namazların hızlı kıldırılması hakkında ne düşündüğünü soruyoruz, o da Faslı Abdülhak gibi bu konudan şikâyetçi mi acaba? “Hayır!” diyor, “İnsanların gelip geçici olduğu mekânlarda, çarşı camilerinde namaz uzun surelerle kıldırılmaz. Âdet böyledir.”
              <p>
               On gün boyunca İstanbul’daki tarihî camileri ve müzeleri dolaşan Riyadlı ailedeki heyecanın bir benzerini, Topkapı Sarayı ziyaretinden dönen Medineli ailede de görüyoruz. Televizyonda izledikleri ‘Sultanahmet’te Ramazan’ görüntülerinden etkilendikleri için İstanbul’a gelen ve özellikle Sultanahmet’te konaklamayı tercih eden Hişam ailesi, birkaç gün Bursa’da kaldıktan sonra bayramı İstanbul’da geçirmek niyetinde. Etkilendikleri Ramazan görüntülerinden başka ne çekmiş onları buraya? İki kelimeyle özetliyor Ummu Hişam: “Tabiat ve tarih…”
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33367-ramazanda-istanbulda-olmak-vardi.html), [web.archive.org (arşiv bağlantısı)](http://web.archive.org/web/20130101142803/http://www.aksiyon.com.tr:80/aksiyon/haber-33367-ramazanda-istanbulda-olmak-vardi.html)
