# Evleri, işleri ve kendi şehirleri vardı...

*Ülkü Özel Akagündüz 2013.04.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Suriye’den kaçıp İstanbul’a sığınan meslek sahibi, eğitimli ve varlıklı aileler, bizi bir korkumuzla yüzleştirdi: Gündelik hayatın tarumar oluşu... İşle ev arasında ahenkle salınan hayatın tadı her an kaçabilirmiş demek...
  </font>
 </div>
 <div id="newsText">
  <font class="detail-text">
   <p>
    Esas olan gündelik hayattır ve bu hayat ‘kurulu bir düzen’ gerektirir. Fakat ‘kurulu düzen’in hep düzenli kalmasının garantisi asla yoktur. En iyi ihtimalle bir göç kamyonu ya da Allah esirgesin yıkıcı bir deprem, bir ölüm ve kara listelerde bile aklımıza gelmeyen bir savaş… Suriye’de olduğu gibi…
   </p>
   <p>
    Acil durumlar, gündelik olanı unutturur. Ayağında terlik, üzerinde tek kat elbiseyle bombadan kaçan bir kadın, ocaktaki yemeği düşünmez elbet, sandıktaki kanaviçe işli örtüleri ya da dolaptaki giysileri de… İlk vakitler biz de düşünmedik... Türkiye’ye doğru can havliyle koşuşan Suriyeli kadınlar ve erkekler geride ne bırakmıştı? Sınırlara kurulan çadırlar, canını kurtarmışlığı ve geçiciliği hatırlatıyordu yalnızca. Oradaki hayatlarla özdeşlik kurmamız zordu bu yüzden. Biz çok sonra, o kadınlar ve erkekler şehrimize, mahallemize sığınmaya, komşumuz olmaya başladığında anladık geride bırakılanın ne olduğunu. Ve o çerçeveye ilk kez kendi fotoğrafımızı oturttuk; evimizi, işimizi kaybetmişiz işte, pencereden her bakışta görebildiğimiz binaları, sokakları, ağaçları, kendi şehrimizin kokusunu, sesini, aidiyet ve emniyet hissini…
   </p>
   <p>
    <strong>
     1- Gündelik hayatı yeniden kurmak
    </strong>
   </p>
   <p>
    Sena Hanım’ın hâlinde, tavrında, Şam’ın yerlilerine has o güngörmüş, cömert ve soylu havayı sezebilirsiniz. Şehri biraz biliyorsanız, adımlarının vaktiyle, avlusunda limon ağacı ve bir de fıskiye bulunan, penceresinden dışarıya içli bir Arap ezgisi yayılan eski Şam evlerinden birinde dolaştığını da hayal edebilirsiniz. Ki hakikat budur. Sena Harsa, Salihiye semtinde tam da böyle taş bir konakta, amcaların ve halaların arasında büyümüştür. Konakların ve kalabalık ailelerin kaderi üç aşağı beş yukarı aynıdır bilirsiniz; evlenen ayrılır, konak ya tenhalaşır ya da satılır. Nitekim Sena Hanım’ın babası da şehrin nezih muhitlerinden Mezze’ye taşınır, askerî hava limanının hemen arkasındaki sokağa… O yıllarda akıllarına gelmezdi tabii, evin hemen arkasından fırlatılan füzeler sivil halkı vuracak, mahalle abluka altına alınacak, akşam iş dönüşünde yollarını kesen askerler evlerine gitmelerine izin vermeyecek… Bütün bunların hiç ihtimal dâhilinde olmadığı yıllarda ilahiyat fakültesinde okumuş Sena Hanım, mastırını ve doktorasını da yine bu alanda yapmış ve dünyanın dört yanından şehre gelen yabancılara Arapça öğretmek maksadıyla bir dil kursu açmış. Burada yine, Şam’ı görmüş olmak icap eder. Sıcak yaz günlerinden birinde ayağında sandaletleri, sırtında çantasıyla Arapça kursu arayan yeni Müslüman bir Fransız hanıma tesadüf etmek ve şehrin kendisine yakıştırıldığı biçimde ‘şerefli’ ve ilim dolu atmosferini solumak… Salihiye’deki kursunda yedi düvele Arapça dersleri veren Sena Hanım’ı daha net görebilirdik böylece. Geçen geçmiş, ne önemi var ki dersek, bugün İstanbul’da kendisine öğrenci arayan Sena Hanım’ın hissiyatını nasıl anlayabiliriz?
   </p>
   <p>
    İstanbul bahsine gelmeden önce, Şam’daki kargaşaya ne kadar dayandıklarını ve hangi olaydan sonra evlerini ve şehirlerini terk edip yollara düştüklerini anlatalım. Zira onların hikâyesi, savaşın ilk günlerinde sınırdaki köylerinden kaçıp kamplara sığınan ‘yoksul’ Suriyelilerin hikâyesinden epeyce farklı.
   </p>
   <p>
    Sena Harsa, eviyle işi arasındaki kontrol noktalarına, kimlik sormalara, çanta aramalara bir süre sonra alışmış. Hatta askerî bölgede sıkışıp kalan eviyle irtibatının kesildiği günlerde akrabalarına ya da tanıdıklara misafir olmaya da razıymış. Ancak ne zaman ki askerler ev ev dolaşıp şüphelendikleri kişileri oracıkta öldürmeye başlamış, Sena ve ailesi için Şam’dan kaçma vakti gelip çatmış: “Evimize girip elbise dolabını, buzdolabını karıştırdılar, kitapların arasına baktılar. Laptopumu götürdüler, doktora tezim içindeydi, o da gitti. Bir daha gelirler ve ağabeyimi öldürürler diye korktuk. Mezze’ye bombalar yağmaya başlayınca da kaçtık.”
   </p>
   <p>
    Sena Hanım Üsküdar’da yaşıyor şimdi. Evi kiralarken anne ve babasının rahatını gözetmiş. Mahalle mescidiyle komşu, düzayak bir apartman dairesi… Oturma odasında tertemiz bir koltuk takımı, yemek masası, sandalyeler… Ucu püsküllü bir abajur 80’lerden kalma hâliyle köşeden göz kırpıyor: “Bu oda, komşuların yardımıyla döşenmiştir.” Sehpanın üzerindeki takvim de ev sahibesinin Türkçe öğrenme gayretini fısıldıyor. Yaprakların üzerinde Sena Hanım’ın el yazısıyla haftanın günleri: Çarşamba, perşembe, cuma… Mutfakta kakuleli kahve kokusu, akşam ezanı odanın içinde, vestiyerden mantosunu alan baba, hiç telaş etmeden cemaate yetişmiş olacak. O artık Üsküdarlı bir adam… Yaklaşık bir yıl önce Şam’dan İstanbul’a ‘zoraki’ taşınan bu hayat, gündelik rutinlerini çoktan yakalamış görünüyor. Birikimler erise de, her ay biri bozdurulan altın bileziklerden geriye bir şey kalmasa da, Şam’daki ev yıkılsa da sorun yok. Hepsinin dilinde her daim bir “Elhamdülillah” olduğuna göre…
   </p>
   <hr/>
   <p>
    <img alt="" height="290" src="http://web.archive.org/web/20130810001650im_/http://medya.aksiyon.com.tr/aksiyon/2013/04/01/ulku-suriye-4.jpg"/>
   </p>
   <p>
    <strong>
     2 - Gündelik hayatı yeniden kurmak
    </strong>
   </p>
   <p>
    Heysem Halebî ve eşi Vefa Hanım, İstanbul Fatih’in yeni sakinlerinden. 18 ve 13 yaşlarında iki erkek çocukları ve 16 yaşında bir kızları var. Onlara Şam’ı hatırlatan bir mahallede genişçe bir apartman dairesinde oturuyorlar. Biz nasıl Şam’da, Halep’te gurbet hissi yaşamadıysak onlar da İstanbul’da evin bir odasından diğerine geçmiş gibi rahat ve huzurlular. Bir ara, “Çocuklarınız buraya uyum sağladı mı?” diye soracak oluyoruz, emin olun bu soru bile Heysem Bey’de şaşkınlığa yol açıyor: “Âdetlerimiz, geleneklerimiz, yemeklerimiz, baharatlarımız her şeyimiz bir. Neden zorlansınlar ki!”
   </p>
   <p>
    Halebî ailesi için zorluk, yeni bir hayat kurmakta aslında. Gerçi ‘yeni hayat’, İstanbul’un tarihî semtlerinden birinde, rahat bir evde kurulmuşsa, çocuklar Suriye okuluna devam ediyorsa, aile reisi kendisine küçük bir iş atölyesi açma hazırlığındaysa neden zor olsun ki! Sıkıntı; banka hesaplarının dondurulmuş olmasında ve gayrimenkulleri satıp parasını Türkiye’ye getirmenin ölümcül sonuçlar doğurmasında. Heysem Halebî, bu maceradan sağ salim kurtulabilen talihliler arasında. Şöyle ki: Suriye’deki mülklerinden birinin satışından elde ettiği gelirle ailesini İstanbul’a getiren ve hâlihazırda o parayla geçinen Heysem Bey, bir süre sonra yeniden Şam’a dönüyor. Niyeti başka bir mülkü daha satmak ve İstanbul’dan küçük de olsa bir daire almak… Fakat dönüş o dönüş…
   </p>
   <p>
    Hikâyenin bu kısmını kendisinden dinleyelim: “Gittikten bir hafta sonra kırk kişi eve gelip beni aldılar. Niçin aldıklarını kendileri de bilmiyordu. İçeriye girenin asla çıkamadığı bir hapishaneye kapatıldım. Eşim çıkarılmam için 50 bin dolar ödemiş. Bununla kalsa iyi, gözlerim bağlıyken parmak bastığım evrakın da 200 bin dolarlık bir mülkümüzün satışına dair olduğunu anladık sonradan. ”
   </p>
   <p>
    Heysem Bey, evine dönebildiği için şükrediyor bugün. Bir iş nasılsa kurulur, para nasılsa kazanılır… Böyle diyoruz ya, ölümün karşısında her şey pek kolay göründüğünden, yoksa İstanbul’a sığınan eğitimli ve varlıklı çoğu Suriyeli gibi Heysem Bey’in de, eşi Vefa Hanım’ın da iş bulması epeyce zor. Eczacı Vefa Hanım, Türk dostlarının onca yardımına rağmen İstanbul’da bir eczane açmaya muvaffak olamamış sözgelimi. İnşaat mühendisi Heysem Bey de Halepli ailesinden miras, dericilik zanaatını bir altın bilezik gibi takmamış olsaydı koluna, küçük bir deri atölyesi açması söz konusu olamazdı. Kim bilir, önümüzdeki aylarda yolunuz deri bir cüzdan ya da kemer almak üzere Güngören’deki o atölyeye düşer de fasih Arapça konuşan, İngilizce ve Fransızcaya vâkıf Heysem Bey’le Osmanlı tarihi üzerine bir sohbete koyulursunuz.
   </p>
   <hr/>
   <p>
    <img alt="" height="290" src="http://web.archive.org/web/20130810001650im_/http://medya.aksiyon.com.tr/aksiyon/2013/04/01/ulku-suriye-1.jpg"/>
   </p>
   <p>
    <strong>
     3- Gündelik hayatı yeniden kurmak
    </strong>
   </p>
   <p>
    Lazkiye’de iki katlı bir evi bırakıp Ümraniye’de rutubetli bir bodrum katına gönül indirmek… Akıbetler hayrolsun… Otomasyon mühendisi Abdullah Muslim, İstanbul’un yuttuğu işsiz adamlardan biri artık. Ümraniye’deki ev konu komşunun eşyalarıyla döşenirken, Lazkiye’deki ev yağmalanıyordu muhtemelen. Her biri ayrı telden çalan koltuklara bakıp gülüşebiliyorlar yine de… Ortada taş gibi bir mermer sehpa, üzerinde çay ve bisküvi… Fotoğrafta yüzleri görünmemeli; çünkü anne babaları ve kardeşleri hâlâ Suriye’de… Onlar niye orada? Abdullah Muslim, eşi Hatice ve üç küçük çocuğu niye burada? Herkesin makul bir gerekçesi var. Kalanlar, yani hem Hatice Hanım’ın hem de Abdullah Bey’in ailesi, Alevi köyleri arasında nispeten güvende sayılan bir Türkmen köyünde yaşıyor. Yaşlılar, ‘öleceksek burada ölelim’ diyor, ağabeyler ise evlere ve arazilere bekçilik ediyor. Abdullah Bey’e gelince… Lazkiye artık yaşanmaz bir yere dönüşmüştü, çocuklar okula gidemez, kadınlar çarşıya çıkamaz olmuştu. Elektrik bir var bir yoktu. Caddelere bomba atmaya ve evlerden adam toplamaya başlamışlardı. Kaçmak artık elzemdi.
   </p>
   <p>
    Sınırı geçip İstanbul’a kadar gelebilmek için pasaportunuz, (Abdullah Muslim, ortalık karışır karışmaz eşine ve çocuklarına pasaport çıkartmakla akıllılık etmiş zira Suriye’de şu an bin dolarınız yoksa pasaport hayal demektir.) cebinizde paranız, muhakkak bir tanıdığınız ve cesaretiniz olmalı. Muslim ailesinde bunların hepsi var; ancak neye yarar? Pasaport mu? Oturum hakkı sağlamakla birlikte karın doyurmaz. Para mı? Dağ olsa erir. Yakınlar mı? İnsan insana yük olmak istemez. İlle de bir iş lazım; ama Arapça tercümanlık gibi mevsimlik bir iş değil. Abdullah Bey, Suriye’de olduğu gibi bir  fabrikada otomasyon mühendisi olarak görev almak istiyor. Bunun için çalışma izni lazım tabii, çalışma iznine sahip olabilmek için de diplomanın denkliği sağlanmalı ki bu da epey çetrefilli bir mevzu. Şu durumda Abdullah Bey’in ve İngiliz Edebiyatı bölümü mezunu Hatice Hanım’ın Türkmen olmaları, yani dil sorunu yaşamıyor olmaları yalnızca çarşıda, pazarda, komşuluk ilişkilerinde avantajlı görünüyor. Yoksa her ikisi de Arapça tercümanlık ve kitap çevirileriyle evi ayakta tutabiliyor.
   </p>
   <p>
    Muslim ailesi bir valiz ve yazlık elbiselerle, 2 ay sonra dönmek üzere çıkmışlardı evlerinden, 9 aydır İstanbul’dalar. Hatice Hanım, evde bıraktığı hiçbir eşyası için yazıklanmıyor, tek pişmanlığı çocukların bebeklik fotoğraflarının yer aldığı aile albümünü orada bırakmış olmak…
   </p>
   <h3>
   </h3>
   <hr/>
   <h3>
    <span>
     Neden İstanbul’a geldiler?
    </span>
   </h3>
   <p>
    Burada herkesin aklına gelebilecek bir soru var: “Neden İstanbul’u tercih ettiler? Arapça konuşulan bir ülkede daha rahat etmezler miydi?” Sena Harsa’nın ağabeyi Musul Üniversitesi’nde öğretim üyesi mesela. Diğer erkek kardeşi ise Sudan’da iş bulmuş. “Ben, annemi ve babamı alarak önce Beyrut’a gittim.” diyor Sena Hanım, “Ama orası çok pahalıydı. İstanbul’a birkaç defa gelmiştim ve bazı tanıdıklarım vardı. Burada rahatız şimdi.”
   </p>
   <p>
    Aynı soruyu Heysem Halebî ve eşi Vefa Hanım’a da soruyoruz. Vefa Hanım, “Evet” diyor, “Bir Arap ülkesinde dil açısından rahat ederdik; ama Şam karışmaya başladığında aklıma yalnızca Türkiye geldi. Daha önce seyahat ettiğim bir yerdi burası ve Osmanlı tarihini seviyordum.” Heysem Bey, birkaç gerekçe daha ekliyor: “Lübnan’dan korktuk; çünkü orada Sünnilere baskı var. Suudiler umre için bile vize vermedi. Komşumuz Türkiye bize herkesten çok yardımcı oldu.” Yardım demişken Suriyelilerin Türklerin komşuluğundan çok hoşnut olduğunu belirtelim. Her şeyden önce evler komşuların yardımıyla döşenmiş, nereye gidilecekse beraber gidilmiş. Heysem Bey, “Türk halkı da Suriye halkı gibi.” diyor, “Maddi imkânları olmasa da gönülleri zengin.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-35200-evleri-isleri-ve-kendi-sehirleri-vardi.html), [web.archive.org (arşiv bağlantısı)](http://web.archive.org/web/20130810001650/http://www.aksiyon.com.tr:80/aksiyon/haber-35200-evleri-isleri-ve-kendi-sehirleri-vardi.html)
