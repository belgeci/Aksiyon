# Hayat bu kadar basit olamaz, ötesi olmalı

*Ülkü Özel Akagündüz 2004.12.06*

<div>
 <p>
  <font>
   Ressam Esra Üner’in ‘aşk’ temalı resimleri semazenlerden hareketle, sonsuz döngüyü, bereketi ve elbette aşkı anlatıyor. Ressam, Mevlana’nın çağlar aşan öğütlerine kulak verdikten sonra yağmur damlalarını ve kar tanelerini hayranlıkla izlediğini söylüyor.
   <br/>
   <br/>
   Mevlana'nın hikmetli sözleri, her yürekte bir karşılık bulmaya, ışıklı yollar açmaya devam ediyor. Aşkın, bilgeliğin ve hoşgörünün peşine düşenlerin yolu, aradan 731 yıl geçse de onun dergâhından geçiyor yine... "Herkes gibi" yaşarken, Mevlana'nın yedi öğüdüne kulak verip nehrin kıyısına çıkmayı tercih edenlerden biri de ressam Esra Üner. Akıp giden nehri bilirsiniz; "Okulu bitir, işe gir, para kazan, yemek ye, arkadaşlarınla eğlen, uyu, çalış, daha çok kazan, üzerine doğru düzgün birşeyler giy, yemek ye, yine çalış, eve git, işe git, uyu, yine uyu, uyu..." diye seslenir dalgaya kapılanlara. Akıntıya karşı yüzebilen ya da kıyıya çıkmayı başaranlar kurtulanlardır.
   <br>
    <br>
     1987 yılında Mimar Sinan Üniversitesi Güzel Sanatlar Akademisi'nden mezun olduktan sonra bir dönem moda tasarımcısı olarak çalışan Esra Üner, annesi Sıdıka Üner'den ebru dersleri alınca fonda ebruyu kullandığı resimler yapmaya başlar. İçsel yolculukları anlatmak zordur; fakat Üner'in kendisine "Dur bir dakika, hayat bu kadar basit olamaz." diye çeki düzen vermesi tam da öğrencilikten çıkıp hayatın gerçekleriyle yüzleştiği günlere denk düşüyor: "Öldükten sonra yok olmak düşüncesi bana çok anlamsız geliyor. Dünyaya 'yedim, içtim, bunu da giydim' demek için gelmiş olamayız. Çünkü hayattaki döngüye bakıyorum; o kadar dolu ve yoğun ki! Ağaçlar kuruyor, yeşeriyor, tohumları düşüyor ve başka yerde fidanlar büyüyor. Yeryüzünde her şeyin bir devamı varken, hayatın ölümle sonlanması çok anlamsız olurdu." Esra Üner, dünyadaki görevini en basit ifadeyle "iyi bir insan" olmak şeklinde açıklıyor. Farkına vararak, hissederek yaşamanın önemine yaptığı vurgu ise, tasavvuftaki "hayret" mertebesini işaret ediyor.
     <br>
      <br>
       Aşka giden yol meşakkatlidir
       <br>
        <br>
         Mevlana'nın çağlar aşan öğretileriyle buluşan bir ressam ne çizer? Elbette, semazenleri, ney üfleyenleri, kırılganlığın, bereketin ve sonsuz döngünün simgelerini... Esra Üner'in, "Aşk" başlığı altında topladığı resimlerinde, iri yağmur damlaları bereketi, dokununca dağılıveren gelincikler kırılganlığı, kuru yapraklar  dönüşümü anlatıyor. Semazenler, üzerlerine yağmur damlaları ve yapraklar düşerken martılarla birlikte dönüyorlar. "En sevdiğim duruş, semazenin kollarını omuzlarında çapraz biçimde kavuşturduğu 'bir' duruşudur. Bu, Allah'ın birliğini ifade eder." diyen Üner, "bir" duruşunda başını, saygıyla öne eğen semazeni, mor bir ışık huzmesinin altında resmetmiş. Boyunlarındaki fularlarla erkek semazenlerden ayrılan kadın semazenler ise Mevlana'nın cinsiyet, dil, din ayrımı gözetmeyen davetine gönderme yapıyor. Eserlerinin hep gizli ve küçük mesajlar taşımasına özen gösteren ressam, insanların resimlerine bakıp, "Aaa, ne güzel!" demesini yeterli bulmuyor.
         <br/>
         <br/>
         Mevzu "aşk" olunca, bu soylu kavramın nasıl da yozlaştığından, içinin boşaldığından söz etmek kaçınılmazdır. Esra Üner, "aşk" kelimesinin insanlara sadece karşı cinse duyulan ve çoğu zaman heves ya da arzuyla karıştırılan aşkı çağrıştırmasından rahatsızlık duyuyor: "Ben tabiata âşığım. Gökyüzündeki renk değişimlerini ve kar tanelerinin gökyüzündeki dansını tutkuyla izliyorum. Hepsi de yüce bir varlığın ifadesi." Daha önceki eserlerinde de "aşk ve arınma" kavramlarına değinen; ancak son yıllarda "başlangıç, sonun ötesindeki başlangıç ve gerçek aşk" üzerine yoğunlaşan ressam, düşünceleri yönlendirmek istemediği için eserlerine isim vermekten kaçınmış bugüne kadar; ama şimdi izleyicilerini biraz şaşırtmak niyetinde: "Aşk kelimesini, bütün örtülü anlamlardan uzak, en saf ve taze biçimiyle ele aldım. Biliyorum, aşk kelimesini duyan herkes dünyevî bir aşktan söz ettiğimi sanacak. Gerçekle sonra yüzleşecekler." Üner, ilahî aşka giden yolun meşakkatlerle dolu olduğunu kabul ediyor. Ancak böyle bir yolun varlığından haberdar olmanın bile heyecan verici olduğunu düşünüyor. "Beni yaratan, bana dünyayı ve düşünme gücünü veren yüce varlık için aşk, az bir duygu belki. Düşünsenize, bu kadar canlıyı var eden tek bir varlık var; başka kimse yok ki! Ve her şey ona dönüyor. Etrafınızdaki her şey, bütün canlılar..."
         <br/>
         <br/>
         Şimdilik, Allah lafzıyla haşir neşirim
         <br/>
         <br/>
         Esra Üner, annesi Sıdıka Üner'den sadece ebru değil, hüsn-ü hat dersleri de almış. Aşk temalı resimlerine hüsn-ü hatla Allah lafzı yazan ressam, bu konuda oldukça temkinli konuşuyor: "Hüsn-ü hat öğrenmek istiyorum; fakat hattın çok özel ve çok emek isteyen bir sanat olduğunu bildiğim için haddimi aşmak istemem. Şimdilik sadece Allah lafzıyla haşir neşirim. Sürekli onu çalışıyorum." Üner, aynı titizliği Mevlana ve felsefesi için de gösteriyor ve böylesine derin bir konunun henüz sığ sularında olduğuna inanıyor.
         <br/>
         <br/>
         Ebru sanatçısı olan annesinden aldığı ilhamla ebruyu tuvale aktaran Üner, klasik boyutların yanı sıra, oval ve daire gibi başlangıcı ve sonu belli olmayan tuvaller üzerinde de çalışıyor. Tuvalle yağlı boya arasında, farklı boyaların ve ebru sanatının oluşturduğu eskimiş ve çatlamış bir doku oluşturuyor ve çoğunlukla sisli, varla yok arası mekanları seviyor. "Mekanlarım hiç değişmiyor." diyor sanatçı, "Aynı mekanda daha önce kavak ağaçlarım vardı, şimdi semazenler var. Birçok insan kavak ağacını sevimsiz bulur; ama kollarını Allah'a doğru uzatıyor gibi göründükleri için onları severim." yorumunu yapıyor.
         <br/>
         <br/>
         Gurulara ihtiyacımız yok
         <br/>
         <br/>
         Esra Üner, şimdiye değin sadece bir kez sema gösterisi izlemiş. Semazenleri çizdiği için Galata Mevlevihanesi'ne davet edilen sanatçı, seyirci koltuğunda turistlerle birlikte oturduğu o gösteriden sonra, evine kapanıp resim yapmayı tercih etmiş. Bir konuda çok bilgiye sahip olmanın saflığı bozduğuna inandığı için,  gözlem yapmak ve teknik detaylar toplamak yerine hislerini tuvale aktarmayı yeğlemiş. Ona göre, insanları sürükleyip götüren her akım sömürüye açık. İşin içine ticaret karıştığı zaman da saflık kayboluyor.
         <br/>
         <br/>
         Hindistan'dan çıkıp Türkiye dahil olmak üzere dünyayı dolaşan 'guru'ları, getirisi ve götürüsü iyi planlanmış ticarî bir ortaklığın içinde gören Üner, "Bunlara inanmıyorum. Bizim gurulara ihtiyacımız yok." diyor. Mevlana öğretilerinin sloganlaştırılması da sözlerin anlamını boşaltıyor. İnsanlar bir moda akımının peşinde ya meditasyon yapıyor ya Mevlana'ya tutunuyor. Arayış hâline dikkat çeken ressam, "Modaya uyum sağlamak niyetiyle yola çıkılsa bile, yolun doğruluğu insanları başka bir boyuta çekebilir. On kişiden ikisinin sözlerdeki gerçek anlamı keşfetmesi bile iyidir." diyor.
         <br/>
         <br/>
         İnsanların dış görünüşüne bakarak, neyi yapıp neyi yapmadığı ile ilgili fikir yürütmesinden rahatsızlık duyan her insan gibi Esra Üner de bir açıklama yapma gereği hissediyor: "Başımı yastığa koyduğumda kendimi hesaba çekerim. Sabah uyandığımda o gün doğru düzgün işler yapmam gerektiğini hatırlatırım kendime. Rahatlamak için namaz kılarım. Arkadaşlarımın çoğu bilmez. Herkes 'çok modern görünüyor, yapmaz.' diye düşünüyor. Sıkıntıya düştüğümde o yolu bana gösteren Allah'tır. Hiç kimse benim namaz kılmamı engelleyemez, önümü kesemez."
         <br/>
         <br/>
         Esra Ünver'in  'Aşk'ı anlatan resimlerini görmek isteyenler,  7- 12 Aralık tarihleri arasında Lütfi Kırdar Kongre ve Sergi Sarayı’nda gerçekleşecek 3. Sanat Fuarı'nı ziyaret edebilir.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2117 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=18872), [web.archive.org (arşiv bağlantısı)](http://web.archive.org/web/20051220164930/http://aksiyon.com.tr:80/yazdir.php?id=18872)
