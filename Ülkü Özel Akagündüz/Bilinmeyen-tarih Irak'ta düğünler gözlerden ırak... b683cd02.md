# Irak'ta düğünler gözlerden ırak...

*Ülkü Özel Akagündüz Bilinmeyen-tarih*

<div>
 <p>
  <font>
   BAĞDAT - Bağdat’ta düğünler eskisi kadar coşkulu ve gösterişli değil. Düğün salonlarını güvensiz bulan Iraklılar bahçelerde evleniyor. Ebu Navas Caddesi üzerindeki evlerinde mütevazı bir düğünle evlenen  Haydar Abdülkerim ve Sevsen Ali’nin düğününde kadınlar kendi aralarında eğlenirken erkekler sessizce oturup sohbet etmeyi tercih etti.
   <br/>
   <br/>
   Bağdat’ta hayat devam ediyor. Kaçabilenler kaçtı, geride kalanlar, az önce arka bahçeye düşen havan topuna aldırmadan sohbete devam ediyor. Balkonlarda çamaşırlar kuruyor yine, bu demektir ki hayat devam ediyor, kadınlar çamaşır yıkayıp kurutacak kadar iyi hissediyor kendini... Hatta belki daha fazlası; en güzel kıyafetlerini giyip canlı müzik eşliğinde yemek yiyecek kadar ve elbette düğün dernek kuracak kadar...
   <br>
    <br>
     Sokaklar güvensiz, oralıların deyimiyle ‘ecnebi’ ya da yerli olmanız farketmez, köşe başlarında kötü süprizler bekliyor herkesi...  Ama daha iki hafta önce, Bağdat’ın Ebu Navas Caddesi üzerindeki mütevazı eve bir gelin geldi...  Saçları özenle taranmış, yüzü Doğulu kadınlara özgü ağır makyajla süslenmiş,  asık yüzlü bir gelin... Önce trampet ve borazandan oluşan mini bir orkestra karşıladı onları ve bahçe kapısından girmeden bir horoz, damatın ayakları altında kurban ediliverdi. Sonra damatın annesi ve yakınları zılgıtlarla içeri aldılar gelini... Damat bahçeye, gelin odaya... Kadınlar kendi aralarında bir cümbüş tutturdular, oda küçük, yer dar; ama ortalarda ‘yenim dar’ diyen yok, kıvrak Arap müziğini duyan kendince bir ritm tutturuyor. İçlerinde en mutlusu kaynana; ama gelin ne diye somurtuyor böyle? Neden olacak, annesinden tembihli, ‘Gelinler gülmez, dişleri görünmez.’  Kaynana türlü muziplikler yapıyor, hatta bir ara nereden bulduysa bir tencereyi kafasına geçiriverdi şapka niyetine...  Kadınlar kendi aralarında eğlenirken bahçeye çıkıp damata bakmalı...
     <br>
      <br>
       Erkekler geniş bahçede daire şeklinde dizilmiş beyaz plastik sandalyelerin üzerinde öylece oturuyorlar ve birbirlerini süzüyorlar. Yeni gelenler damatı tebrik edip, gönüllerinden ne koptuysa artık; 10 bin dinar ya da 15 bin (Türkiye parasıyla 10-15 milyon TL.), paraları toplayan adamın eline tutuşturuyor. Kimin ne kadar verdiği de bir bir kaydediliyor bu arada... Bahçede sessiz bekleyiş devam ederken,  pilav, tavuk ve ayrandan oluşan düğün yemeği tabaklara konup yerlere diziliyor. Eller fazlasıyla iş başında; ama ne gam, yemekler de birazdan üç parmaktan oluşan doğal bir çatalla yenecek nasılsa...  Erkek tarafının tek eğlencesi düğün yemeğini yemek, tefler eşliğinde söylenen geleneksel Irak şarkılarından, coşkudan ve şakalaşmalardan eser yok. Damat Haydar Abdülkerim’e soruyoruz, “Gelin akraban mı?” “Hayır!” diyor, “Yolda gördüm, beğendim. Annem de ‘Tamam’ deyince oldu işte.” Haydar Abdülkerim, Sevsen Ali ile bir düğün salonunda evlenmek yerine evlerinin bahçesinde evlenmeyi tercih etmiş; çünkü burası onlar için daha güvenli. Amerikalı askerlerin bir düğün evini bombalamasının üzerinden fazla zaman geçmedi. Demek ki evler de güvenli değil... ‘Ama, bu sokak, güvenli’ diyor içlerinden biri. ‘’Bir yanımızda Filistin Oteli, diğer yanda Bağdat Oteli var. Ve yabancıların kaldığı oteller çok iyi korunuyor.’’ Peki, Haydar ile Sevsen ayrı bir eve çıkmayacak mı? Damat bir kez daha ‘Hayır’ diyor, ‘Ayrı eve çıkacak kadar param yok, babamları da yalnız bırakmak istemedim.’  Haydar eğitimli değil; ama kargaşanın hüküm sürdüğü Bağdat’ta polislik yaparak ve kendi deyimiyle ‘Alibaba’ları yani hırsızları yakalayarak geçimini temin ediyor. ‘Daha iki gün önce, 10 hırsız yakaladım’ diyor. ‘’Üçü Sudanlı, ikisi Suriyeli, diğerleri de Iraklı. Sahte para basarken enseledim onları...’’
       <br>
        <br/>
        <br/>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2630 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=15076), [web.archive.org (arşiv bağlantısı)](http://web.archive.org/web/20050123124941/http://www.aksiyon.com.tr:80/yazdir.php?id=15076)
