# Bir gömleğe bir kitap

*Ülkü Özel Akagündüz 2015.12.21*

<div class="pNewsDetailMainContent ctx_content" itemprop="articleBody">
 <p>
  Kalabalığınızdan kurtulup biraz hafiflemek isterseniz, bir köşede yıllardır küskün bekleyen eşyanızı takas şenliğine götürün. Eşyaların parasal değerinin eşitlendiği ve böylelikle ihtiyaç kavramının ön plana çıktığı bu şenlikten eve ne götüreceğiniz hiç belli olmaz.
 </p>
 <p>
  Desenini artık sevmediğiniz kahve fincanına bakıp ‘Senden sıkıldım’ dediğiniz anda beklenmedik bir şey olsa, fincan konuşsa sözgelimi, ne derdi? ‘Ben de senden sıkıldım’ derdi pek tabii. ‘Senin gelgeç heveslerinden, dolabın kapağını her açışta görmezden gelmenden; ama yine de beni ısrarla bu köşede bekletmenden...’ Odalarda bir de bu gözle dolaşsak, çekmeceleri açıp kapatsak, raflara göz atsak, atıllığından mustarip kim bilir kaç eşya, kaç giysi, kaç kitap buluruz daha? Gözden çıkardığımız ama evden çıkaramadığımız bu şeyler, bir başka elde daha mutlu olacaklar belki, işe yaradıklarını duyacaklar. O zaman niye azat etmiyoruz onları ve omzumuzdaki yükten kurtulmuyoruz? Evde sadeleştirme yapmak fikri sizin için yeniyse, zamana yayın işi, bugün bir kitaplık rafını gözden geçirin, yarın bir dolabı, sonraki gün kapağını epeydir açmadığınız bir kutuyu… Kenara ayırdıklarınızı bir çantaya doldurun ve İstanbul Kadıköy’de her ayın ikinci pazar günü yapılan takas şenliğini beklemeye koyulun. Orada göreceksiniz, sizin sıkıldığınız kahve fincanına nasıl sevinçle sarılacak bir kadın! Ve siz o fincana karşılık eve kim bilir neyle döneceksiniz!
 </p>
 <p>
  <strong>
   PARASIZ PULSUZ ALIŞVERİŞ
  </strong>
 </p>
 <p>
  Takas şenliğine ilk defa katılıyorsanız merak içinde olmanız gayet doğal. “Kim gelecek, ne getirecek, eşyalar nasıl el değiştirecek? Tezgâhta sevdiğimiz bir şey bulamazsak ne olacak?” Kabul edelim ki bu sorular, sıradan bir pazar gününü hareketlendirmeye yeter de artar. Bizim için öyle oldu en azından. Önceki pazar günü, kitaplıktan elediğimiz üç-beş kitabı takas etmek üzere çantaya atıp inceden bir serüven duygusuyla Kadıköy’e doğru yol alırken aklımızda aynı sorular vardı. Takas Şenliği’nin yapıldığı TAK Tasarım Atölyesi’ne varmak için tırmandığımız uzun yokuş bu soruların bir kısmını alıp götürdü gerçi; ama sabah sporunu da aradan çıkarmış olmanın tesellisiyle ‘eşya kayıt’ kuyruğuna girdiğimizde manzara netleşmeye başladı.
 </p>
 <p>
  Öncelikle, getirdiğiniz eşyayı takası organize eden kabul heyetine sunmanız gerekiyor. Heyet, masaya poşetinizden ne döktüyseniz artık, inceliyor ve takasa uygun olanları tezgâha yolluyor. Yıpranmış giysiler, cildi dağılmış kitaplar, çalışmayan elektronik eşyalar hâliyle elemeden geçemiyor. Getirdiğiniz parça sayısı kadar alışveriş yapmanıza imkân tanıyacak kuponu aldıysanız, işin zor kısmını atlatmış sayılırsınız. Galerinin yüksek tavanlı, havadar ve sanatsal salonundaki sandalyelerden birine oturabilir ve alışveriş sıranızı belirleyecek kuranın çekilmesini bekleyebilirsiniz artık. Şu dakikada sadece siz değil, ‘sona kalan, dona kalır’ sözünü hatırlayan herkes kurada hiç değilse ilk üçe girmek için can atıyor. Diyelim ki tezgâhta ilk görüşte sevdiğiniz bir seramik vazo var; ama siz, bu konularda talihinizin pek de yaver gitmediğini gösteren ‘17’ rakamını çektiniz, çaresi yok, sandalyenizde hop oturup hop kalkacaksınız o zaman. Tezgâhın önünde, bayram elbisesi beğenen bir kız çocuğu sevinciyle yürüyen her kadın o parçaya ulaşmanızın önünde bir engeldir artık. Kimi, sizin göz koyduğunuz vazoyu görmeden geçer, kimi de eline alıp inceler, bir bağ, bir ünsiyet kurmaya çalışır gibi evirir çevirir. Saniyeler uzar bu arada, gözleriniz vazoda, ‘Tamam bu kez gitti’ dersiniz, ‘Gitti güzelim vazo!’ Ama bir şey olur, kadın aradığı sıcaklığı bulamaz o eşyada belki de evinin dekoruna yakıştıramaz ve bırakır. Siz de soluğunuzu bırakırsınız o saniye, gizli bir oh çekersiniz. Pazar günleri sıkıcı mı demişti biri, kim demişti, ne zaman demişti?
 </p>
 <p>
  Takasın en keyifli yanı, eşyaların birer ikişer dizilmesiyle renklenmeye başlayan tezgâhın önünde ‘Sıra bana geldiğinde, buradan ne alırım?’ sorusuna cevap arayarak gezinmek. Bir kadın ayakkabı deniyor işte, diğeri kitap sayfalarını hızlıca çeviriyor, kimi de pantolonların bedenine, etiketteki markaya kaçamak bakışlar atıyor. Siz de bu sırada, artık ihtiyaç duymadığınız için tezgâha bıraktığınız eşyanın, bir başkasında oluşturduğu heyecana tanık oluyorsunuz ki takas tam da bu amaca hizmet ediyor işte! Size yaramayan, başkasına yarayabilir, sizin sevmediğinizi başkası sevebilir. Giderek kalabalıklaşan, eşya istifleriyle daralıp ufalan hayatlarımızı havalandırmanın ve kıyıda köşede bezgince uyuyan giysileri, kitapları, bibloları, aksesuarları paranın hükmünün geçmediği bir pazarda dolaşıma sokmanın verdiği ‘işe yararlık’ duygusu da yabana atılmamalı ayrıca. Üstelik takas şenliği, getirdiğiniz eşyanın bir kısmını Kadıköy Belediyesi’nin dar gelirliler için oluşturduğu ‘açık gardırop’ projesine bağışlamak gibi bir alternatif de sunuyor size.
 </p>
 <p>
  <strong>
   OYUNCAKTA SINIRSIZ TAKAS
  </strong>
 </p>
 <p>
  Eşya takasına gelenlerin tamamının kadın olmasına (Son dakikada salona giren ve çantasından çıkardığı iki gömlekle bir pantolonu sessizce masaya bırakan genç adamı saymazsak) şaşırmamak gerekir. Evi dolduran kadındır çünkü ve boşaltmak da yine ona düşer. Dolapların, çekmecelerin dip köşesi ondan sorulur, kapıda gümrük memuru gibi duran ve eve giren her eşyanın kaydını tutan da odur ayrıca. Erkeğin giymemesi gereken gömleği ve çocuğun oynamaktan sıkıldığı oyuncağı bilir, bilir de çantaya atıp takas tezgâhına indirir.
 </p>
 <p>
  Oyuncak demişken... Bu pazar şenliğinin en çok da çocukları sevindirdiğini söylemek gerek. Kenarda bir masaya yığılan oyuncaklardan sırasız, kurasız istediği kadar alma hakkına sahip olan çocukların her yeni gelen poşetle heyecana kapılması, masanın başındayken daha oyunlar ve yeni arkadaşlıklar kurması ve bir çocuğun artık görmek istemediği bir oyuncak ayıya bir başka çocuğun sıkıca sarılması görülmeye değerdi doğrusu.
 </p>
 <p>
  Şenliğin ortaya koyduğu başka bir tablo daha var aslında; çoluk çocuk, kadın erkek hepimiz çok sıkılıyoruz, çabuk sıkılıyoruz elimizdekinden... Eşyayla aramızda eskilerin kurduğu türden neredeyse mahrem bir bağ kuramıyoruz. Gözden, gönülden hemencecik düşürdüğümüz bugünkü eşya bizim hikâyemizi nasıl anlatsın o zaman?
 </p>
 <p>
  <strong>
   TAKAS ÇEVREYİ DE KORUR
  </strong>
 </p>
 <p>
  Yeryüzü Derneği’nin üç yıldan bu yana her ay düzenli olarak yaptığı ‘Sabahat Yılmaz Takas Şenliği’ne şu sıra Kadıköy’deki TAK Tasarım Atölyesi ev sahipliği yapıyor. Derneğin takas şenliği koordinatörü Hüseyin Varış’a göre, kullanılmayan eşyaların takas yoluyla dolaşıma girmesi ‘ihtiyaç’ kavramını yeniden düşünmemizi sağlamakla kalmıyor, çevrenin korunmasına da katkıda bulunuyor. Şenliğin üç yıldır değişmeyen katılımcıları olduğunu gözlemleyen Varış, elbise dolapları altı ayda bir değiştiği için takasa en fazla giysi getirildiğini söylüyor.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/bir-gomlege-bir-kitap_553341), [web.archive.org (arşiv bağlantısı)](http://web.archive.org/web/20160119172424/http://www.aksiyon.com.tr/dosyalar/bir-gomlege-bir-kitap_553341)
