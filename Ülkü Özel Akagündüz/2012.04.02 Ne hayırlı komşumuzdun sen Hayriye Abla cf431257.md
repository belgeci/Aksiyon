# Ne hayırlı komşumuzdun sen Hayriye Abla

*Ülkü Özel Akagündüz 2012.04.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bu haber, evini camiye çeviren Yalovalı Hayriye Güngör hakkındadır ve ismiyle müsemma bir kadının hayattayken gizlediği ‘hayır’ hikâyesini anlatır.
  </font>
 </div>
 <div id="newsText">
  <font class="detail-text">
   <p>
    Cisim gider, isim kalır. İş o ki, geriye, hayırla yâd edilen bir isim kalsın. İşte dünyanın özeti…  Elbet çoktur, bu kubbede hoş bir seda bırakanlar, kimi gizli, kimi aşikâr…  Çoktur, hem de imkânsızdır, hepsini bilmek, tanımak… Meğerki kulağınız, aslında gönlünüz, bir gün, onca sesin, karmaşanın arasından seçiversin birini, ya da o biri sizi seçmiş olsun, ‘gel beni tanı!’ demiş olsun. Bir hanımın, vaktiyle sevindirdiği, gönlünü alıp derdini dinlediği gariplerin dilinde dolaşan adı, çarşısını pazarını bilmediğimiz bir şehirden aşıp gönül telimize konmasaydı, böyle kati nasıl yazardık? Rahmetli Hacı Hayriye Güngör… Ne demiştik, cisim gider, isim kalır.
   </p>
   <p>
    Hayriye Hanım, Yalovalı… Bu şehirde doğduğu, çalışıp kazandığı, kazandığını bu şehrin yetimi öksüzü için harcadığı ve nihayet bu şehrin toprağına sığındığı için, Selanik’ten tayinle gelmiş bir nahiye müdürünün torunu oluşu teferruattır yalnızca. Aslolan, Hayriye Hanım’ın adı gibi hayırlı bir hanım oluşudur. Ama nasıl? Ne yapmış, ne etmiştir de arkasından, ‘ismiyle müsemma’ dedirtmiştir? Bir kere, hatırlatmak lüzumsuz belki; ama dindar bir kadındır kendisi ve tabii merhametli. Öyle olduğu için hayatını cömertlik gibi hoş bir haslet üzerine kurabilmiştir. Bugün, onunla ilgili anlatılanlara bakılırsa, ömrünün son demine kadar, fakir fukarayı düşünmüş, hatta ölümünden sonra kimsecikler aç biilaç kalmasın diye tedbirini de almıştır. O, bugün hayatta olsaydı, mümkün değil bahsetmezdi, odasına kolu kanadı kırık girmiş fakir kadınların nasıl olup da uçarcasına çıktığını en yakınları bile anlamadı çünkü… Ama ihtimal ki, kendisinden sonra anlatılmasına da itirazı olmazdı. İyi şeyleri yaymak gerekir ne olsa, yaymak ve çoğaltmak…
   </p>
   <p>
    Yalova’da çocukluğu, gençliği Hayriye Hanım dönemine rastlayanlar, bugün bile yüzlerinde bir tebessüm, ramazan aylarındaki Bursa ve Konya gezilerini hatırlıyorlar. Yarım asır önce, bir kadının, ilk oruç illâ Veysel Karanî türbesinde açılacak diye, şehrin dini bütün hanımlarıyla Bursa yollarına düşmesi, nevzuhur bir hadiseydi muhakkak. İftariyelikleri her zaman Hayriye Hanım hazırlar, hatta kimi zaman koyun kurban edildiği bile olur, bu da bir şey değildir aslında, hanımları neredeyse evlerinden topladığı otobüs de onundur. Böylelikle Hayriye Güngör’ün, ‘hanım ağa’lık yönü de fark edilmiş oldu. O zaman, bir parantez açalım ve otuzlu yaşlarının başında kocasını kaybetmiş, dört oğlu bir kızıyla yapayalnız kalmış bir kadının nasıl böyle variyetli olduğuna bakalım. Bilmez değiliz, Allah dilediğine ‘yürü ya kulum’ deyiverir, öyle olmasaydı, kocasından kalan bir bakkal dükkânıyla, iskele meydanındaki küçük lokantayı işletmekle bir kadın nasıl zengin olsundu? Burada bir püf noktası daha var ki, o da Hayriye Hanım’ın çocuklarını müthiş bir disiplin ve otoriteyle yetiştirmiş olmasıdır. Annelerinin yanında el pençe divan duran, o seslendi mi kuş gibi uçup gelen, her söylediğine, “Sen nasıl istersen” diyen beş evlat…  Anne, iyiliğe ve güzelliğe dair birçok şeyin yanında, “Birbirinizden hiç ayrılmayın” demiştir evlatlarına, “Her ne iş yapıyorsanız beraberce yapın.” İşte bu nasihat, ‘Yalovalı Yoğurtçu Kardeşler’i doğurmuştur ve beraberinde zenginliği tabii…
   </p>
   <p>
    1960’larda Yalova’dan İstanbul’a, Büyükada’ya yıllarca yoğurt taşıyan dört oğlanın azmi ve gayreti, hayır kapılarının açılmasına da vesile olmuştur. O günlerde, yoğurt arabasına binip Göztepe’deki yatılı okula giden İlker Kaya, “Dayılarım, Kartal, Şaşkınbakkal,  Erenköy ve Suadiye’deki bütün bakkallara yoğurt dağıtırdı. Eskiler ‘Yalovalı Yoğurtçu Kardeşleri’ bugün bile hatırlar.” diyor. Kimi zaman da anneanne Hayriye Hanım torunu İlker’i okula kendisi getirip götürürmüş ve bu arada vakit çıkacak gibiyse, bir çınar altında namaza dururmuş. İşte bu sadakat, namaza verdiği ehemmiyet, önce bir cami yaptırmasına sonra da evini camiye çevirmesine vesile olmuş. Hayriye Hanım Camii, Yalova’nın cemaati en bol, merkezî camilerinden biri bugün.
   </p>
   <p>
    <strong>
     Evini camiye çeviren kadın
    </strong>
   </p>
   <p>
    Bir hanımın cami yaptırması alışıldık bir şeydir de henüz hayattayken evini camiye dâhil etmesi pek öyle değildir. Gidebildiğimiz kadar, o günlere gidelim şimdi; sene 1960’lar yine…
   </p>
   <p>
    Hayriye Hanım her zamanki otoritesiyle oğullarını başına toplamış, cami yaptırmak niyetinden söz ediyor. Oğullar çalışkan, gayretli; kazandıkları para Hayriye Hanım’da birikmekte; ama güçleri henüz ha demeyle bir cami yaptırmaya yetmemekte. Önce evin bitişiğindeki arsa satın alınıyor, sonra bir kamyon… Ne ilgisi var değil mi? Kamyon fikri Hayriye Hanım’a ait, diyor ki; “İnşaat malzemelerini taşırız bununla, sonra da satar, parasıyla caminin içini döşeriz.” Kabul edelim, akıllıca bir fikir, cami yapıldıktan sonra, evden camiye bir pencere açtırıp cemaatle namaza durması da öyle…  Bugün bakıldığında, o pencerenin, her şeyin başlangıcı olduğu görülebilir; ev önce pencereyle, sonra bir kapıyla camiye bağlanmış ve nihayet tamamen camiye katılmıştır. Şöyle ki; o gün, bugün merkezde, çarşının pazarın ortasında yer alan camiye, hanımların bilhassa teravihlerde epey meşakkatle girdiğini fark eden Hayriye Güngör, evinden camiye bir kapı açıyor ve hanımları oradan geçiriyor. Bir zaman sonra da, yine aile meclisini toplayıp kararını açıklıyor; “Cami, cemaate yetmiyor, bu evi de camiye katacağım.” Sonra hem kendisi evi boşaltıyor, hem üst kattaki kiracısını çıkartıyor ve altı yıl sonra (1990) evini camiye dönüştürmüş belki de tek kadın olarak bu dünyadan göçüyor. Ancak göçmeden evvel de, himayesi altına aldığı fakir fukara sahipsiz kalır korkusuyla oğullarına vasiyet ediyor; “Ramazanda her akşam iftar verin. Onlar size gelmezler, siz gizlice gidin ve bulun.” 1994’ten bu yana, her ramazan ayında caminin bahçesinde verilen iftar yemeklerinin sırrı da budur işte. İşin en hoş yanı da, önce oğulların, sonra da torunların, Hayriye Hanım’ın vasiyetini hatta vasiyetimdir demediği halde, dile getirdiği istekleri titizlikle yerine getiriyor olması. Vefatına yakın, cami imamı için bir lojman bulunmasını arzu etmiş ve çocukları ölümünden sonra bir daire satın alarak lojmana dönüştürmüştür mesela. Fakir fukara da yine onun isteğine uygun olarak sokak sokak dolaşılarak bulunmuş, iftar vakti izdiham olmasın diye her kapıya bir numara bırakılmıştır. İftar yemeğinin dağıtımında kepçeyi eline alan torunlardan birinin kendisiyle aynı adı taşımasına ne demeli! Hayırlar da, Hayriyeler de ölmez demeli…
   </p>
   <p>
    Hayriye Güngör’ün oğullarına devrettiği hayır bayrağı bugün artık torun İlker Kaya’nın elinde…  “Dayım bana vasiyet etti, hatta mahalli gazetede ilan etmiş bunu, ben de üniversitede asistanlık yapan oğluma vasiyet ettim.” diyen İlker Bey’in anneannesi adına bir vakıf kurmak, huzurevi ve aşevi açmak gibi projeleri de var. Ama öncelik, Hayriye Hanım Camii’nin, merdivenlerinin, ışıklandırmasının, halılarının yenilenmesinde ve hatta olabilirse ses yankılansın diye bir kubbe yapılmasında. “Camiyi bir de önümüzdeki ramazan ayında görün.” diyor İlker Kaya, “Muhakkak gelin, hem teravih kılın hem de iftar açın.”
   </p>
   <hr/>
   <p>
   </p>
   <p>
    <span>
     <strong>
      Bizim cami değil, Allah’ın evi
     </strong>
    </span>
   </p>
   <p>
    <span>
     Hayriye Güngör’ün rahle-i tedrisinden sadece oğulları değil, torunları da geçmiş. İlker Kaya, anneannesiyle ilgili bakın neler anlatıyor: “Komşuluğa çok önem verirdi. Kimsenin düğününü kaçırmazdı. Cenaze gördüğünde tanısın tanımasın Yasin okur, mahallede biri öldüyse evde radyo açtırmazdı. Babam, anneannemin saçının telini görmemiştir. Bize hep, ‘Hayırlı işler yapın, dünya malına tamah etmeyin’ derdi. Kimseye küs olduğunu hatırlamam, yüksek sesle konuştuğunu da hiç duymadım. Cenazesinde hiç tanımadığım insanlar boynuma sarılıp, ‘Hacı annenin çok iyiliğini gördük’ diye ağladı.”  İlker Kaya, çocukluğunda önemli bir ders daha almış ninesinden; “Çocuğuz işte, anneannemin adını taşıyan bir cami olması hoşumuza gidiyordu demek ki, arkadaşlarımı alıp teravihe götürürdüm, bana hep takılırlardı ‘Yine sizin camiye götürüyorsun bizi’ diye. Bir gün anneannemin yanında ‘bizim cami’ dedim de beni yanına çağırdı ve ‘Bir daha duymayacağım’ dedi, ‘Orası bizim değil, Allah’ın evi.”
    </span>
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=146129FD2C99269D446DA6E31DDD8888?newsId=32231), [web.archive.org (arşiv bağlantısı)](http://web.archive.org/web/20140905180539/http://www.aksiyon.com.tr:80/aksiyon/newsDetail_getNewsById.action;jsessionid=146129FD2C99269D446DA6E31DDD8888?newsId=32231)
