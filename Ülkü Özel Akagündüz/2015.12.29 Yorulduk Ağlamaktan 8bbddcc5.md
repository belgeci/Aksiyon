# Yorulduk Ağlamaktan

*Ülkü Özel Akagündüz 2015.12.29*

<div class="pNewsDetailMainContent ctx_content" itemprop="articleBody">
 <p>
  Sur’dan kaçan kadınlar kendi şehirlerinde mülteci şimdi. Kimi tek kat elbiseyle çıkmış evinden, kimi yatağını yorganını el arabasına yüklemiş. oraya bir daha ne zaman dönülür, hiçbiri bilmiyor.
 </p>
 <p>
  Diyarbakır’ın tarihî merkezi Sur ilçesinde ilk hendekler kazılmaya başladığında, daracık sokaklarda, birbirine bitişik eski ve yeni evlerde oturanlar, bu hendeklerin hayatla kendi aralarına açılmış tehlikeli bir uçurum olduğundan habersizdi. Önce arka mahalleler, sonra işlek caddelere yakın sokaklar delik deşik olmaya başlayıp da evlerin hemen önüne kazılan hendeklere patlayıcılar yerleştirildiğindeyse artık çok geçti. Sur, bombaların patladığı, damlara keskin nişancıların yerleştiği bir savaş alanına dönüşmüştü. Sokağa çıkma yasakları birbirini izledi, halk, evlerinin dip odalarında korkuyla bekleşti ve yasağın kalktığı ilk gün hemen herkes telaşla evini terk etti. O gün, hendeklerden dolayı araçların giremediği sokaklarda, el arabalarına yükledikleri eşyalarla kaçışan kadınlarla konuştuk. Bize kendi şehrinde mülteci durumuna düşmenin neye benzediğini anlattılar. Çoğu ismini vermek, yüzünü göstermek istemedi; çünkü korkuyorlardı. Türkiye’nin herhangi bir şehrinde yaşayanların hiç de aşina olmadığı bir korkuydu bu; iki ateş arasında kalmak, kör bir kurşuna hedef olmak korkusu…
 </p>
 <p>
  <strong>
   ‘HENDEKLERE ENGEL OLAMADIK’
  </strong>
 </p>
 <p>
  Doğup büyüdüğü evden ailesiyle birlikte kaçmak zorunda kalan resim öğretmeni A.B. de adını vermek istemeyenlerden. Çünkü hem kendi hayatı hem de Sur’daki evleri yağmalanmasın diye nöbet tutan erkek kardeşinin hayatı için endişe duyuyor. Kardeşi, sokağa çıkma yasağının ilan edildiği günden bu yana evin içinde bir başına bekliyor. Yaklaşık on gündür süren yasak kalktığında evi bekleme nöbetini bir başka kardeş devralacak. Şimdilik hiçbiri bu nöbetin daha ne kadar süreceğini ve evlerine ne zaman döneceklerini bilmiyor. Kendi mahallesini ve Sur’un genel görünümünü artık internete düşen fotoğraflardan takip edebilen A.B. “Fotoğraflar çok kötü.” diyor. “Dönsek bile orada nasıl yaşarız, bu travmanın üstesinden nasıl geliriz bilmiyorum.”
 </p>
 <p>
  Olayların başladığı ilk günlerde, sokakta yürürken kulağına ‘mühimmat yığmak’ gibi bazı sözlerin çalındığını ama bu konuşmaların Sur’la ilgili olduğunu anlayamadığını  söyleyen A.B; “Üç ay önceye kadar hiç ses yoktu.” diyor, “Olaylar çok hızlı gelişti. Arka mahallelerde hendek kazdıklarını duyuyorduk; ama bizim mahalleye kadar geleceklerine yine de ihtimal vermedik. Onlara destek verenler de vardı tabii; ama karşı çıkanlar da korkudan bir şey söyleyemediler. Biz yine de itiraz ettik, yaşlımız var, hastamız var dedik; ama engel olamadık.”
 </p>
 <p>
  <strong>
   ‘FİLİSTİN’DEYDİK SANKİ’
  </strong>
 </p>
 <p>
  Arka sokaklarda patlamalar duyulana kadar evlerini terk etme niyetleri yokmuş aslında. Ne zaman ki evlerinin çatısına, patlatılan eski evlerden bazalt taşları yağmaya başlamış ve sabah erken saatlerde başlayan çatışmalar sokağa çıkmayı imkânsız hâle getirmiş, işte o zaman kaçmaya karar vermişler. “Patlamalardan sonra elektrikler ve sular kesiliyor, iletişim yok, ‘Alo’ diyorsun, telefon kapanıyor. Herkes penceresiz güvenli bir odaya sığınıyor.” diyen A.B. gözleri yaşararak ve neredeyse titreyerek anlattığı kaçış gününün Diyarbakır’da, o çok sevdiği mahallesinde yaşandığına inanmak istemiyor bugün bile: “Üç-dört aile birlikte çıktık evlerimizden. Sokak başlarında polisler bekliyordu, komşumuz elindeki beyaz mendili sallıyordu. Caddeden karşıya geçerken, perdeyle kapatılmış sokakların arkasında teröristlerin olduğunu biliyorduk. Polis o noktadan hızlıca geçmemizi istedi. O anda iki ateş arasında kalabilirdik.”
 </p>
 <p>
  Sur’dan kaçanlar, yakın komşularından haberdar; ama uzaktan uzağa görüp bildikleri ailelerin akıbetini merak ediyor herkes. Kurşunlu Camii’nin bitişiğindeki evi harap olduğu gün başındaki beyaz örtüyü sallayarak dışarı çıkan kadın ve çocukları şimdi nerede mesela? Sokağa çıkma yasağının olduğu günlerde on gün boyunca yalnızca bulgur pilavı yediklerini söyleyen ailenin, hastaneye sığındığı haberi kulaktan kulağa yayılmış; ama “Buradaki evin kirasını ödeyemiyorum, nereye gideyim?” diyen kadının akıbetini bilen yok. Annesi, babası, anneannesi ve altı kardeşiyle, ağabeyinin evine taşınan A.B. “Düzenimiz bozuldu, herkes bir yana dağıldı. Eskiden Suriyelilere acırdık, şimdi onların durumuna düştük.” diyor kederle.
 </p>
 <p>
  <img alt="" src="http://web.archive.org/web/20160103005716im_/http://medya.aksiyon.com.tr//aksiyon/2015/12/29/573970.jpg "/>
 </p>
 <p>
  <img alt="" src="http://web.archive.org/web/20160103005716im_/http://medya.aksiyon.com.tr//aksiyon/2015/12/29/573971.jpg "/>
 </p>
 <p>
  <img alt="" src="http://web.archive.org/web/20160103005716im_/http://medya.aksiyon.com.tr//aksiyon/2015/12/29/573972.jpg "/>
 </p>
 <p>
  Diyarbakır’da şu günlerde zaten herkes kederli, herkes tedirgin… Huzurevleri semtinde mahalle tandırı başında ekmek pişiren kadınlar bile sus pus neredeyse. “Bekle az, şimdi çıkar ekmek, sıcak sıcak yersin.” diyor biri, Diyarbakırlının mayasındaki cömertliği sergilediğinden habersiz… Başka biri, “Gör işte” diyor “şehrimizin hâlini! Herkes yaralı, herkes acılı.” Huzurevleri’nde de nicedir huzur yok zira. Sokaklarda yaşları on dördü, on beşi bulmamış çocuklar araba lastiği yakıyor, dükkânlar kimi zaman hiç açılmıyor ve hava kararmadan herkes evine kapanıyor.
 </p>
 <p>
  İşin acı tarafı şu ki Sur ilçesindeki evlerini terk edenler, kiraların nispeten ucuz olduğu bu semtte, başka bir kargaşanın içine düşmekten korkuyor. Kurşunlu Camii yakınlarındaki çatışmada evinin çatısına rögar kapağı düşen Emine Kılınç, onlardan biri. Liseye giden üç çocuğuyla birlikte iki-üç ay boyunca akrabasında misafir kalan Emine, çatışmaların durmayacağını anlayınca Huzurevleri semtinde bir ev kiralamış. “Bu eve dört yüz lira verilir mi?” diye soruyor şimdi, boyası dökülmüş duvarları göstererek: “Ev sahipleri, Sur’dan kaçtığımızı duyunca iki yüz lira daha ekliyor kiranın üstüne. Biz üstümüzdeki elbiselerle kaçtık, mağduruz, perişanız hâlbuki.”
 </p>
 <p>
  Komşular birkaç minder, kilim ve perde getirmişler eve ve Emine, yasağın kalktığı gün, eski evindeki sobayı, çocukların bilgisayarını ve televizyonu el arabasıyla üç-dört sefer gidip gelerek Sur’un dışındaki meydana taşıyabilmiş. Bu gidiş gelişlerde polisin her seferinde üzerini aramasına ve “Sana güvenmiyorum.” demesine çok içerlemiş. “Hiç değilse” diyor, “devletin polisi bizim gibi arada kalan insanlara güvenmeli ve daha merhametli olmalı.” Emine çamaşır makinesini getiremediği için çamaşırları elinde yıkıyor şimdi, çocukların elbiselerini ütüleyemiyor ve evini süpüremiyor. Yemeği, mutfakta yere koyduğu üç gözlü eski bir ocakta pişiriyor ve kış için hazırladığı bütün konserve kavanozlarını, zeytin ve turşu bidonlarını, derin dondurucuya koyduğu yiyecek poşetlerini Sur’daki evinde bıraktığı için üzüntü duyuyor. İşin doğrusu, karşı komşusuna emanet edip çıktığı o eve dönme ümidini de kaybetmiş görünüyor: “Akşam haberlerde izliyorum, orası Kobani gibi olmuş. Komşumu aradım dün, ev ne hâlde diye sordum. ‘Senin evin önüne hendek kazmışlar, içine patlayıcı koymuşlar. Onu görünce korktum, ben de kaçtım’ dedi. Çocukların okulu olmasa, Mardin’deki köyümüze döneceğiz.”
 </p>
 <p>
  Huzurevleri semtinde eşyasız boş odalarda çaresizce bekleyen ve Sur’daki evlerine dönme ümidini kaybeden kaç kadın var daha! Evinden yalnızca yatak yorgan alarak çıkabilen Müzeyyen Kazan söz gelimi, okul çağındaki beş çocuğu ve diyalize bağlı yaşayan kocasıyla, borç harç aldıkları ama yakacak bulamadıkları için çalı çırpıyla tutuşturdukları sobanın başında öylece oturuyor. Patlama seslerinden korktukları için “Sur’dan göçelim.” diye tutturan çocukları şimdi “Dönelim, yine okula gidelim.” diye yalvarıyor, okullarının kapandığından, evlerinin kapısının kırıldığından habersiz. Babaları, hasta yatağında mecalsizce konuşuyor: “Hangi yola gidelim, nereye oturalım, nereden kalkalım bilmiyoruz. Güvencemiz yoktur, ne onlara ne bunlara, ortada kalmışız. Biz artık bilmiyoruz ne yapalım? Sur’daki camiler, evliyalar, sahabeler, bütün ziyaretler kapandı, hepsi ateş altında kaldı.”
 </p>
 <p>
  <strong>
   CAMİLER EZANSIZ KALDI
  </strong>
 </p>
 <p>
  Hayatları altüst olmuş bu insanların neredeyse geride bıraktıkları evlerinden daha çok Sur içindeki tarihî eserler, kutsal mekânlar için üzülmesi dikkate değer. Konuştuğumuz herkes istisnasız, sözü bu noktaya taşıyor ve ezansız kalan camiler için derin bir ‘Ah!’ çekiyor. Şehrin kalbi saydıkları kadim Sur ilçesine şimdi uzak bir hayal gibi bakan kadınlar, yalnız evlerine değil, her perşembe ya da cuma günü muhakkak ziyaret ettikleri Hz. Süleyman Camii’ne ve şehrin fethinde şehit düşen sahabelerin kabirlerine gidemedikleri için bile mahzunlar. Oğlu üç yıl önce dağa çıktığı için ismini vermek istemeyen Ö.G, “Oğlum gitti ya!” diyor “Allah ona hidayet versin, hesabını benden sormasın diye dua ederek dolaşırdım Sur’daki türbeleri. Ulu Cami’nin orada Zübeyde Hanım var, Ebu Vakkas Hazretleri var. Onlara okuya okuya, tarihi koklaya koklaya Hz. Süleyman’a, oradan Hz. Dalyan’a giderdim. Şimdi hepsi elimden alındı.” Ö.G.nin acılı hikâyesi, başka bir gerçeği daha işaret ediyor aslında. Ömürleri, oğullarını örgütün elinden kurtarmak mücadelesiyle geçen; ama çoğu zaman yenilgiye uğrayan kadınların gerçeği…
 </p>
 <p>
  O kadınların canlı bir timsali gibi ciğeri yanarak konuşuyor Ö.G: “Bir kızımı ve iki oğlumu sırf burada kandırırlar, dağa çıkarırlar diye şehir dışında okuttum. Küçük oğlum, abisi kaybolduktan sonra kilitlenip kaldı, dokuz yaşında şimdi, okumayı sökemedi. Giden bir daha dönmüyor, cenazesi geliyor geriye.” Sur’daki evlerini, çocukları da olaylara karışır korkusuyla terk eden aileler, bir yolunu bulup oraya giden ve çatışmaların içinde kalan çocuklarını toplamakla meşgul aynı zamanda. Sokağa çıkma yasağının kalktığı gün, Sur’a giderek ‘Belki dağdan inmiş, buraya gelmiştir’ ümidiyle oğlunu arayan Ö.G.nin acısına kim duyarsız kalabilir? “Yüzleri maskeliydi hepsinin, orada olsaydı kaşından gözünden tanırdım yine de. Sordum, yok dediler. Bir ben değildim ki. O gün onlarca ana, ölümü göze alarak, kaybettiği oğlunu arıyordu Sur’da.” Karakolun önünde bomba patladığı gün, sabaha kadar Kur’an okuyup ağladığını söyleyen Ö.G. “Polis için ağlıyorum, asker için ağlıyorum, oğlum için ağlıyorum. Artık yoruldum ağlamaktan. Diyarbakır anneleri herkes için ağlıyor. Buna niye son verilmiyor?” derken bizim derin yaramıza parmak bastığının farkında mı acaba?
 </p>
 <p>
  <strong>
   KEPENKLER NE ZAMAN AÇILACAK?
  </strong>
 </p>
 <p>
  Sur ilçesinin polis bariyerleriyle çepeçevre sarılmasının ve yasaklı bölge ilan edilmesinin şehrin kalbini durdurduğu muhakkak. Diyarbakır, Sur demektir her şeyden önce ve bütünüyle hayatın merkezi olan bu muhitin çatışma alanına dönüşmesini izlemek çok kederlidir. Balıkçılarbaşı’na adım atmanın imkânsızlığı, Ulu Cami’nin avlusunu ziyaret eden turistlere hep bir ağızdan “Cahit Sıtkı Tarancı, şair, yaş otuz beş, ‘dantel’ gibi ortasındayız ömrün” diye cıvıltıyla şiir okumaya çalışan çocukları artık göremeyecek olmanın hüznü ne zaman silinir yüreklerden? Şimdi kime sorsanız, “Diyarbakır on yıl daha kendine gelemez.” diyor. Nasıl gelsin ki Sur’daki bütün dükkânların kepenkleri günlerdir açılmamışken. Yalnız Sur’da değil, şehrin birçok semtinde kepenkler hava kararmadan daha yarıya indirilirken… Şehrin ortada kalmışlığı bu yarım kepenkler üzerinden bile okunabilir pek tabii; ne açık ne kapalı, korkuyla ümit arasında…
 </p>
 <p>
  Sur’da eşiyle birlikte işitme cihazları satan H.A. “Yirmi gündür ikimiz de evde oturuyoruz. Şehir dışında üniversite okuyan üç çocuğumun harçlığı da bu dükkândan çıkıyordu. Böyle giderse şehir değiştirmemiz gerekecek.” diyor. Sur dışında mağazası olanlar da günlerce müşteri yüzü göremediklerinden yakınıyor. Mobilya mağazası işleten eşinin moral bozukluğu yüzünden artık işe gitmek istemediğini söyleyen M.E. “Bu ortamda kim, koltuk ya da sehpa almak ister ki?” diye soruyor. Çatışmaların Sur ilçesinden çıkıp bütün şehre yayılmasından endişe duyan halkın eve un ve bakliyat gibi gıda depoladığından da söz ediliyor. Huzurevleri semtinde terzilik yapan Ö.G, atölyesinin kapısında kepenk kapatmasını isteyen bir bildiri gördüğü için üç gündür evde oturuyor. “Uyarıyı dikkate almazsam” diyor, “ya camları indirirler ya da dükkânı ateşe verirler. Zaten iş yok, bir de bununla mı uğraşayım?” Sonra gülümsüyor, bu trajedideki kara mizahı görebilen bütün Diyarbakırlılar gibi: “Geçen gün, bir kadın iki tane nevresim siparişi verdi. Sonra gelip kumaşlarını geri aldı. Kocası kızmış, ‘Savaş çıkacak, nevresimi ne yapacaksın?’ demiş. Güldüm ben de. Ne yapayım? Sur’dan tek kat elbiseyle kaçan kadınlara kumaş bulup elbise dikiyorum şimdi. Onlardan nasıl para alayım?”
 </p>
 <p>
  Diyarbakırlı kadınlar, bir rüyadan söz ediyor şu günlerde. Hz. Süleyman’ın şehre indiği ve fitne çıkaranlara ‘Buraya giremezsiniz, burası benim beldem’ dediği müjdeli bir rüya. Kadınlar bu rüyanın gerçek olmasını diliyor şimdi, bir aydınlığa çıkma ümidiyle ve çokça dua ediyor: “Allah burada yatan sahabeler, evliyalar hürmetine korusun güzel Diyarbakır’ı.”
 </p>
 <p>
  <img alt="" src="http://web.archive.org/web/20160103005716im_/http://medya.aksiyon.com.tr//aksiyon/2015/12/29/573973.jpg "/>
 </p>
 <p>
  <img alt="" src="http://web.archive.org/web/20160103005716im_/http://medya.aksiyon.com.tr//aksiyon/2015/12/29/573974.jpg "/>
 </p>
 <p>
  <img alt="" src="http://web.archive.org/web/20160103005716im_/http://medya.aksiyon.com.tr//aksiyon/2015/12/29/573975.jpg "/>
 </p>
 <p>
  <img alt="" src="http://web.archive.org/web/20160103005716im_/http://medya.aksiyon.com.tr//aksiyon/2015/12/29/573976.jpg"/>
 </p>
 <p>
  <strong>
   SOKAĞA ÇIKMA YASAĞI İYİ DUYURULMADI
  </strong>
  <br/>
  Sur ilçesinde uzun süre mahsur kalan aileler, sokağa çıkma yasaklarının iyi duyurulmadığını düşünüyor. Çoğu zaman yalnızca çatışma sesi duyduklarını ve korkudan pencereye bile yanaşamadıklarını söyleyen A.B. bu ihmalin bir komşularının ölümüne sebep olduğunu söylüyor: “Gece uykumuzdan bir patlama sesiyle sıçradık. Hemen televizyonu açtık, sokağa çıkma yasağı olduğuyla ilgili bir alt yazı gördük ve o an elektrikler gitti. Televizyonunu açmayanlar haberdar olamadı bu yasaktan. Yan komşumuz mesela, sabah damdaki güvercinlerine bakmak için çıktığında keskin nişancılar tarafından omzundan vuruldu ve kimse müdahale edemediği için kan kaybından öldü. Anons yapılsaydı dört çocuğu yetim kalmayacaktı belki de.”
  <br/>
  <br/>
  <strong>
   MÜDAHALE NEDEN GECİKTİ?
  </strong>
  <br/>
  Mahallelere birer birer hendek açıldığı günlerde polisin ortalarda görünmeyişine bir anlam veremiyor Sur sakinleri. “Geceleri damdan izliyorduk.” diyorlar. “İş makinalarıyla kazıyorlardı sokakları, araçlar gelip gidiyordu. Gündüz hendeğin başında rahatlıkla oturuyor, sobaların üzerindeki tencerelerden dolmalar yiyor, hatta yanlarından geçenleri de yemeğe ya da çaya davet ediyorlardı. Çok rahatlardı. Her şey bu kadar aleniyken biz polis ne zaman görecek bunu diye bekliyorduk. Yirmi gün, bir ay kadar ‘Devlet niye gelmiyor?’ diye sorduk birbirimize. Olaylar bu kadar ilerlemeyebilirdi. Yüzlerce insan evsiz barksız kalmayabilirdi.”
 </p>
 <p>
  <strong>
   HENDEKÇİLERİN HALKA ETTİĞİ...
  </strong>
  <br/>
  Sur ilçesinden kaçanlar, hendekleri kazanlara kendilerini devletle karşı karşıya bıraktıkları ve iki ateş arasına attıkları için öfke duyuyor şimdi. Sadece hendeklerin içine değil, evlere bile patlayıcılar yerleştirilmesi bu öfkeyi derinleştiriyor. Yan komşuya ekmek almak için giden seksen yaşındaki bir kadın, döndüğünde, yüzü maskeli adamları evinin duvarında kocaman bir delik açarken bulmuş. O adamlar, “Evi terk edin, biz burada çatışacağız.” demişler. Geceyi evin koridorunda geçiren ve ertesi gün damadı tarafından kurtarılan yaşlı kadın, yıllardır oturduğu avlulu evinden sürülmenin üzüntüsüyle on gündür hiç konuşmadan oturuyor şimdi, çok katlı bir apartmanın dört duvarı arasında. Bilseydi, şair Gülten Akın’ın ‘Güneydoğu Ağıdı’nı mırıldanırdı belki: “… Taş avlular sustu, ben sustum / İlk kez bekledim ölümü / Dostu bekler gibi bekledim…”
 </p>
</div>


Kaynak: [www.aksiyon.com.tr](http://www.aksiyon.com.tr:80/kapak/yorulduk-aglamaktan_553394), [web.archive.org (arşiv bağlantısı)](http://web.archive.org/web/20160103005716/http://www.aksiyon.com.tr:80/kapak/yorulduk-aglamaktan_553394)
