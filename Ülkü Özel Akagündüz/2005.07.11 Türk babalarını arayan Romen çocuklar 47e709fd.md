# Türk babalarını arayan Romen çocuklar

*Ülkü Özel Akagündüz 2005.07.11*

<font class="agenda2NewsSpot">
 Cami avlusunda dilenirken "Kocam Türk ve Müslüman idi. Bizi terk edip gitti."diyerek içinde bulundukları acı durumu şikayet eden kadınlar, kayıp Türk kocalarını gazetelere verdikleri ilânla arayan Romen hanımlar. Bir de sadece "Baba nasılsın?"diyebilecek kadar Türkçe bilen çocuklar. Bir kayıp nesil hikâyesi de Romanya'dan...
</font>
<font class="newsDetail">
 BÜKREŞ / Bükreş'te cami avlusunda dilenen Romen kadın, iki çocuğunu göstererek sızlanıyor: "Kocam Türk ve Müslüman idi. Bizi bırakıp gitti. Şimdi siz bana ve çocuklarıma bakmak zorundasınız." Kadının bu şekilde dilenmesi Bükreş'teki Türk işadamlarını rahatsız ediyor, geride iki çocuk bırakarak kaçan adamı birçoğu tanıyor; hatta yerel bir gazetede, 'o şerefsizin' adını açıklayacaklarını ilân ediyorlar. Başka bir gazete ilânı da kocası aniden ortadan kaybolan Romen kadına ait. Bükreş Zaman'da yayımlanan ilânda, cipiyle evden ayrılıp bir daha dönmeyen Türk'ün  kimlik bilgileri ve fotoğrafı yer alıyor. İlk çocuğuna hamile Romen kadın, kocasıyla ilgili kara haber almaktan korkarak bir de telefon numarası ekliyor ilâna; ama bilenler biliyor, sır olup uçan adam şimdi Türkiye'de, eski eşinin yanında...
 <br/>
 <br/>
 Bükreş'teki bir başka mağdur Romen 30 yaşındaki Sema... Türk eşi, iflas edip İstanbul'a dönünce, dört yaşındaki oğlu Raşit'le bir başına kalmış. Kendisinden 18 yaş büyük bir erkekle neden evlendiğini tam olarak açıklayamıyor; ama ailesinin fakirliğinin ve evlenme teklif eden erkeğin bir ayakkabı fabrikasına ortak olmasının önemli bir sebep olduğunu kabul ediyor. İkinci sebep ise, Sema'nın evlenmeden önce İslamiyeti seçmiş olması. Suriyeli arkadaşının vesilesiyle Müslüman olan ve başını örten Sema'nın bu özelliği 'düzgün karakterli' bir Romen kadın arayan Türk işadamını etkilemiş. Peki, Sema eşinin Türkiye'de de evli olduğunu biliyor muydu? "Elbette biliyordum." diyor, "Bana evli olduğunu; ama eşinin ikinci defa evlenmesine rıza gösterdiğini söyledi. Ben önce inanmadım, hangi kadın buna izin verirdi ki! Ama yemin edince, teklifini kabul ettim."
 <br/>
 <br/>
 Sema Bükreş'teki ilk yılında çok mutlu olmuş, "iyi karakterli" eşi onu rahat ettirmiş; fakat işler bozulup da İstanbul'a gitmeleri gerektiğinde, pek de hoş olmayan bir sürprizle karşılaşmış. "İlk eşi, kapıyı açtı ve bizi yan yana görünce bayıldı. O gün çok kavga ettim kocamla. Eşi benden yaşlıydı; ama güzel ve temiz bir kadındı. Benimle niye evlendiğini anlayamadım." diyor. Aynı evin içinde, kocasının ilk eşiyle hiç konuşmayarak, tamamen tecrit edilmiş bir hayat yaşayan Sema, bir yılın sonunda "Artık beni götür, yoksa kendim gideceğim." demiş. Romanya'ya birlikte dönmüşler; ama Sema, birkaç gün sonra kocasını İstanbul'a uğurlamış. Gidiş o gidiş tabii... Bükreş'teki hayat da, şimdi sadece ezanlarını özlediği İstanbul'dan daha kolay değil onun için. Eski dinine dönmesini ve başını açmasını isteyen ailesiyle ilişkisini tamamen koparmış. "Onlar, evlilik bitince başörtüsünü çıkaracağımı düşündüler. Bu şekilde sana kimse bakmaz, evlenemezsin dediler. Oysa ben evlenmeden önce seçmiştim Müslümanlığı ve bırakmayı hiç düşünmedim."
 <br/>
 <br/>
 Sema şimdi Türklerin yanında, özel bir şirkette aşçı olarak çalışıyor ve oğlunu tek başına büyütüyor. Türkiye'deki eşiyle hiç görüşmek istemiyor; ama arada oğlunun hatırı var. Küçük Raşit, hiç görmediği babasını çok seviyor ve onu araması için annesine baskı yapıyor. Türkçe'de bildiği iki kelime var Raşit'in: "Baba, nasılsın?" Ondan sonra baba-oğul Romanca ile devam ediyorlar konuşmaya. Sema kocasının kendisini bırakmak istemeyişini de bir türlü anlamıyor; "Daha iki ay önce, benim ısrarımla 'boş ol' dedi. Evli miyim, bekar mıyım belli değildi. Altı ayda bir telefonla arıyor, çocuk için hiç para göndermiyor, onu hiç görmüyor; ama beni de bırakmak istemiyor. Olur mu böyle şey!"
 <br/>
 <br/>
 Romanya'daki Türklerin sağ kolu
 <br/>
 <br/>
 Daniela Dimitrescu
 <br/>
 <br/>
 Çavuşesku'nun devrildiği 1989 ihtilâlinden sonra Romanya'ya giden Türkler, yokluk içinde yaşayan ve bir an önce refaha çıkmayı isteyen Romen kızlarıyla imam nikâhlı evlilikler yaptı. Çoğunlukla eğitimsiz olan kızlar, kurtuluşu yabancı evliliklerinde arıyorlardı, mutlu olamasalar da kendi fakir ailelerinden daha fazlasına sahip olabileceklerinden eminlerdi. Arzularına kısmen ulaştılar; hatta bugün birçok Türk-Romen evliliği pembe panjurlu evlerde şen çocuk sesleri arasında sürüp gidiyor. Ancak hayâl kırıklığına uğrayan ve Türk eşlerinden olan çocuklarıyla bir başına kalan Romen kadınların sayısı da hiç az değil.
 <br/>
 <br/>
 Bükreş'te sadece Türkler için hukuk danışmanlığı yapan Daniela Dimitrescu'ya göre Türk erkeklerle evlenip terk edilen binlerce Romen kadın var. Kendisi de o kadınlardan biri; ancak 23 yaşındayken evlendiği ve bir kız çocuk sahibi olduğu Türk eşi hakkında bilgi vermek istemiyor. "Bu tür evlilikleri eğitimsiz kızlar yaptı, bu yüzden şimdiki müşterilerimin gözünde saygınlığımı yitirmek istemiyorum." diyor. Onun da ayrılma sebebi aynı; eşinin bir zaman sonra Romanya'daki işlerine son vererek Türkiye'deki eşinin yanına dönmesi. Ancak bu talihsiz evlilik onu Türklerden ve Türkiye'den uzaklaştırmamış. Bürosunun girişinde Fatiha-i Şerife ve Ayetel Kürsi levhaları asılı, masasında Türk bayrağı, arkasındaki duvarda Türkiye haritası, kütüphanesinde T.C Anayasası ve Türkçe hukuk kitapları...
 <br/>
 <br/>
 Daniela Dimitrescu için Romanya'ya işi düşen Türklerin sağ kolu da diyebiliriz. Ona en çok sorulan sorulardan biri, "Romen eşimden çocuğum var. Oturum izni alabilir miyim?" oluyor. Bu erkeklerin çoğunluğu Türkiye'de evli oluyor ve Romanya'da bitirmiş olduğu evliliğini ve çocuğunu kendi çıkarları için kullanmayı düşünüyor. Daniela bu soruya hukuk kurallarına uygun cevap verse de vicdanı başka türlü konuşuyor; "Onlara diyorum ki,  Romen kanunlarına göre, eğer ikinci bir evliliğiniz varsa, burada çocuk sahibi olmanız size oturum hakkı doğurmaz. Bekâr ya da boşanmış olmanız halinde, Romanya'daki evliliğinizi göstererek oturum hakkı alabilirsiniz. Fakat bana kalırsa, adam Türkiye'de evli bile olsa, sırf Romanya'daki çocuğu babasız kalmasın diye ona oturum hakkı verilmeli. Hukuk çifte evliliği kabul etmek istemez; ama çocuk bundan anlamaz ki!"
 <br/>
 <br/>
 Kimlikte 'baba' hanesine çizgi çekiliyor
 <br/>
 <br/>
 Daniela Dimitrescu, Romen kızların evlenmeden çocuk sahibi olmasını da ülkede dinî duyguların kuvvetli olmamasına bağlıyor. Çocuğunu tek başına büyüten anneler hem maddi hem manevi yönden sarsılsalar da Romen hukuku onların yanında. Bir kadın, resmen evli olmasa da "Bu çocuk benimdir." diyerek çocuğuna nüfus cüzdanı çıkartabiliyor. Bu durumda çocuk, annesinin soyadını alıyor ve baba hanesine bir çizgi çekiliyor. Çocukların kayıp babalarına yaklaşımı da birbirinden farklı. Sema, hiç görmediği babasını deliler gibi seven Raşit'in yetişkin olduğunda farklı duygular besleyeceğine inanıyor. Daniela'nın 13 yaşındaki kızı ise değil babasının, Türkiye'nin bile adını duymak istemiyor.
 <br/>
 <br/>
 Türkçe'yi çok düzgün konuşan ve tatillerini Türkiye'de geçirmek isteyen Daniela'nın, kızına Türkiye sevgisi aşılama çabaları hep sonuçsuz kalmış. Ona göre Türk-Romen evliliklerinin büyük kısmı karşılıklı çıkar ilişkisine dayanıyor ve faturayı her zaman çocuklar ödüyor. "Kızım babasını hiç hatırlamıyor, aramıyor ve sormuyor. Ayrıldığımızda bir buçuk yaşındaydı. Şimdi ikisi de birbirini tanımaz. Babası 13 yılda iki sefer aradı. Bir keresinde 'Çocuk bana benziyor mu?' diye sordu. Ben de, 'Seni hatırlamıyorum ki!' dedim. Aslında elleri çok benziyor babasına, bazen diyorum ki, ellerini arkaya sakla görmeyeyim."
 <br/>
 <br/>
 Terk edilen Romen kadınlar baba ocağına döner dönmez kocalarının dininden vazgeçiyor. Daniela'ya göre, onlar hiçbir zaman atalarının dininden çıkmıyor. Müslüman eşleri tarafından daha çok sevilme umuduyla din değiştirmiş görünüyorlar. Peki, neden evleniyorlar? Hangi taraf daha çok çıkar peşinde ve Romen kadınları Türk erkeklerini niçin cazip buluyor? Soruların cevabı, iki kültürü karşılaştırmaktan hoşlanan Daniela'da. Üniversite yıllarında İslam'ı incelemek için geldiği Bursa'da ve Türk eşiyle ziyaret ettiği İstanbul'da kadın-erkek ilişkilerini gözlemleyen Daniela'nın tespitleri kısmen geçerliliğini yitirse de yerinde görünüyor; "Benim fark ettiğim kadarıyla Türkiye'de birinci değer saygı. Eşler önce birbirlerine saygı duyuyor sonra da güçlü bir sevgiyle bağlanıyorlar. Saygı, sevgiden daha derin bir duygudur. Yoksa birbirini hiç tanımadan evlenen iki insan nasıl uzun yıllar evli kalabilir ki!"
 <br/>
 <br/>
 Daniela, Türk kadınların ömür boyu aynı yastığa baş koymak üzere evlenmelerine de hayran. "Sanki, bir kişi için özel olarak dünyaya gelmiş gibiler." diyor. Meseleye bu şekilde bakınca, Romanya'daki evliliklerin Daniela'nın deyimiyle 'kumdan kaleler' ya da 'saman alevi' gibi kısa ömürlü oluşunu da saygının tamamen yitirilmesinde aramak gerekiyor. İki toplumun birbiriyle evlenme nedenlerine gelince, Türk erkekler, köylerdeki gece kulüplerinde tanıştıkları eğitimsiz kızlarla çoğunlukla oturum almak için evleniyorlar. Ancak kadın zamanla erkeğe bağlanıyor ve çocuk sahibi olmak istiyor. Romanya'nın eski tadının kalmadığını düşünen, Türkiye'deki ailesini özleyen ya da iflas eden erkek, bavulunu toplayıp evi terk ediyor.
 <br/>
 <br/>
 Daniela, "Ben kendi yanlışlarımı söyleyeyim, eminim ki çoğu kadın aynı yanlışa düştü." diyor. O, tecrübelerinin bugün de yabancı erkeklerle özellikle de Türklerle evlenecek kızlara rehber olmasını istiyor: "1990'da, evli midir, çocuk babası mıdır, hiç araştırmadan evlendim. Gördüm ki, yakışıklı bir adam, takım elbise giyinmiş, pantolonu jilet gibi kesiyor, otoriter, öyle her şeye gülmüyor. Her gömleğe uygun kravat, kol düğmeleri, saatine uygun dolma kalemi... Ne mantık kaldı bende ne hesap.  Dış görünüşe aldandık. Tamamen uçtuk." Daniela, dramatize ederek anlatıyor gençlik hatasını ve anlattıkça açılıyor: "Doğrusunu söyleyeyim, öyle gözüm kamaşmıştı ki, evli olduğunu bilsem bile kabul ederdim. Yolda değerli bir taş bulmuşum, biliyorum başkasının; ama benim de olsun isterdim." Romen kızları cezbeden noktalardan biri de Türk erkeklerin cömert olması. Öyle ki, Türk erkeğinin Romanya sözlüklerinde "Elinde poşetlerle eve dönen adam." şeklinde yer alması hiç abartılı olmaz. Daniela soruyor: "Hangi Romen erkeğinin aklına maydanoz almak gelir ki?"
 <br/>
 <br/>
 Söz dönüp dolaşıp Çavuşesku'ya geliyor. Romen kızların, Türk erkeğine meylinin baş müsebbibi o. Her aileye iki yumurta, 100 gr. yağ verilirse misafirperverlik ölür, herkes kendi kabuğuna çekilir, babalar robot gibi, işe gidip eve gelen ve boş zamanlarında bulmaca çözen asosyal canlılar olur ve Romen kızları ellerinde poşetlerle eve giden Türk erkeklerine hayran olur. Daniela, Türk erkeklerini çok özellikli bulsa da Romen hemcinslerini uyarma gereği hissediyor; "Evli olup olmadığını iyice araştırın, öyleyse dört ayakla kaçın. Maddi durumu iyi olsun, eğitimli olsun. Eğer bu özelliklere sahipse niye şımarık bir Romen çocuğuyla evleneceksiniz ki! Böyle bir eş için efor harcamaya değer!"  Daniela Dimitrescu'nun başından talihsiz bir evlilik geçmiş olsa da  kızının ileride bir Türkle evlenmesini istiyor. Gerekçesi çok ilginç: "Biz kızımla yalnız yaşıyoruz. Eğer, aklı başında bir Türk genciyle evlenirse gözüm arkada kalmaz. Onun ailesi kızıma sahip çıkar."
 <br/>
 <br/>
 <br/>
 <br/>
 MUTLU BiR TÜRK-ROMEN EVLiLiĞi
 <br/>
 <br/>
 <br/>
 <br/>
 Hüsranla sonuçlanan Türk-Romen evlilikleri, geride kalan çocuklar ve yalnız kadınlar tablonun karanlık yüzü; ancak bu gerçek, düzgün bir aile hayatı sürdüren mutlu çiftlerin olmadığı anlamına gelmiyor. Murat-Elif (İvona) Sevigen çifti onlardan biri. 1997 yılında, şirketi denetlemek üzere Bükreş'e gelen Murat Sevigen, Türkiye dışında bir yerde yaşamayı ve evlenmeyi hiç düşünmüyorken İvona'yı görmüş ve kararını değiştirmiş. İstanbul'daki ablaları baştan çok karşı çıkmışlar; ama İvona'nın zihinlerindeki Romen kadın imajıyla uyuşmadığını fark edince rahatlamışlar. İvona da onların yakın ve sıcak davranışına Müslümanlığı seçerek cevap vermiş. Murat Bey, "Biz hiçbir şey söylemedik, kendisi karar verdi." diyor. Onu en çok rahatsız eden şey ise Türk medyasının Romen kadınlara vurduğu kötü kadın etiketi. Yoksulluktan çıkmış bir ülkede ahlâki zaafların yaşanabileceğini; ama o ülkedeki bütün kadınların zan altında bırakılmasının yanlış olduğunu söyleyen Sevigen; "Kendimizi korumak için herkesle görüşmüyoruz. Yalnızca Elif'in ailesini ve birkaç güvendiğimiz dostumuzu ziyaret ediyoruz." diyor.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-13836-34-turk-babalarini-arayan-romen-cocuklar.html), [web.archive.org (arşiv bağlantısı)](http://web.archive.org/web/20110213060010/http://www.aksiyon.com.tr:80/aksiyon/haber-13836-34-turk-babalarini-arayan-romen-cocuklar.html)
