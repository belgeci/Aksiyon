# Biz dünyalara sığamazken İstanbul da neresiymiş?

*Ülkü Özel Akagündüz 2006.02.20*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Edebiyatın başkenti İstanbul’da değil de, uzak ve yakın Anadolu şehirlerinde yaşayan yazar ve şairlerle ‘taşrada yazmak’ üzerine konuştuk. Herkes kaçarken onlar niye oradaydı?  Taşra, bildiğimiz mahrumiyet ülkesi değil miydi artık?
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070607195247im_/http://www.aksiyon.com.tr/resim/585/32.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   ‘İstanbul’a, sizi ziyarete geleceğim.’ diye yazıyor bir okuru Nazan Bekiroğlu’na. Kitaplarını sular seller gibi okuduğu sevgili yazarıyla aynı şehirde, Trabzon’da yaşadığından habersiz, İstanbul yollarına düşmeye hazırlanıyor. Gerçeği öğrenince, sevinçten başını tavana mı vurdu, o ana kadar böylesi bir bilgiden mahrum kaldığına mı yandı bilinmez; ama anlayışla karşılanacağı kesin. İyi edebiyatçıların, kültürün başkentinde, İstanbul’da toplandığına dair yaygın inanış bugün de geçerliliğini koruyor çünkü. Doğup yetiştikleri şehirde yıldızı parlayan şair ve yazarlar ilk fırsatta İstanbul’a ‘kaçtığı’ sürece bu kabul değişmeyecek.
   <br>
    <br>
     Biz, elimizde fenerle ‘kaçmayanların’, şöhreti yaşadığı taşra şehrinin sınırlarını çoktan aştığı hâlde yerinde muhkem kalmayı tercih eden usta edebiyatçıların izini sürdük. Yedi şehirde yedi isim… Sivas, Kayseri, Ankara, Maraş, Eskişehir, Bursa ve Trabzon… İstanbul dışında her yerin, Levanten İzmir’in, hatta başkent Ankara’nın dahi taşra haritasında gösterilebileceği bilgisinden hareketle kimi şehirlerin taşra, kimilerin de taşranın taşrası olduğunu gördük ya da başka bir deyişle, taşra ile merkezin birbirine karıştığını… Kimi yazarların ‘taşralı yazar’ yaftasından ürktüğünü, kiminin böylesi bir sınıflandırmayı hiç umursamadığını ve çoğunda bir İstanbul korkusu olduğunu da… Şüphesiz bu dosyanın bir merkez-taşra ayrıştırması ya da Anadolu’nun o güzelim şehirlerinde yaşayan yazarları ötekileştirme amacı gütmediğini peşinen söylemek lâzım.
     <br/>
     <br/>
     ‘Taşralı olmayıp da ne olacakmışım?’
     <br/>
     <br/>
     <img border="0" hspace="5" src="/web/20070607195247im_/http://www.aksiyon.com.tr/resim/585/32a.jpg" vspace="3"/>
     Sivas’ta yaşadığı yedi düvelin malûmu Ahmet Turan Alkan, Türkiye’nin en çok göç veren şehrinde kalmaktaki ısrarıyla şaşırtmaya, merak uyandırmaya ve ilginçtir, memleketini terk etmiş Sivaslıların takdirini toplamaya devam ediyor. Bir tür hayranlık; gemiyi terk etmeyen kaptanın uyandırdığı saygınlık… “Doğduğu, büyüdüğü, yaşadığı ve bir türlü terk edemediği ve her şeyden önemlisi sevdiği” şehre adadığı ‘Altıncı Şehir’ kitabı, Sivaslıların gururunu okşamakla kalmadı, yazarı sevenleri az buçuk Sivaslı yaptı.
     <br/>
     <br/>
     Fakat Alkan’ın bir Sivas fanatiği ya da iflah olmaz bir şehir romantiği olduğunu düşünenler, Aksiyon’a verdiği son röportajla sukut-u hayale uğradı. Sivas’tan sıkıldığını söylüyordu yazar. Neler oluyordu? Göçlerle boşalmış bir Anadolu şehrinde sakin ve huzurlu bir hayat sürdüğüne inandığımız yazarımız, samimiyetin, tevazuun, safiyetin kalesi taşrayı terk mi ediyordu? Zihnimizde hep kavak ağaçlarının hışırtısı ve sessiz tren istasyonlarıyla beliren taşra biraz daha mı garipleşecekti? Yoksa o da İstanbul’un karmaşasında yitip gitmek mi istiyordu?
     <br/>
     <br/>
     Cumhuriyet Üniversitesi’ndeki odasında görüştüğümüz Ahmet Turan Alkan, Sivas’tan sıkıldığını bir kez daha yineledi; ama anlaşıldı ki, onu bezdiren bildik taşra sıkıntısı değil. Sivas’ı terk edecek gibi de görünmüyor. Her şeyden önce fakültedeki güneşli odasında çok mutlu. Eve sığmayan kitapları, kahve suyu kaynattığı piknik tüpü, Türk sanat müziğinden Arap müziğine uzanan müzik arşivi, dizüstü bilgisayarıyla hâlinden memnun görünüyor. Bilgisayarın faresini ‘bir milyoncu’ mağazasından aldığı tornavidayla sökmeye uğraşırken, taşralı yazar tanımından rahatsızlık duymadığını anlatıyor: “Taşralı olmayıp da ne olacakmışım? Kimmiş İstanbullu göstersinler bakalım. Bazı yazarlar şundan rahatsızlık duyuyor olabilirler. Taşra merkezin dışındadır, kenardadır, ikinci üçüncü sınıftır. Hani bir giyim mağazasına girersiniz, bir askıda olanlar vardır bir de sepette olanlar. Taşralılık sepetin içindeki seçmece kazaklar gibidir. Ne alırsan on beş lira. Ama öyle bir endişeye gerek yok. Herkes yazdığıyla ölçülür. Ne yazıyorsan odur. Ben bundan hiç rahatsızlık duymadım; çünkü ben taşralıyım.”
     <br/>
     <br/>
     Alkan büyük şehirlere gittiğinde bu hâli gayet net bir şekilde hissettiğini söylüyor. Her seferinde oralara ait olmadığını fark ediyor ve hemen ardından şu soruya cevap vermesi gerekiyor: “Oraya ait değilsem nereye aidim?” Bu kez, elindeki tornavidayla masaya hafif bir çizik atıyor; masanın zedelenmesi, boyanın dökülmesi, bizdeki şehir kültürünün sığlığını temsil ediyor. Derinlere işlemediği için çabucak silinen bir kültür. Sivas’ta bunalmasının bir nedeni bu işte; şehir kültürünün taşrada hepten sığlaşması. Taşra böyle, ama merkez daha mı iyi? Yazara göre, şehir değerlerini yayması, biçimlendirmesi ve ona istikamet vermesi gereken İstanbul bu görevini ifa etmiyor: “Trend-i hayatın, marjinalliklerin ve bir sürü namussuzluğun propagandasını yapan İstanbul, siyasette de kamplaşmanın en kötü örneklerini sunuyor.”
     <br/>
     <br/>
     Alkan, kurban bayramında on gün kaldığı Bursa’dan da hazzetmemiş. İstanbul onu cezbetmiyor, Ankara’yı zaten sevmiyor. Peki, o zaman nerede huzur aranacak, İsviçre’de mi? Hayır, İsviçre dünyanın en sıkıcı yerlerinden biri, hoş öyle bir imkân yok; ama olsa da gitmez. Çevre dediğimiz yer insanla kaim ne de olsa… Zaten, şu saatten sonra başka bir şehirde sudan çıkmış balık gibi olmaz mı yazar? “Olurum, burada bile öyleyim.” diyor, “İnsan yaşlandıkça iki şekilde yalnızlaşıyor. Birincisi, yetim-i akran oluyorsunuz. İkincisi, değerlendirme biçiminiz değişiyor. Şu anda arkadaşım diyebileceğim, konuşma ihtiyacı hissettiğim bir iki kişi var Sivas’ta.”
     <br/>
     <br/>
     Ahmet Turan Alkan’a göre, geniş bir çevre büyük şehir sakinleri için elzem; fakültedeki odasına girip kapısını örttükten sonra ‘Ne var, ne yok?’ diye gelen olmuyormuş, hele bir de bilgisayarın kapağı açıksa, kazara odaya girenler, şekerini alıp gitmeyi çoktan öğrenmiş. 20 yılını geçirdiği bu oda, evinden sonra sevdiği ikinci mekân, Allah’ın bir lütfu. Öyle ki, Koç’un oğlu olmak bile ona en fazla bu kadar lüks sağlayabilirdi. “Canım sıkıldığı zaman aşağıya inip çocuklara konferans vereceğim. Nadiren dostlarımı kabul edeceğim, akşama kadar müzik dinleyeceğim, yazılarımı yazacağım, kitap okuyacağım. Bu benim hayatımı kurtaran bir şey olmuştur.” Oda deyip geçmemeli, Alkan’ı Sivas’a bağlayan da işte bu oda. Nitekim, üniversite olmasaydı Sivas’ta kalamayacağını söylüyor.
     <br/>
     <br/>
     Peki, her an yüzüstü bırakılmakla tehdit edilen Sivas’ın hiç mi hediyesi yok yazara? Mesela, bulanmamış bir dikkat, bereketli vakit gibi… “Sivas’ın bana sunduğu zihnî konfor çok fazla. İlgim dağılmıyor, bir şeye şaşırmıyorum, kışkırtılmıyorum, üzülmüyorum. Eve, hiç kimsenin kullanmadığı bir yoldan gidebiliyorum. Bu konforları hiçbir şehirde bulamam.” diyor. Vaktin bereketine gelince, hepsini kullanamadığı için kendi deyimiyle ‘bir sürü serserilik’ yapıyormuş. İnternette sörf, müzik dinlemek, yorgunsa biraz kestirmek… O sular seller gibi akan üslubun arkasında bu tür bir dinlenmişlik ve salim zihin yatıyormuş meğer. Plağın arka yüzünde her yazarın birazcık kışkırtılması gerektiği ve İstanbul’da metrekare başına düşen ilham perisi sayısının her yerden daha fazla olduğu kayıtlı aslında; ama ne önemi var ki…
     <br/>
     <br/>
     Tornavida nihayet bilgisayar faresini açtı, yazarımız bir fırçayla farenin iç aksamını temizlerken gerçeği fısıldıyor; “Resulullah bir sahabeye demiş ki, ‘Bu dünyada garip bir yolcu gibi yaşa.’ Bir insan dünyaya, mantarın kayaya yapıştığı gibi yapışmışsa ve yine de Müslüman olduğunu söylüyorsa bir hata var demektir. Geriye bir tek değer kalıyor; Allah rızası. O zaman her yer önemini kaybediyor; taşra, merkez, Sivas, İstanbul, Mekke…”
     <br/>
     <br/>
     ‘Metropolde yerleşmeye çok müsait idim’
     <br/>
     <br/>
     Necip Fazıl’ı, Cahit Zarifoğlu’nu, Sezai Karakoç’u, Abdürrahim Karakoç’u yetiştiren Maraş, son Karakoç’u kendisine saklıyor. Şair Bahaettin Karakoç, bir ayağını memleketine kaim basmak şartıyla sürekli dolaşıyor. Maraş’ı terk etmeyişi sadakatinden; şehre değil, yaylalara, dağlara ve kır çiçeklerine bağlılığından… Yetmiş altıncı yaşında, çocukluğunun en güçlü hatırası; birçok şiirinde bahsettiği Salaman dağına, ardıç ağaçlarına, kayalardan ölümü göze alarak topladığı sarı ve kırmızı lalelere, menekşelere ve cebelleştiği kartallara dair… Çiçeklerin kokusu hâlâ burnunda. Onlar da dünyasından silinirse yaşamanın bir anlamı kalmayacak. Dağların dışında şehir, vaktinin çoğunu tefekkürle geçirdiği apartman dairesinden ve posta kutusuna bakmak üzere indiği çarşıdan ibaret. Çevresinde şiir yazan, edebiyat üzerine düşünen küçük bir topluluk var. Emekli edebiyat öğretmeni Ali Yurtgezen, Yazarlar Birliği’nin Maraş şubesi başkanı İsmail Göktürk , Edebiyat Yaprağı Dergisi’ni çıkaran Ali Haydar Tuğ, Yasin Mortaş ve Ahmet Doğan...
     <br/>
     <br/>
     Taşralılığı kabul etmiyor Karakoç, şair ruhuna Maraş da dar geliyor, yeryüzü de. Ona göre bir şairin nerede olduğunun önemi yok. Yeter ki bu dünyayı tanısın ve bu tarafla yetinmeyip öte tarafın kokusunu alsın. Balkanlar’da Osmanlı’nın izlerini gören, Orta Asya’yı boydan boya dolaşan, şiirleri Kazak ve Azeri diline, İngilizceye ve Almancaya çevrilen şair soruyor: “Yunus Emre İstanbullu muydu? Mevlânâ taşralı mıydı?” Karakoç’un çok dolaşmasıyla ilgili bir de espri yapılıyor. Eşi, şairin nerede olduğunu soranlara şöyle diyormuş: “Sabah evden çıktı. Adresini öğrenirseniz bana da haber verin.” Bereket versin hanımı hâlden anlayan bir kadın; Karakoç’un iki gün üst üste şiir yazmadığını görünce, “Senin dolaşmaya ihtiyacın var. Canın nereye istiyorsa git.” diyormuş. Artık otobüs mü olur, uçak mı, yoksa tren mi, tez elden kendini yollara vuran şair; “Çoğunlukla gece yolculuğu yaparım, hep pencere kenarına oturur, yıldızlara bakarak tefekkür ederim. Bir ses, bir kelime, hatta bir harfin vurgusu beni şiire götürür. Dışımda çok yürürüm ama onun on katı da içimde yürürüm. Asıl yorucu olan da budur.” diyor. Görünen o ki Bahaettin Karakoç için Maraş, uzun yolculuklar sonunda dönülen bir sığınak.
     <br/>
     <br/>
     Şöhreti merkeze ulaşan ve birçok usta edebiyatçı için okul olan Dolunay dergisini de işte bu sığınakta çıkaran Karakoç, o dönemlerde İstanbul dergilerinden epey yöneticilik teklifi almış. Bir ara neredeyse kabul edip İstanbullu olacakken küçük bir deney yapıp memleketine dönmüş. “Seksen öncesiydi. Nereye gitsem, üstadım diyor, saygıyla karşılıyor, dergilerinin başına geçmemi istiyorlardı. Fakat birkaç ziyaretten sonra ilk günkü samimiyetten eser kalmadı, ne zaman kalkıp gideceğim diye bekliyorlardı.” Şairin fazla hassas davrandığı düşünülebilir; ama bugün, taşrada kaybolmadığına inanılan en mühim değerin ‘samimiyet’ olduğu hatırlanırsa, evine dönüşü anlayışla karşılanabilir. Yeni bir şahlanış, yeni bir hareket bekleniyorsa, Anadolu kültürünü elekten geçirmek gerektiğine inanan Karakoç, taşrada kısmen mahrumiyet yaşandığını kabul ediyor.
     <br/>
     <br/>
     ‘Cağaloğlu yokuşundan bir inip çıkmak’, işte taşranın özlemle andığı mekân ve eylem… Bugün, eski şaşaalı günlerinden eser kalmasa da yayınevi piyasasının can damarı Cağaloğlu’ndan uzak düşmek Anadolu’da yaşayan edebiyatçıları ve okurları üzüyor.
     <br/>
     <br/>
     İstanbul dışında yaşayan bir başka şair, İhsan Deniz. Birçok Anadolu şehrine göre ‘taşra’ sayılmayacak, çağrışımları hoş bir şehirde, Bursa’da yaşıyor. Ve bir edebiyatçıya yaraşır mekânda, özel bir kütüphanede yöneticilik yapıyor. O da, taşrada yaşayan diğer edebiyatçılar gibi, İstanbul’da yaşama hayali kurmuyor. Evet, merkezin dışında durmak, özellikle şairler için kimi riskler taşıyor; ama İstanbul’u dışarıdan gözleme zevki az şey midir? Mahrumiyetler bir yana, merkezdeki edebiyat ortamında süregiden dalaşmalara, polemiklere, gereksiz tartışmalara seyirci kalmanın ayrı bir hoşluk olduğunu düşünüyor.
     <br/>
     <br/>
     Peki, taşrada yaşamanın riski nedir? Soruyu bir de şöyle sormalı: “Taşrada yaşamak ile taşralı olmak arasındaki fark nedir?” İhsan Deniz, taşralı halet-i ruhiyesine sahip olmayı felaket olarak değerlendiriyor. İstanbul dışında yaşayan edebiyatçılar için risk de burada başlıyor işte; şairler ve yazarlar taşrada oturabilirler; ama taşralılık hissini içselleştiremezler. Mesele tuzakların farkına varmakta ve şiir dilini yerelleştirmekten kaçınmakta. İhsan Deniz, genç şairlerin tuzağa düşmemesi için bir İstanbul havası almayı neredeyse şart koşuyor; “Bu işin merkezi İstanbul ise oradaki iklimi genç arkadaşların yaşaması lâzım. Belli ilişkiler kurmaları, belli insanlarla temas etmeleri, bu işlerin nasıl kotarıldığını öğrenmeleri, mesela bir dergide çalışmaları lâzım. Bu bilgiye sahip olduklarında siz onları isterseniz Fizan’a gönderin, artık bir taşralı gibi bakamazlar hayata.”
     <br/>
     <br/>
     1980 ile 2005 yılları arasında yazdığı şiirlerini ‘Buz ve Fire’de toplayan İhsan Deniz’den söz edilirken ‘şehirli’ tavrına vurgu yapılması çok anlamlı; çünkü o, modern şiiri, büyük şehirlerdeki ilişkilerin, durumların ortaya çıkardığı şiir olarak tarif ediyor ve taşradan dünyayı sarsacak bir şiir çıkacağına inanmıyor. Bir ucu, taşra mahrumiyetine uzanan iddialı bir söz; ama iletişim çağında mahrumiyet ne kadar gerçek? Nitekim, şair Deniz de bir mahrumiyet hissi duymadığını söylüyor. Hatta İstanbul’un karmaşasında yaşamaktansa daha sakin, salim bir iklimi her zaman tercih ettiğinden, Bursa gibi imgesi hoş ve şiirin doğabileceği ırmaklar barındıran, üstelik İstanbul’a yakın bir büyük şehirde yaşamanın daha avantajlı olduğundan söz ediyor.
     <br/>
     <br/>
     Yazarlar gerçekte ‘hiçbir yer’lidir
     <br/>
     <br/>
     Ama işte, mahrumiyet bir yılanbaşı gibi gösteriyor kendini; “İnternet” diyor İhsan Deniz “Edebiyat ortamındaki oluşumları izleme imkânı sunmaz bize. İyi bir şairle geçireceğiniz yarım saat, internette dolaşacağınız elli saate bedeldir. Duyacağınız bir kelam, taşrada okuyacağınız bir kitaba bedel olabilir. Şiir biraz görgü işidir.” Bir taşra yalnızlığından da söz edilebilir bu arada. 15 günde bir pazar günleri arkadaşlarını görmek için İstanbul’a giden Deniz’in Bursa’da pek az arkadaşı var. Kendisini ‘yalnız ve yabancı’ görüyor. Anlaşılan eski yakınlıklar dönemi taşrada da bitti. İnsanların ölümde ve dirimde beraber olduğu günler geride kaldı.
     <br/>
     <br/>
     İstanbul dışındaki her yer taşradan sayılınca başkent Ankara da nasibini alıyor bu ayrımdan. Kimsecikler de itiraz etmiyor bu ötelemeye, İstanbul söz konusu olunca herkesin boynu kıldan ince… Bu kez Ankara’da, şehrin gidilebilecek en uzak semti Eryaman’da yaşayan romancı Hasan Ali Toptaş’ın evine misafir oluyoruz. ‘Yunus Nadi’, ‘Cevdet Kudret’ gibi önemli roman ödüllerinin sahibi olan yazar, ‘taşra sıkıntısı’nı doğduğu büyüdüğü Denizli’nin ilçesi Çal’da bırakmış. Şimdi bir edebiyatçının herhangi bir yere ait olma fikrini anlamakta zorlanıyor. Ona göre yazar, ne taşralıdır ne merkezli. Dünyanın her milimetrekaresi onun yurdudur. Önemli olan, düşünsel olarak nerede yaşadığıdır ve kâğıdın üzerine döktüğü kelimelerin gücünün tüm yaşamı kavrayıp kavrayamadığıdır. Bu şekilde bakıldığında merkezde yaşayıp da taşra ruhuyla yazan birçok kişinin olduğu da görülecektir.
     <br/>
     <br/>
     20 yıldır Ankara’da yaşayan Toptaş, “Ege’nin dağlarından gelmiş bir Yörük çocuğuyum.” diyor. On yaşına kadar yarı hayatını keçi sürüleri arasında, yaylalarda geçirmiş. Zihnî olarak ‘bir yerli’ olmayı reddetse de, coğrafi açıdan taşranın küçümsenmesine içerliyor. Onun gözünde taşra dedikleri yer, saflığın, masumiyetin boy attığı yer hâlâ. Bozulmamışlık varsa oralarda var. Taşranın enerjisi hiçbir yerinkine değişilmez. Taşra buysa gözünü sevelim taşranın... Yazar, taşradan beslendiğinin de farkında. ‘Roman dilindeki şiirsellik nereden geliyor?’ diyenleri şöyle cevaplıyor: “Belki çocukluğumda teneke sobanın içinde yanan çam kozalaklarının çıtırtısı. Kedimizin mırıltısı, babaannemin kurduğu cümlelerin inişleri çıkışları… Belki bütün bunlar birleşti ve bir şeye dönüştü; ama insan kendinin ne kadar farkındadır ki.”
     <br/>
     <br/>
     Hasan Ali Toptaş, iyi yazının fark edileceğini ve bir keşif problemi olmadığını tecrübeyle öğrenmiş. Şimdi durduğu yerde, Cizre’nin bir köyünde yaşayabilme lüksüne(!) sahip. Onu bekleyen bir yayınevi (Doğan Kitap) ve okur kitlesi var. Peki, edebiyata yeni bulaştığı, ilk öykülerini yazdığı dönemlerde durum nasıldı? “Kasabada, ilk öykümü paylaşacağım birini arardım. Bunun da lisedeki edebiyat öğretmenleri olacağını düşünürdüm. 22 yaşındaki bir genç olarak o öğretmenlerin etrafında fırıl fırıl döndüğümü, hiç sevmediğim halde kahveye gittiğimi bilirim. Onlar saatlerce okey oynarken masasının ucuna ilişip oyun bitse de şu edebiyat hocasıyla baş başa kalsak, biraz yürüsek de Sait Faik’ten, yeni yazdığım öyküden konuşsak diye sabırsızlıkla beklerdim.”
     <br/>
     <br/>
     Şimdi Eryaman’da, bahçesinde güllerin ve sardunyaların açtığı bir sitede emekliliğin tadını çıkarıyor yazar. Emekliliğin tadı tuzu yine yazmakta… Hep sevdiği dört duvarı iyice kalınlaştırmış anlaşılan, yazı odasından dışarı çıkası yok. İstanbul mu? Yerinde kalsın. Dört duvar, her yerde dört duvar nasılsa… Yedi yılda yazdığı ‘Uykuların Doğusunda’ adlı romanının arka kapağında Doğan Hızlan şöyle demiş: “Yalnız bir adam Hasan Ali Toptaş. Büyük şehirlerin gürültüsünden ve baştan çıkarıcılığından uzakta roman yazıyor.” Doğru, ne Çankaya’nın, Kızılay’ın ne de İstanbul’un uğultusuna tahammülü var. Yalnızlığın da seçtiği kadarını yaşıyor.
     <br/>
     <br/>
     Kayseri’de yazara büyücü nazarıyla bakılır
     <br/>
     <br/>
     Kayseri’de yazar olmanın zor olduğunu nereden bilebilirdik ki? Gittikçe büyüyen, gelişen, zenginleşen bir şehir; çevresindeki illerle kıyaslandığında daha az taşra… Fakat tam da bu girişimci ruh hâli ve zenginlik, yazı işiyle uğraşanları garipleştiriyor halkın gözünde, efsuncular gibi gizemli ve anlaşılmaz kılıyor. Emir Kalkan, her ne kadar kendini ifade etmek zorunda değilse de, izlendiğinin ve yargılandığının farkında; halkın iç sesini tahmin edebiliyor; “Hemşerilerim benim için şöyle düşünüyor olmalı: ‘Bu adam kitap yazıyor; ama herkes zenginken o basit bir arabaya biniyor.’ Halkın gözündeki kıstas bu.” Yazar, hoşgörüyle karşılıyor bu sesi. Kalkan’ın hazırladığı ‘20. Yüzyıl Halk Şiirleri Antolojisi Kültür Bakanlığı tarafından yayımlanmıştı; ama onun deyim yerindeyse merkeze taşınması, Ötüken Neşriyat’a transferiyle başladı. Kayseri’yi anlattığı ilk kitabı ‘Kanatsız Kuşlar Şehri’ sekiz baskı yapmakla kalmadı, Yazarlar Birliği’nden ve Aydınlar Ocağı’ndan ödül aldı. Kitapta şehrin tutunamayanlarını anlatmıştı Kalkan, delileri, velileri, meczupları, mağlupları, rindleri… Ona göre şehre soluk aldıran, cezbe kazandıran, ruh veren bu tipler, sadece Kayseri’ye mahsus değil, Anadolu’nun her şehrinde hatta İstanbul’un Eyüp’ünde, Üsküdar’ında rastlayacağımız insanlar ve bu hâliyle yazarı yerel kalmaktan kurtarıyorlar.
     <br/>
     <br/>
     Emir Kalkan da İstanbul’u elinin tersiyle itenlerden. “Cennet kiralasalar gitmem.” diyor. Vurgu yine aynı noktaya yapılıyor; samimiyet, dinginlik, huzur… Davet edildiği kimi edebiyat toplantılarından da ilginç deneyimlerle ayrılmış şimdiye kadar. Mesela, birinden dönüşte, kendisi hakkında yazılan bir yazıyla karşılaşmış. Övüyor mu, yeriyor mu belli değilmiş. “Taşralı olduğumu en çok böyle zamanlarda hissediyorum.” diyor Kalkan. “Herkesin takım elbiseyle gittiği bir yere ucuz bir gömlekle katıldığım; ama buna rağmen iyi eserler verdiğim ve taşralılığı bir suç yaftası gibi boynumda taşıdığımı yazmışlar. Bu tür yerlerde, sözlerinizle onları fethedinceye kadar kaale almazlar sizi. Ne zaman bakarlar ki bu adam iyi konuşuyor, sözleri kurşun gibi deliyor, o zaman ağızları açık kalır.”
     <br/>
     <br/>
     Zaman içinde bir taşra kibri geliştirdim
     <br/>
     <br/>
     Yazıya, bir okurunun Nazan Bekiroğlu’na gönderdiği e-posta ile girmiştik; “Sizi görmeye İstanbul’a geleceğim.” İyi edebiyatçının ancak merkezde yaşıyor olabileceğine ilişkin güçlü inanç, Trabzon’da yaşayan yazarını İstanbul’da aratıyordu okura. Fakat yazarın şehriyle ilişkisini sınırlı tutmasının payı da göz ardı edilemezdi doğrusu. Nitekim Nazan Bekiroğlu bugün Trabzon caddelerinde ünlü bir yazar değil, saygın bir akademisyen, bir ‘hoca hanım’ olarak itibar görüyor daha çok. Eğitim Fakültesi’nin Türkçe Bölüm Başkanı Prof. Dr. Nazan Bekiroğlu…
     <br/>
     <br/>
     Deniz gören kitaplı odası hiç boş kalmıyor; işte bir öğrenci hafif eğilerek içeri giriyor, elinde ‘Yusuf ile Züleyha’, yarın arkadaşının doğum günüymüş ve bu kitabı onun için imzalatabilir miymiş… Bir başka öğrenci, mezuniyet sonrası ilk görev yerinden dönmüş, süngüsü düşmüş, okulda çocuklarla uğraşmanın ne kadar zor olduğundan bahsediyor. Sonra meslektaşlar… Fakültede konuşamayacağımız açık, hemen yakındaki evinde, yine denize nazır, kedisi Aybar eşliğinde devam ediyoruz sohbete.
     <br/>
     <br/>
     Konumuz taşra; ama bu kelimedeki muğlaklık yazarı tedirgin ediyor. “Taşra, bir ötekileştirme anlamı içeriyorsa, olumsuz bir anlam katmanından söz edilebilir belki.” diyor Bekiroğlu, “Ve bu da en fazla sıfatı taşıyan değil yakıştıran ağzında mevzilenmiş bir tanımla, yazarın talebi ulusal bütüne hitap etmek olduğu hâlde mahalli bir daraltıda kalma, ulusal alana ulaşamama anlamı içerir. Yani, merkezin dışında yaşıyor olma hâli değil; tamamı kapsayamama, bütüne ulaşamama hâli olur o zaman taşra.” Yazarın taşrayla münasebeti, İstanbul’daki bir apartman dairesinde değil de, Trabzon’daki bir apartman dairesinde oturmaktan ibaret aslında. Öyle yetiştirilmiş, dili bozulmasın diye sokağa bırakılmayan küçük nazlı bir kız çocuğu. Denizin, ‘ikinci’ Ayasofya’nın ve öğrencilerinin rahatlatıcı tesirini soruyoruz; “Bütün bunlardan ve daha fazlasından söz edilebilir.” diyor, “Bu ‘fazla’sının içine mizaç, aile ortamı, yetişme şartları, anne ve babanın çocuğu sevk ettiği ve onu esirgediği ruh ve ifade iklimleri katılabilir. Sokaktan, arkadaştan, mahalli lisandan, dolayısıyla hayatın ve taşranın nabzının asıl attığı alandan mahrum bırakılan, ruh dünyası standart Türkçe ve merkez kaynakçalı bir literatür üzerinde biçimlendirilmeye zorlanan bir çocuğun taşra malzemesine borçlu olduğu söylenemez.”
     <br/>
     <br/>
     İşte, Nazan Bekiroğlu ile taşrası arasındaki perdenin sebebi. “Görünen o ki,” diyor yazar, “Köyü, mahalleyi, sokağı zaman zaman arsız-hırsız arkadaşları tanımayan, fındık, tütün, kemençe, hatta hamsiye kültürel bir zenginlik katmanı katmayı hayalinin ucundan geçir/e/meyen birisi kendi taşrasının da dışında kalmaya mecbur.” Trabzon ki bir şehzade taşrasıdır ve üzerinde bir sancağın gölgesi vardır. Bu bir övünç olabilir pekâlâ; fakat yazar bir kibrini ifşa ediyor yeri gelmişken; “Taşrada hizmet veriyor olmaktan dolayı bir tür kibir geliştirdiğim bile söylenebilir. Evet, yıllardır bu kentte yaşıyorum, büyük kısmı taşralı orta tabaka ailelerin çocukları olan iyi niyetli, temiz mayalı ve yüksek potansiyelli gençlere hizmet veriyorum. Bu, kibir ağır bir sözcükse eğer, bana en iyi niyetle bir kendinden razılık hâli armağan ediyor.”
     <br/>
     <br/>
     Gerçekte mekânın ehemmiyetsiz olduğu inancı Nazan Hanım’da da kuvvetle hissediliyor; artık İstanbullar bile ona yetmezken, “Dünya âlem üzerinde mekân kaydıyla bağlı olduğumdan bahsedemem ki.” diyor. Kısa bir süre önce ziyaret ettiği Mısır da bu inancını pekiştirmiş. Ülkede aradığını bulamadığında mekânsal değil zamansal bir yolculuk yapması gerektiğini fark etmiş. O da ne mümkün… “Taşra ve merkez ayrımı benim için hiç mi hiç önem taşımaz hâldedir. Siz kendi içinizde bitip tükenmez yolculuklara çıkıp duruyorken, hadi söyleyelim, yakınlarınız evin yolunu her akşam nasıl olup da bulabildiğinize tatlı şakalarla gülüp geçiyorlarken, İstanbul’muş Trabzon’muş pek fark etmiyor.”
     <br/>
     <br/>
     DÜNYAYA ESKİŞEHİR’DEN BAKMAK
     <br/>
     <br/>
     Fikret Ertan, Zaman Gazetesi’nin ‘Dış Haberler’ yazarı. En karmaşık, çetrefilli meseleleri bile bir öğretmen edasıyla kolayca belleten uzman bir isim. Özel ilgi alanı İsrail, Rusya ve Amerika. Son ikisi üzerine kitapları var; ama köşesinde ele aldığı konulardaki çeşitlilik baş döndürüyor. Bir gün Çin ve Amerika üzerine yazıyor, diğer gün Afganistan, bir başka gün Ukrayna’daki kriz, Pakistan’ın sınır köyü Damadola ya da Hindistan’ın stratejik hamleleri.
     <br/>
     <br/>
     Bu yazıların gazeteye Eskişehir’den ulaştığını duyanlar şaşırmadan edemiyor. Edebiyatçıların merkezin dışında yaşaması bile garip karşılanıyorken dünya gündemini bir taşra şehrinden takip etmek nasıl mümkün olur?  “Bence şaşılacak bir şey yok.” diyor Ertan, “Dış dünyanın Ankara’dan takip edileceğine dair bir inanç var. Diplomatlar ve büyükelçiler orada, konferanslar orada yapılıyor. Tamam, bu doğru; ama ben günlük diplomasiyi bir haberci gibi takip etmiyorum. Artık bu çağda bir konunun uzmanı olmak için illa bir bölgede bulunmanız gerekmiyor.”
     <br/>
     <br/>
     İnternet ve uydu televizyonu, edebiyatçılara ilham vermeyen iki teknoloji nimeti, Ertan için, taşrayı merkezleştirebiliyor. Çalışma masasında ve kitaplığında istif edilmiş her biri tuğla kalınlığında İngilizce kitaplar ‘amazan.com’dan sipariş edilmiş. İntihar bombacıları ile ilgili üç kitap okunmayı bekliyor, konunun köşeye taşınması için bu okumalar şart. Kimi sitelerden bedava kitap da indiren yazar, (En son, Amerikan ordusunun Stratejik Araştırmalar Merkezinden bir İran kitabı indirmiş.) mail adresini de dostlarıyla söyleşmek için değil, yurtdışından doküman toplamak için kullanıyor. Onun dışında her gün yirmi-otuz yabancı siteyi takip ediyor ve Herald Tribün ve Financal Times okuyor.
     <br/>
     <br/>
     Bunca titiz okuma ve araştırma, okura doğru bilgiyi ulaştırabilmek için. “Her yazdığım konuyu araştırırım; çünkü kendimi sorumlu hissederim. İnsanlara yalan yanlış bilgi vermek suçtur. Okuru herhangi bir yöne meylettirme gibi bir derdim yok. Gerçekleri veririm, istediği yere çeker, istediği gibi yorumlar.” Varını yoğunu kitaplara, gazetelere, dokümanlara harcayan Ertan, kuş gibi hafif hissediyor kendisini; “Param yok, üstüme kayıtlı malım da yok. Şükürler olsun ki öbür tarafta mal hesabı vermeyeceğim. Mal hesabı, büyük hesap.”
     <br/>
     <br/>
     Günde 10 saat çalışan Fikret Ertan, mümkün olduğunca az kişiyle görüşüyor. İnsanlarda aradığı iki kriter var; güçlü bir şahsiyet ya da bilgi. Üçüncü yol ise, özellikle gençlerle faydalı olabilmek için görüşmek. Onun dışında, boşa harcanacak hatta rahatlamak için kullanılacak bir dakikası bile yok. Sokağa, gazete almak ve posta kutusuna bakmak için çıkıyor. Eskişehir onun şehri; ama şehrin uğultusu tahammülü zorluyor artık. İmalathanelerin gürültüsü ve gece yarısı araba teybi açanlar hayatı zorlaştırıyor. Eskişehir olmazsa neresi olurdu? “Amasya” diyor hemencecik, “Güzel bir şehir; ama annemin mezarı burada, ben de burada olmayı isterim.”
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=23413), [web.archive.org (arşiv bağlantısı)](http://web.archive.org/web/20070607195247/http://www.aksiyon.com.tr:80/detay.php?id=23413)
