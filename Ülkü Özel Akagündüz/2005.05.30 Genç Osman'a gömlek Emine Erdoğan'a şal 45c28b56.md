# Genç Osman’a gömlek, Emine Erdoğan’a şal

*Ülkü Özel Akagündüz 2005.05.30*

<div>
 <p>
  <font>
   Yıldırım Bayezıd’ın kızına gelinlik, Genç Osman’a gömlek olan Buldan bezinin sarayla ilişiği kesileli çok oldu; ama gözden düştüğü söylenemez. Emine Erdoğan’ın yurtdışına götürdüğü hediyeleri temin eden Buldan, şu günlerde hummalı bir festival hazırlığında.
   <br/>
   <br/>
   Buldan’ın girişinde iki tabela karşılar yolcuyu; ilkinde ‘Bacasız Fabrikalar Diyarına Hoş Geldiniz’ yazar. Sokakta, dokuma tezgahlarının tıkırtılarıyla yürüyenlerin, ahşap kapılar ardındaki ‘bacasız fabrika’ları fark etmesi zaman almaz. İkinci tabela, ilçeyi doğrudan Osmanlı sarayına bağlar ki, bu haliyle pek etkileyicidir; ‘Yıldırım Bayezıd’ın kızının gelinliği, Genç Osman’ın gömleği, Barbaros Hayrettin Paşa’nın şalı Buldan’da dokundu.’
   <br>
    <br>
     1429 yılında Osmanlı hakimiyetine giren ve o yıllarda Osman Gazi’ye gönderdiği giysilerle ünlenen Buldan, geçmişinden gurur duysa da, eski görkemli günlerin hatırasıyla avunmaya niyetli görünmüyor. Hem el tezgahlarında hem de makinelerde ürettiği kumaşlarla dünya pazarına açılan ilçe şu günlerde hummalı bir çalışma içinde. Haziranın ilk haftası, beş yıldan bu yana şenlik haftası... Artık gelenekselleşen ‘Buldan Dokuma, Kültür ve El Sanatları Festivali’ için gün sayan Buldan halkı, 3—5 Haziran tarihleri arasında Buldan bezini tanımak isteyen herkesi misafir etmeye hazırlanıyor. Festivalde hedef, “Buldan bezine dikkat çekmek.” Ünlü mankenlerin katıldığı bir defile, konserler ve kumaşın serüvenini anlatan sinevizyon gösterileri bu amaca hizmet ediyor; ancak festival komitesinden Mehmet Gürsoy, artık Türkiye sınırlarını aşıp dünyaya açılmak gerektiğine inanıyor. Buldan El Sanatları Merkezi’nde (BELSAM) işletme müdürü olarak çalışan Gürsoy, geçen sene, ihracat yaptıkları ülkelere sırf bir açılım olsun diye davetiye gönderdiklerini söylüyor. Dışarıdan gelen olmamış tabii; ama Türkiye’deki tanıdıklarını yönlendirerek Buldanlı dokumacıların yeni bağlantılar kurmasını sağlamışlar.
     <br>
      <br>
       Festivalin bu seneki konukları arasında Kültür Bakanı Atilla Koç, Denizli milletvekilleri ve yazarlar var. Hafta sonları Pamukkale’den ilçeye gelen turistlerin de festivali şenlendirmesi bekleniyor. Buldan halkı, dışarıda yaşayan ve memleketlerine yatırım yapan hayırsever Buldanlıları da unutmuyor. Mehmet Gürsoy, “Buldan’daki bütün okulları uzaktaki hemşehrilerimiz yaptırdı. Biz de onları hayırla yâd ediyoruz. Bu yıl, festivalin onur konuğu, ilçenin sevgisini kazanan Cerit Ailesi olacak.” diyor.
       <br>
        <br>
         Buldan’da her ev bir atölye
         <br/>
         <br/>
         Buldan’da her ev, mütevazı bir fabrika gibi çalışıyor. Tezgahın başına çoğunlukla erkekler oturuyor; çünkü dokuma işi güç gerektiriyor. İplikleri bobinlere sarmak, kumaşın kenarlarına tığ işi süsler, saçaklar yapmak kadınların görevi. Çocuklar da boş durmak yerine havluları, masa örtülerini katlıyor. Buldan, ahşap el tezgahlarının zamana direndiği ender yörelerden biri. İpekli el dokumaları üreten Mehmet Gürsoy, 10’u kendilerine ait olmak üzere, toplam 30 tezgahta kumaş dokuduklarını söylüyor. Bir vakitler saraya kumaş gönderen ilçe, şimdilerde İtalya Başbakanı Silvio Berlusconi’ye yatak örtüsü, Laura Bush’a şal gönderiyor. Emine Erdoğan’ın da daimi müşterilerinden olduğunu söyleyen Gürsoy; “Emine Hanım, yurtdışına hediye götüreceği ya da göndereceği zaman bizi arar.” diyor.
         <br/>
         <br/>
         Arkeolojik bulgular, Buldan’da dokuma sanatının binlerce yıl önceye dayandığını gösteriyor; ancak o kadar geriye gitmeden 1331 yılında yöreyi ziyaret eden İbn Batuta’ya kulak vermek bile yeterli: “Orada pamuktan altın işlemeli kumaş imal olunur ki misli yoktur. Pamuğunun nefis olması ve kuvvetli eğrilmiş bulunması dolayısıyla ziyade dayanır. Bu kumaş, beldenin ismiyle anılır.” Bereket versin, Buldan, aradan geçen 674 yıla rağmen, Batuta’nın sözünü ettiği nefis pamukluları dokumaya devam ediyor.
         <br/>
         <br/>
         Buldan’ın son ipek ustası Habib Dışkaya ise başka bir âlem. Buldan bükümlüsü yerine ipek peştamal dokuyan usta, oğluyla birlikte kozayı ipeğe çeviriyor ve suni boya kullananlara inat, doğal boyalarla kaynatıyor ipeği. 1933 yılında ilkokulu bitirir bitirmez tezgâh başına oturan 75 yaşındaki Habib Usta, “İşi oğluma öğrettim, ama devam eder mi bilemem.” diyor. Bir yandan da yeni nesle hak veriyor; ipek pahalı, dokuması çok zor ne de olsa...
         <br/>
         <br/>
         Kalite karın doyurmuyor
         <br/>
         <br/>
         Buldan bezlerini “Buldan’s” markasıyla dünyaya tanıtan İhsan Dönmez, İsrail, Kanada ve Porto Rico ile başlayan ihracat portföyüne Yunanistan, Avusturya ve İtalya’yı da eklemiş. Ancak, Buldan dokumasının geleceğiyle ilgili iyimser tahminler yapmaktan uzak duruyor. Ona göre devlet destek vermezse dokuma tezgâhlarının tıkırtısı kesilebilir. Yurtdışındaki tekstil fuarlarından edindiği izlenim de, Buldan bezinin kalitesinin henüz fark edilemediği yönünde. Dönmez,  Pamukkale gibi bir cazibe noktasına yakın olmanın bile olumsuz sonuç doğurduğuna inanıyor. Turistler, hediyelik eşya satan mağazalardaki Buldan beziyle yetinip, nehrin kaynağını gözden kaçırıyorlar. Yılda 1 milyon ham bez üreten Dönmez Tekstil’de 55 kişi çalışıyor. 150 hane de kumaşlara ponpon bağlama, saçak yapma gibi işlerden ekmek parası kazanıyor. 1973 yılından bu yana kumaş üreten firma, ürünlerinde kimyasal madde kullanmıyor. Apre kullanılmadığı için kumaşlar nefes alıyor ve insan teninin temas ettiği nevresim takımlarında bu özellik hem sağlık hem de rahatlık hissi veriyor.
         <br/>
         <br/>
         Her şey iyi hoş da, İhsan Dönmez, insanlar geçim sıkıntısı yaşarken onlara sağlıklı nevresim takımlarından söz etmeyi anlamsız buluyor. Buldan bezinden yapılmış yatak örtüleri, perdeler, nevresim takımları ve masa örtülerine rağbet gösterenler, orta ve üst gelir seviyesine sahip; ama ürünlerinin daha geniş kitlelere ulaşmasını arzulayan Dönmez soruyor: “Kumaşları çok özenerek üretiyoruz. Ortaya yüzde yüz sağlıklı, hiçbir kimyasal madde içermeyen ürünler çıkarıyoruz; ama pazardan 20 YTL’ye çarşaf alan bir kadından benim çarşafıma 100 YTL vermesini bekleyebilir miyim?”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2702 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21811), [web.archive.org (arşiv bağlantısı)](http://web.archive.org/web/20061020033715/http://www.aksiyon.com.tr:80/yazdir.php?id=21811)
