# Devlet baba son çare

*Ülkü Özel Akagündüz 2005.04.25*

<div bgcolor="#FFFFFF">
 <font class="content">
  <p>
   <!--- Resim Burada ---------->
   <img border="0" hspace="5" src="/web/20060117220659im_/http://www.aksiyon.com.tr/resim/542/40.jpg" vspace="5"/>
   <!--- Resim Burada ---------->
  </p>
 </font>
 <font class="content">
  “Devlet baba şefkatli elini çocuğun üzerinden çekmesin; ama mümkünse çocuklarımız devletin eline düşmesin.” Anne ve babası tarafından istismar edilen çocuklarla ilgili çalışan uzmanlar bu ortak görüşü dile getiriyor.
  <br>
   <br>
    Annesinden yediği dayakla yüzü tanınmaz hale gelen Sıla Alakaz altı aydır devletin himayesi altında.Anne Çiğdem Alakaz’ı Bolu Cezaevi’ne, Sıla’yı ise Adapazarı Dostluk Çocuk Yuvası’na gönderen ‘dayak’ olayı, mart ayı sonunda verilen mahkeme kararıyla başka bir boyut kazandı. Devlet, Sıla’nın velâyetini annesinden aldı.
   </br>
  </br>
 </font>
 <p>
  <font class="content">
   Çiğdem Alakaz, uzatılan her mikrofona ısrarla “Kızımı o hâle ben getirmedim.” dese de üzerine yapışan “canavar  anne” etiketinden kolaylıkla kurtulamayacağının farkında. O, bundan böyle kızına annelik yapmasının mümkün olmadığını kabullenmiş görünüyor; fakat teyze ve dede, Sıla’yı aile ortamına döndürmekte kararlı.
   <br/>
   <br/>
   Derginin piyasaya çıktığı 25 Nisan tarihinde yapılacak son duruşma, Sıla’nın kaderini belirleyecek. Henüz hayatıyla ilgili karar veremeyecek yaşta olan Sıla’nın önünde mahkeme kararıyla çizilecek üç yol var; inşaatlarda işçilik yapan dedesi ve babaannesiyle birlikte Zonguldak’ın Devrek İlçesi’nde yaşamak, Bolu’nun Yukarı Soku Köyü’nde yaşayan teyzesine yerleşmek ya da koruyucu ailenin himayesi altında kalmak... “Sıla kimde kalmalı?” sorusunu, ülkemizde aynı kaderi paylaşan yüzlerce Sıla olduğu gerçeğinden hareketle, çoğaltarak sormak gerekiyor: Ailesi tarafından istismara uğrayan çocuk için en uygun çözüm nedir? Devlet el koyduğu çocuğu koruyabiliyor mu? Avrupa’da bir örneği bulunmayan çocuk esirgeme kurumları yaşamaya devam edecek mi? Koruyucu aile modeli neden yaygınlaşmıyor?
   <br/>
   <br/>
   Sağlam kalelere ya da güvenli sığınaklara benzettiğimiz evler çocuk için tehlikeli olmaya başladıysa ne yapmalı? Çocuğun bakımında ilk elden kimin sorumlu olduğu ve devletin hangi durumlarda çocuğu himaye altına alacağı, tarafı olduğumuz Birleşmiş Milletler Çocuk Haklarına Dair Sözleşmenin 18-19. maddeleriyle belirlenmiş. Buna göre, çocuğun yetiştirilmesinde anne ve babası ortak ve birinci elden sorumluluk taşır. Devlet bu yönde anne-babaya gerekli desteği sağlar. Şayet çocuk anne ve babası ya da bakımından sorumlu başka kişiler tarafından suiistimal ediliyorsa devlet onu korur ve bu tür davranışları önler. Kötü muameleye maruz kalan çocukların tedavisini sağlayacak sosyal programların hazırlanması da yine devletin görevidir. Bugün herkes, risk altındaki çocukların ‘devlet baba’nın himayesinde olmasını rahatlatıcı buluyor. Sorun olduğunda kapısına koşulan ilk mercii ‘devlet’ fakat çocuklar söz konusu olduğunda bu kapıyı mümkün olduğunca geç tıklatmak konusunda da bir sözbirliği var.
   <br/>
   <br/>
   Nitekim, çocuk haklarıyla ilgili sözleşmenin 3. maddesi çocukla ilgili bütün girişimlerde onun yüksek yararının gözetilmesini öngörüyor. “Yüksek yarar” vurgusu ise, istismar edilen çocuğun öncelikle kendi ailesinin bir başka üyesine ya da bu mümkün değilse bir başka aile ortamına yerleştirilmesi gereğine işaret ediyor. Sözleşmenin önsözünde de yine çocuğun gelişmesi ve esenliği için doğal ortamın aile ortamı olduğu  belirtiliyor.
   <br/>
   <br/>
   En kötü aile ortamı en iyi kurum bakımından iyidir
   <br/>
   <br/>
   Bilgi Üniversitesi Psikoloji Bölümü Öğretim Üyesi Doç. Dr. Serdar Değirmencioğlu, devlet korumasını son çare olarak görenlerden. “Literatür çok sayıda çocuğa şefkat dağıtmanın zor olduğunu söyler. Kurumlarda çalışanlar neticede maaşlı profesyonellerdir. İnsanlar başkalarının çocuklarına kendi çocuklarından daha farklı davranırlar ve bundan dolayı yargılanamazlar.” diyen Değirmencioğlu’na göre, istismara uğrayan çocuğu evinden almak hem çocuğu hem de bu işle görevli insanları olumsuz etkiliyor ve çocuk ne kadar kötü şeyler yaşarsa yaşasın evden koparılmasına tepki gösteriyor.
   <br/>
   <br/>
   Fuhuş, cinsel istismar, şiddet gibi ciddi sorunlar yaşanmamak kaydıyla en kötü aile ortamının en iyi kurum bakımından daha iyi olduğu yönündeki tezi, Sosyal Hizmetler Çocuk Esirgeme Kurumu (SHÇEK) Genel Müdürü İsmail Barış da kabul ediyor. Kurum bakımının çocukların duygusal ve sosyal gelişimini olumsuz yönde etkilediğinin bilimsel bir gerçek olduğunu söyleyen Barış, bu bilgi ışığında, çocuğunu maddi yetersizlikler yüzünden kuruma vermek isteyen ailelere ekonomik destek sağlayacaklarını belirtiyor: “En önemli hedeflerimizden biri, çocukların ailelerinden koparılmadan bakımlarının sağlanması. Bu bağlamda ailelere maddi ve manevi yönden destek verilmesi için çalışmaya başladık. Ancak kaynak temini için belli bir süreye ihtiyacımız var.”
   <br/>
   <br/>
   İsmail Barış, asgarî ihtiyaçları karşılayacak para yardımının dışında, çocuğun anne ve babasının kamu ve özel kuruluşlarda bir işe yerleştirilmesine yönelik yasal çalışmalara başladıkları bilgisini de veriyor. Özel sektördeki istihdamlarda, sigorta primi veya kurumlar vergisinden muaf tutulmaya yönelik yasal altyapı çalışmaları da devam ediyor. SHÇEK’e bağlı birçok yatılı kurumun kapsamlı bir rehabilitasyona ihtiyaç duyduğunu kabul eden Barış’a göre, rehabilitasyonun en kolay ve hızlı yolu ise merkez kuruluşu sabit bırakarak, değişik semtlerde en fazla 20-30 kapasiteli uydu kuruluşlar oluşturmak. Kurum bakımı modelini iyileştirme çalışmalarından biri, geleneksel geniş aile modeline benzeyen ‘grup evleri’ kurmak.
   <br/>
   <br/>
   Uygulamaya yeni konulan bu modelde 5-7 çocuk, eğitimli ve gönüllü görevlilerin refakatinde barınabilecek. Bir diğer yenilikse, hep eleştirilen koğuş sistemi yerine çocukların misafirlerini ağırlayabilecekleri ve ev ortamını hatırlayacakları mekanlar oluşturma projesi.
   <br/>
   <br/>
   Çocuk, zorunlu olmadıkça ailesinden ayrılmamalı, evet, ama ayrıldıktan sonra da ailesini tümüyle kaybetmemeli. Anne ya da babasının ‘şerri’nden kurtarılan çocuğun, devlet babanın şefkatli kollarında daha önce bir ailesi yokmuş gibi yaşaması beklenebilir mi? Çocuk için anne babadan uzak, yeni bir sayfa açmanın mümkün olamayacağını söyleyen Serdar Değirmencioğlu’na göre, makul yaklaşım, evinden ayrılan çocuğun anne ve babayla olan ilişkisini düzenlemek olmalı. “Hiçbir çocuk ‘Anne ve babanın olmamasını ister miydin?’ sorusuna ‘evet’ demez. Çocuğa, anne ve babasının onu hâlâ sevdiği; ama bir müddet ayrı yaşamaları gerektiği söylenmeli ve bunu anlaması için de gayret etmeli. Doğru cümle, ‘Eve gidersen öldürülürsün.’ değil, ‘Eve gidersen zor durumda kalırsın.’ olmalı.” diyor Değirmencioğlu.
   <br/>
   <br/>
   Her şehre bir çocuk köyü
   <br/>
   <br/>
   SHÇEK Genel Müdürü İsmail Barış da korumaya alınan çocukların aileleriyle iletişimi koparmadıklarını söylüyor. Aileler ve yakın akrabaların sosyal ve ekonomik durumlarını belli periyotlarla inceleyen ve tespit edilen değişiklikler ışığında çocuğun geleceğiyle ilgili kararlar alan SHÇEK, isteyen ailelerin çocuklarını ziyaret etmesine, hatta sosyal ve psikolojik ortamları uygun olan ailelerin çocuklarını hafta sonu, resmi tatil ya da yaz tatillerinde belirli sürelerle yanlarına almasına imkan tanıyor. Çocukların yakınlarıyla genel toplantılar yapmak, onların sorunlarını dinlemek ve çocuklarına daha fazla zaman ayırmaları yönünde bilgilendirmek de SHÇEK’in rehberlik çalışmaları arasında.
   <br/>
   <br/>
   Barbaros Çocuk Köyü skandalı medyayı uzunca bir süre meşgul ettikten sonra gündemden silinip gitti. İzmir’in Urla İlçesi’ne bağlı Barbaros Köyü’nde kurulan çocuk köyü, geçtiğimiz şubat ayında  çocukların cinsel istismara uğradığı gerekçesiyle hem devlet hem medya tarafından yakın takibe alınmış ve kurum, art arda gelen tutuklama kararlarıyla itibar kaybına uğramıştı. Türkiye Korunmaya Muhtaç Çocuklar Vakfı’nın İzmir Şubesi’ne bağlı olan Barbaros Çocuk Köyü üzerinde kopan yaygaralar dindi, duman dağıldı; fakat köyde kalan çocukların rehabilitasyonu ve kurumun güven tazeleme çalışmaları devam ediyor.
   <br/>
   <br/>
   Vakıf başkanı Pınar Aran, skandaldan sonra bağışlarının azaldığını söylüyor: “Siz böyle miydiniz? diye soranlara, yok kardeşim demekten yorgun düştüm. Her tarafa e-mailler, bültenler gönderdim. Biz şimdiye kadar devletten tek kuruş yardım almış değiliz. Vakfın UNESCO üyesi olması yardım edenlere biraz güven verdi; ama mütevelli heyetimiz vakıftan elini ayağını çekerse biz biteriz.” Peki, Türkiye Korunmaya Muhtaç Çocuklar Vakfı’nın İstanbul’da kurduğu ilk çocuk köyü Bolluca’da işler yolunda giderken Barbaros Çocuk Köyü’nde yanlış olan neydi? Pınar Aran, sorunu  Barbaros Çocuk Köyü’ndeki idari atamaların SHÇEK tarafından yapılmasına bağlıyor. Köy üzerinde tam hakimiyet sağlayamadıkları için yeterli desteği veremediklerini söyleyen Aran, “Bundan sonra daha fazla vakit ayıracağız. Köy annelerinin eğitimiyle yakından ilgileneceğiz.” diyor.
   <br/>
   <br/>
   Barbaros Çocuk Köyü’nün iyileştirme çalışmalarına SHÇEK de annelerin maaşlarına katkıda bulunarak ve gençlik evinin inşaatını üstlenerek destek veriyor. Gelinen son noktada Barbaros Çocuk Köyü’ndeki yanlış uygulamalarla ilgili ortak bir mutabakat oluşmuş görünüyor. Hem Vakıf Başkanı Pınar Aran hem de SHÇEK Genel Müdürü İsmail Barış, köyde çocuklarla ergenlerin aynı çatı altında barınmasının hatalı olduğu görüşünde. Pınar Aran, Urla’daki tatsız olaydan sonra Bolluca’da kalan çocuklar için yeni gençlik evleri kurma çalışmalarına hız verdiklerini söylüyor. Türkiye Korunmaya Muhtaç Çocuklar Vakfı, kamuoyundaki imajını düzelttikten ve önlerindeki bazı hukuki engelleri aştıktan sonra her ilde bir çocuk köyü kurmayı planlıyor.
   <br/>
   <br/>
   Vakfın önündeki engellerden biri, Hıristiyan misyonerlerle irtibatları olmadığı mahkeme kararıyla belirlendiği halde uluslararası işbirliği izni alamamaları. “Üzerimizde kırmızı bir çarpı işareti var. Dışarıyla bağlantımız kesik. Yeni uygulamaları dergilerden takip ediyoruz. Bizim S.O.S’la hiç bağlantımız olmadı. Neden böyle davranıldığını anlayamıyoruz.” diyor Pınar Aran. İkinci sorun ise, SHÇEK’in çocuk köylerinin geleceğiyle ilgili net bir karara varmamış olması. Günün birinde Bolluca’daki bütün çocukların çocuk esirgeme kurumlarına yerleştirilmesinden endişe duyan Aran, “O zaman, Bolluca’yı yaşlılar evi yaparız herhalde.” diyor.
   <br/>
   <br/>
   Çocuk bakımında yeni arayışlar peşinde olan SHÇEK ise yerleşim merkezlerine uzak kurulan Barbaros ve Bolluca çocuk köylerinden farklı bir köy modeli üzerinde çalışıyor. Manisa, Niğde ve Safranbolu’da kurulması planlanan köyler, çocukların toplumla kaynaşmasına imkan verecek tarzda inşa edilecek. SHÇEK çocuk köyü modelini yaygınlaştırarak ‘yurtlu’ çocuk imajını silip mahalleli, semtli çocuk imajını oturtmak istiyor.
   <br/>
   <br/>
   Koruyucu aileler iyi takip edilmeli
   <br/>
   <br/>
   Devlet korumasına alınan çocukların bakımında çocuk köyleri dışındaki seçeneklerden biri de ‘koruyucu aile’ modeli. Çocuğun sorumlu bir anne-baba tarafından yetiştirilmesine imkan tanıyan bu model, Prof. Dr. Esin Küntay’a göre, yetkili otoriteler tarafından kabul edilen en uygun ve geçerli çözüm yolu. 2828 Sayılı Kanununun 23. maddesiyle belirlenen koruyucu aile modelinin sağlıklı işleyebilmesi için dikkat edilmesi gereken noktaları şöyle sıralıyor Esin Küntay: Ailenin özenle seçilmesi ve belli aralıklarda denetlenmesi gerekir. Çocuğun bakımını kimlerin üstleneceği, onların istismar edilmemesi büyük önem taşır. Bu nedenle izleme etkinliğini üstlenecek yetişmiş personelin varlığı önemlidir. Bildiğimiz kadarıyla daha önceden koruyucu ailelere verilmekte olan aylık ücretler sistemin özendirilmesi için yükseltildi. Para özendiricidir; ancak paranın tamamen çocuğa sarfedilmesi konusu da denetlenmelidir. Koruyucu aile modelinin yaygınlaşmasının önündeki en büyük engel izleme etkinliklerinin tam olarak yerine getirilmemesidir.
   <br/>
   <br/>
   Sivil toplum örgütleri neden korkuyor?
   <br/>
   <br/>
   Sosyal Hizmetler Çocuk Esirgeme Kurumu, Türkiye genelinde 20 bin çocuğa bakım sağlıyor. SHÇEK’in bu hizmeti, çocukları himaye eden diğer kurumlarla kıyaslandığında oldukça önemli görünüyor. Bugün, çocuklarla ilgilenen kurumlar ve bireyler, çocuk esirgeme kurumlarındaki işleyişi eleştirseler de devletin elini çocuğun üzerinden çekmesini istemiyorlar. Sivil toplum örgütlerinin (STÖ) devletin üzerindeki ağır yükü hafifletmesiyle ilgili görüşler ise cılız da olsa ses vermeye başladı. 2828 Sayılı Kanunun 4. maddesi sosyal hizmetlere ilişkin faaliyetlerin devletin denetim ve gözetiminde, halkın gönüllü katkı ve katılımı ile bir bütünlük içinde yürütülmesini öngörüyor. Ancak sivil toplum örgütleri devletin yetkileri konusunda daha paylaşımcı bir tutum sergilemesi gerektiğini düşünüyor.
   <br/>
   <br/>
   Geçtiğimiz haftalarda çocuklarla ilgili konuşmak üzere bir araya gelen örgütlerin ortak problemi, yasal engellerle karşılaşmak. Hem devlet hem de toplum, sivil girişimlere şüpheyle yaklaşıyor. Psikolog Serdar Değirmencioğlu, STÖ’lere deneme süresi tanınmasından yana. Doğal afetler gibi olağandışı olaylarda sivil girişimlerin kendilerini ispatlama imkanı bulacağını; ama onlara bir fırsat vermek için ille de bir deprem ya da sel felaketi beklememek gerektiğini düşünen Değirmencioğlu, yerel yönetimlerin de çocuk himayesi hususunda daha etkin olması gerektiğini söylüyor. Prof. Dr. Esin Küntay da STÖ’lere  önemli görevler düştüğüne inananlardan. Küntay’a göre STÖ’lerin en önemli zaafı işbirliği yapmaktan kaçınmaları. Her biri kendi alanında bağımsız çalışmayı istiyor ve böylece sivil etkinliğin güçlenmesi engelleniyor.
   <br/>
   <br/>
   SILA’NIN ÖNÜNDEKi ÇATALLI YOL
   <br/>
   <br/>
   Sıla’nın dövülmesi kamuoyuna yansımasaydı ne olacaktı? Muhtemelen annesinden dayak yiyerek büyüyen yüzlerce çocuk gibi aile ortamında yaşamaya devam edecek ya da akrabaları tarafından himaye altına alınacaktı. Fakat Sıla, yoğun bakıma alınmayı gerektirecek kadar ağır bir şiddete maruz kaldı ve bu olay hayatının yönünü değiştirmekle kalmayıp bir aile dramını da görünür kıldı. Sıla, sosyo-ekonomik düzeyi düşük bir ailenin tek kızı. 3.5 yaşına kadar dedesi Mustafa Alakaz’ın yanında büyümüş ve annesi Çiğdem Alakaz’a hiç ‘anne’ dememiş.
   <br/>
   <br/>
   Mahkeme kararıyla elinden alındıktan sonra Sıla’yı hiç görmeyen Çiğdem Hanım, kızının kendisine uzak durduğunu ve ilk eşinden olan oğlu İlker’i daha çok sevdiğini itiraf ediyor. Trajik olan, ‘dayak’ hadisesinden sonra sadece Sıla’nın değil, 6 yaşındaki İlker’in de elinden alınmış olması. İlker şimdi, Karamürsel’deki Gazanfer Bilge Çocuk Yuvası’nda koruma altında. Çiğdem Alakaz, oğlunu yanına alamazsa yuvanın önünde kendisini yakmayı planlıyor. Teyze Yaşariye Hanım ise çocukların velayetini hak kazanmak için kıyasıya bir mücadele içinde. “Hem İlker hem de Sıla’nın velayetini istiyorum. Birini yuvadan kurtarırsam kârdır.” diyor.
   <br/>
   <br/>
   Sıla’yı almak için çabalayanlardan biri de dede Mustafa Alakaz. İlginç olan ise her iki taraf da devletin Sıla’yı kendisine vereceğinden yüzde yüz emin. Dede Alakaz, torununu alamazsa Avrupa İnsan Hakları Mahkemesi’ne kadar çıkacağını söylüyor. ‘Sıla davası’ nın ortaya çıkardığı bir gerçek ise çocuk yuvalarının ya da cezaevlerinin aile tarihinde bir ilk olmayışı.
   <br/>
   <br/>
   17 Ağustos depreminin ardından çadırlarda perişan olan Çiğdem Alakaz bir kızını ve İlker’i çocuk esirgeme kurumuna vermiş. 8 aylık kızı yuvada ölmüş ve İlker, psikolojik sorunlarıyla birlikte eve dönmüş. Sıla’yı dövdüğü için 4.5 ay cezaevinde kalan Çiğdem Hanım, “Elektriğin mührünü açtığım için 5 gün cezaevinde kalmıştım. Beni o günlerden tanıdıkları için iyi davrandılar. Fakat bir kadından dayak yedim.” diyor.
   <br/>
   <br/>
   Alakaz ailesi zor günler yaşıyor. Bolu’da bir iş ve kiralık ev bulmaları imkansız. Bütün kapılar yüzlerine kapandığı için akrabalarının yanına sığınmış durumdalar. Ancak ömür boyu anne sevgisinden mahrum yaşayacak Sıla’yı daha zor günler bekliyor.
   <br/>
  </font>
  <br/>
  <!---- YAZI SONU ----------->
 </p>
</div>


## Yorumlar

### Osman Samet Akalan, 10-Kasım-2005
> Suç devletin: 
> Ben Gölcük Saraylı Çocuk Köyü’nde kalıyorum. Yanlış düşünüyorsunuz. Hiçbir çocuk yuvada kalmak istemez; ama ailede problem varsa en iyi çare yuvadır. Evet, bütün suç devlette. Devlet neden baştan beri ev sistemi kurmadı, neden adam gibi adamları yuvaların başına koymadı. Hep torpil, hep torpil... Bu işi severek yapanlar da var; onları etkili mevkilere getirmek gerekir.

### Ahmet Selman Özdemir, 27-Nisan-2005
> Saldırganla da ilgilenmeli: 
> Son yıllarda, aile içi şiddet korkutucu şekilde arttı. Uzmanların sadece mağdurlarla değil, etrafına zarar veren insanlarla da ilgilenmesi gerekir. Onları şiddete iten sebepler teşhis edilmeli. Bu konuda topluma da büyük görev düşüyor. Dayanışma pek çok problemin çözümüne yardımcı olur.

Kaynak: [www.aksiyon.com.tr](http://www.aksiyon.com.tr:80/detay.php?id=21012&yorum_id=1), [web.archive.org (arşiv bağlantısı)](http://web.archive.org/web/20060117220659/http://www.aksiyon.com.tr:80/detay.php?id=21012&yorum_id=1)
