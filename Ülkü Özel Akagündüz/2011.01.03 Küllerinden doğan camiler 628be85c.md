# Küllerinden doğan camiler

*Ülkü Özel Akagündüz 2011.01.03*

<div class="pNewsDetailMainContent ctx_content" itemprop="articleBody">
 <p>
  İstanbul, yıkılıp yok olan camilerinden özür diliyor. Hayırseverler, kayıp camileri, bir vakitler bulundukları arsalarda yeniden yükseltiyor.
 </p>
 <p>
  <p class="MsoNormal">
   İstanbul’un ‘kayıp’ camileri ihya ediliyor. 1900’lerin başından 70’lere kadar çoğu yol genişletme ve bulvar açma çalışmaları sırasında yıkılan camiler, hayırseverlerin yardımıyla bir bir gün yüzüne çıkarılıyor. Birinci dereceden tarihî eser özelliği taşıyan ‘kayıp’ camilerin yeniden yaptırılmasındaki amaç kültürel dokuyu, mimarî ya da simge değeri olan eserlerle canlandırmak…
  </p>
  <p class="MsoNormal">
   1846 tarihli Mühendishane haritalarına göre Tarihî Yarımada içinde selâtin camileri de dâhil olmak üzere toplam 525 cami ve mescit bulunuyor; ancak İstanbul Büyükşehir Belediyesi’ne bağlı İmar ve Şehircilik Daire Başkanlığı’nın hazırladığı koruma amaçlı imar planlarında 80’i Eminönü’nde, 95’i
   <span>
   </span>
   Fatih’te toplam 175 cami ve mescit kayıp görünüyor. Birinci Dünya Savaşı ve Balkan harpleriyle gelen yokluk günleri, yangınlar, depremler, 500 metre çap içerisinde sadece bir caminin kalmasını öngören kanunlar ve 1950’lerdeki yanlış imar hareketleri gibi nedenlerle ‘kaybolan’ camiler, tarihe ve kültüre duyarlı vatandaşların zihninden silinmiş değil.
  </p>
  <p class="MsoNormal">
   175 KAYIP CAMİDEN 40’I
  </p>
  <p class="MsoNormal">
   İHYA EDİLEBİLECEK
  </p>
  <p class="MsoNormal">
   Kayıp camilerin tespit edilmesi tamamının ihya edileceği anlamına gelmiyor elbette. Tarihî Yarımada’da 2 bin 300 tarihî eseri tescil ettiren İmar ve Şehircilik Daire Başkanlığı, 175 kayıp camiden 90’ının imar planında yani kâğıt üzerinde ihya edilmesini uygun bulmuş.
  </p>
  <p class="MsoNormal">
   Ancak 90 camiden 60’ı, haklarında bilgi ve belgeye ulaşılamadığı için arsası tescil ettirilecek camiler listesine bile girememiş. 2008 yılında, İstanbul Büyükşehir Belediyesi Tarihi Çevre Koruma Müdürlüğü kanalıyla Koruma Kurulu’na gönderilen camilerin bir kısmı da eski kaynaklardan ve resimlerinden oluşan bilgilere rağmen ‘etrafında yerleşim yok’ ya da ‘bilgi ve belgesi eksik’ gibi gerekçelerle reddedilmiş.
  </p>
  <p class="MsoNormal">
   Bilgi ve belge eksikliği ihyaların önündeki en büyük engel… Kayıtlarda cami arsası olarak görünen ve sadece adı belli olan ancak kaynaklarda hiçbir ize rastlanmadığı için iki defa kayıp sayılan birçok mabet var. Bir bilen çıkar ya da II. Abdülhamit’in fotoğraf arşivinde vardır umuduyla imar planlarına kaydedilen bu camiler belki hiçbir zaman gün ışığına çıkamayacak ya da iyimser bir ihtimalle yeni bir mimari üslupla yapılmalarına imkân tanınacak. Pertevniyal Lisesi’nin üst kısmında, yaya geçidinin ayağında arsası bulunan Baba Hasan Alemi Camii gibi mesela… Koruma Kurulu, bu caminin orijinal yerinde ama yeni bir üslupla yapılmasını uygun bulmuş.
  </p>
  <p class="MsoNormal">
   Var olan bilgiye ulaşamamak da ayrı bir sıkıntı tabii. Eski kaynakları ve arşivleri özveri ile araştıran Müfit Yüksel, Murat Kıyıcı, Ramazan Yetim gibi uzmanlar, belgeyi aramak yerine ‘yok’ diye kestirip atan görevlilerin ilgisizliğiyle karşılaşmış çoğu defa. Bir mabedin yeniden hayat bulmasını imkânsız hâle getiren bu öze nsizliğe ‘Camiye ihtiyaç yok, arsalar değerli, iş hanı yapalım’ mantığı ve resmî işleyişin yavaşlığı eklenince çalışmaların hepten hız kestiği tahmin edilebilir. Ancak şartların olumsuzluğuna rağmen hayırsever vatandaşlar ecdat yadigârı mabetleri bir vakitler bulunduğu yerde yeniden inşa etmekten vazgeçecek gibi görünmüyor. O hayırseverlerden biri Yeryüzü Doktorları projesinin kurucularından Göz Doktoru Erhan Sarışın… Muayenehanesiyle hastane arasında mekik dokuyan yoğun bir doktorun cami ihyası gibi zahmetli bir işle uğraşması şaşırtıcı olabilir. O da zaten hiç aklında yokken kendisini bir anda böyle bir meşguliyet içinde bulduğunu söylüyor. Her şey, arabasını her gün park ettiği otoparkı düzenlemek istemesiyle başlıyor. Beyoğlu Göz Hastanesi’nin önünde bulunan otoparkın aslında bir cami arsası olduğunu ve üzerinde hiçbir değişiklik yapamayacağını öğrenince kenara çekiliyor. Ancak bir süre sonra, otoparka bitişik binalardan birinin güçlendirme duvarının cami arsasına taştığını fark ediyor. Savcılığa ve belediyeye yaptığı şikâyetlerden sonuç alamayınca “İş başa düştü.” diyor ve arsanın tamamen elden gitmemesi için camiyi ihya etmeye karar veriyor. Erhan Sarışın’ın hayatında yeni bir sayfa açan bu karar, onu ve Beyoğlu Göz Hastanesi’nde çalışan doktor arkadaşlarını bir maceranın da ortasına sürüklüyor ve her şey aslında burada başlıyor. Zira camiyi bazı makamların itirazına rağmen, neredeyse gizlice yaptırmak gerekiyor. Peki; ama neden?
   <span>
   </span>
  </p>
  <p class="MsoNormal">
   ERDOĞAN, BAŞKANKEN CAMİYİ
  </p>
  <p class="MsoNormal">
   YAPTIRMAK İSTEMİŞ AMA…
  </p>
  <p class="MsoNormal">
   Erhan Sarışın’a göre cevap, caminin yıkılış hikâyesinde aranmalı. 1900’lerin başı, Kuledibi’nin gayrimüslim vatandaşları ezan sesinden rahatsız olduklarını dile getirince caminin imam kadrosu iptal ediliyor. Cemaatsiz kaldığı için harap olan cami 1947’de, “Krikor Efendi’nin başına tahta düştü” diye ortadan kaldırılıyor. Uzunca bir süre kimselerin hatırlamadığı camiyi belediye başkanlığı döneminde Başbakan Tayyip Erdoğan yaptırmak istiyor; ancak karşısında “Camiye ait bir kalıntı yoktur, dolayısıyla ihya edilecek bir cami de yoktur” kararı alan ve itirazlara sessiz kalmayı tercih eden Koruma Kurulu’nu buluyor. Yıllar sonra, Doktor Sarışın ve arkadaşları arsayı bir ustaya sessizce kazdırdığında neyle karşılaştılar dersiniz? Koruma Kurulu’nun ‘yoktur’ dediği cami temelleriyle elbette, hem de sadece bir buçuk metre derinlikte… Göz doktorlarının, sırf tarihî bir görünüm olsun diye Eyüp’ün, Fatih’in ara sokaklarından, sur diplerinden, demiryolu kenarlarından eski taşlar toplayarak ve işçilerin parasını kendi ceplerinden ödeyerek tamamladıkları caminin çatısını, kapısını ve minberini İstanbul Büyükşehir Belediye Başkanı Kadir Topbaş yaptırmış.
  </p>
  <p class="MsoNormal">
   GALATA KULESİ’NDEN LİMANA
  </p>
  <p class="MsoNormal">
   İNEN GİZLİ BİR GEÇİT
  </p>
  <p class="MsoNormal">
   Üç yıl süren bir çalışmanın ardından 2006 yılında ibadete açılan caminin sadece tarihî değil simgesel bir değeri var. Fatih Sultan Mehmet’in, fetihten sonra Beyoğlu bölgesine atadığı ilk valilerden Bereketzâde Ali Efendi’nin, 1453 yılında yaptırdığı cami, şayet değerlendirilebilirse turistik bir değer de taşıyor. Kazı esnasında, Ali Efendi’nin valilik makamı olarak kullandığı Galata Kulesi’nden camiye yürüdüğü ve oradan da limana indiği gizli bir geçit tespit edilmiş. Bir insanın başını hafifçe eğerek yürümesine imkân tanıyan yolun 45 metrelik bir bölümünü de restore ettiren Dr. Sarışın’ın o güne ilişkin keyifli bir hatırası var: “Bir gün o gizli yola eğilmiş bakıyordum. Bir adam yanaştı ve ‘Ne güzel bir mesleğiniz var, arkeolog olmak ne güzel.’ dedi. Adama gülümseyerek baktım ve ‘Ben göz doktoruyum.’ dedim. Hayal kırıklığına uğradığı için belki de ‘O zaman ne arıyorsun orada?’ diye çıkıştı.” Gerçekten bir göz doktoru ne arıyor cami inşaatında? Dr. Erhan Sarışın, ehemmiyetsiz bir mevzudan bahseder gibi, sade bir tevazu ile “Ahiret yatırımı sadece.” diyor ve ekliyor;
   <span>
   </span>
   “Bu yolda yürümeye devam edeceğiz.”
  </p>
  <p class="MsoNormal">
   Elindeki kabarık dosyaya bakılırsa o yol üzerinde ihya edilecek çok cami var daha. Fındıkzade’deki Kasap Halil Camii’ni, temel kazısını yapıp Koruma Kurulu’na tescil ettirdikten sonra Büyükşehir Belediyesi’ne bırakmışlar. Adını bildikleri; ama yerini net olarak tespit edemedikleri Cellât Camii’nin arsasını da bir yılın sonunda Aksaray Langa Caddesi’nde, yüzde kırkı yola gitmiş şekilde bulmuşlar. İhya listesinde tamamen kaybolan Arpaemini ve Seyit Bey camilerinin yanı sıra, Perşembe Pazarı Yelkenciler Hanı’ndaki Yelkenciler Mescidi, Taksim İlk Yardım Hastanesi Camii, Haliç Tersanesi’ndeki Setüstü Camii gibi onarım gerektiren harap camiler de var. II. Abdülhamit’in yaptırdığı Setüstü Camii’nin kitabeleri beş yıl önce otların arasında bulunmuş ve tercüme edilmiş. Bir ara okul olarak da kullanılan camiye seccade ve Kur’an-ı Kerim de bırakan Dr. Sarışın, tescili yapılan ve Büyükşehir Belediyesi’ne teslim edilen caminin birkaç sene içinde ibadete açılabileceğini düşünüyor. Ancak diğerleri için özellikle de ihya edilmesi gerekenler için o kadar ümitli konuşmuyor. Bir caminin eski fotoğraflarını bulmak ve yerini tespit etmek bir yılı, Koruma Kurulu’na tescil ettirmek üç yılı ve inşa ettirmek iki yılı alıyor. Şu durumda üzerinde dört yıldır çalışılan Kasap Halil Camii’ni tamamlanmış hâlde görebilmek için iki, Seyit Bey Camii içinse dört yıl beklememiz gerekecek.
  </p>
  <p class="MsoNormal">
   Sistem yavaş işlese de bir yok oluştan kurtarılan, şimdilik hiç değilse isimleri anılan bu camiler Doktor Erhan Sarışın’ın himayesinde; ama daha nice kayıp mabet var, kimi bir şahsın mülkü olmaktan kurtarılmayı, kimi tescil sırasını bekliyor. Laleli Camii’nin karşısındaki Kızıltaş Mescidi mesela, eski fotoğraflarının bulunmasına ve Tarihi Çevre Koruma Müdürlüğü’nün Koruma Kurulu’na tescil için resmî yazı yollamasına rağmen reddedilmiş. Yerinde şu an birahane olan Ayvansaray Mescidi, Vakıflar tarafından ihya edilecek; fakat üzerinde trafo bulunan Beyazıt’taki Hatice Usta Mescidi’nin akıbeti henüz belli değil. Sirkeci TCDD istasyonunun yanında kısmen yola giden Emir Mescidi, geriye çekilerek ihya edilebilecekken Koruma Kurulu tescile yanaşmadığı için bekliyor. Bekleyen sadece o mu? Bir vakitler Cihangir’de ağzı dualı insanlarla şenlenen; ancak sonradan yıkılan ve arsaları halen boş olan Kâtip Mustafa Çelebi Mescidi, Hacı Recep Camii, Pürtelâş Hasan Efendi Camii ve Galata Yeni Valide Camii de Vakıflar’ın yardımına ve hayırseverlerin ilgisine muhtaç. 1957 yılında Perşembe Pazarı’ndaki Tersane Caddesi açılırken, Anıtlar Kurulu’nun ‘yıkılıp yanındaki parsele kaydırılması uygundur’ kararı aldığı Alaca Mescidi, yıkılmış; ama her nedense yandaki parsele yeniden yapılmamış. Perşembe Pazarı’nda sahile yakın bir yerdeyken yıkılan Nişancı Mescidi’nin de daha talihli olduğu söylenemez. ‘Tescilli kültür varlığı’ belgesine sahip olan mescitten bugüne sadece bir çeşme kaldığına göre… Sultanahmet Camii’nin yakınında, minaresinin bir kısmı ayakta kalabilmiş Güngörmez Mescidi ve yine onun gibi minaresinin yarısı günümüze ulaşabilmiş Cankurtaran Mescidi… İkisi de Anıtlar Kurulu’ndan tescilli ve ihya edilmelerinin önünde hiçbir engel yok, yeter ki Vakıflar, müftülükler ve dernekler bir araya gelip kolları sıvasın.
  </p>
  <p class="MsoNormal">
   Kayıplar listesinin uzayıp gitmesi moral bozucu; ama Cankurtaran sahilindeki Bostancıbaşı Camii’ni söylemeden geçemeyiz yine de... Camii’nin güzel fotoğraflarına rastlayan ve “Bu mabedi İstanbul’a tekrar kazandırmalıyız.” diyen sanat tarihçilerinin hevesi kursağında kalmış yazık ki! Sahilde yürüyüşe çıkan veya piknik yapan İstanbulluların beş kilometrelik bir aks üzerinde bir ibadet alanına rastlayamadığı gerçeğini göz ardı eden Koruma Kurulu, “Etrafında yerleşim yok, sivil mimari yok olmuş.” gibi bilim dışı bir gerekçeyle camiyi tescile yanaşmamış. Neden bilim dışı? Caminin yapıldığı yıllarda da o bölgede sivil mimarinin olmadığı hesap edilemediği için tabii ki…
  </p>
  <p class="MsoNormal">
   Cami ihyasıyla ilgilenen şahısların ve kurumların sık sık karşısına çıkan ‘Etrafında yerleşim yok’ veya ‘Camiye ihtiyaç yok’, ‘Arsa kıymetli, iş hanı yapalım’ gibi itirazları nasıl değerlendirmek gerekir?
  </p>
  <p class="MsoNormal">
   CAMİ ARSASINDA KÂR AMACI
  </p>
  <p class="MsoNormal">
   GÜDÜLMEZ
  </p>
  <p class="MsoNormal">
   Vakıflar’ın ya da başka resmî kurumların cami arsaları üzerinde gelir getirecek hesaplar yapmasını yanlış bulan Sanat Tarihçisi Prof. Ahmet Vefa Çobanoğlu; “Cami arsası akar değil, hayır eseridir. Dolayısıyla ihya edilmelidir. Kurumlar ancak çarşı gibi akar eserlerde ticari gaye güdebilirler.” diyor. Çobanoğlu, caminin özgün yeri boşsa, vakıf mülkiyetindeyse ve hakkında yeterli bilgi varsa ihyayı engellemenin yanlı bir tutum olacağına inanıyor. Ancak adını açıklamak istemeyen bir yetkilinin anlattıklarına bakılırsa ihya çabaları kimi zaman engellere takılabiliyor; “Kalıntıları Dolmabahçe Camii yakınlarında olan Süheyl Bey Camii’nin ihya kararı, Vakıflar’dan üst üste gelen ‘yeri çok değerli, satalım’ itirazları yüzünden epey gecikti. Sonunda caminin eski fotoğrafları görüldükten sonra arsanın yeri tescil edildi. Cami arsası kurtarıldı; ama bu kez de ihya projesinde arsanın bir bölümü çay bahçesi olarak değerlendirildiği için proje reddedildi.” Yeni bir proje hazırlanınca gün yüzüne çıkacak bu kayıp caminin güzelim bir Mimar Sinan eseri olduğunu hatırlatalım bu arada.
  </p>
  <p class="MsoNormal">
   CAMİYE GERÇEKTEN İHTİYAÇ YOK MU?
  </p>
  <p class="MsoNormal">
   Koruma amaçlı hazırlanan imar planlarında yer alan bütün sosyal donatı alanları gibi muhakkak korunması gereken camiler, ‘Bir tarihî eserin belgesi varsa, orijinal yeri de boşsa ihya edilebilir.’ diyen Anıtlar Yüksek İlke Kararları’yla da muhafaza altına alınmış aslında. Zaten bütün mesele, “Camiye ihtiyaç yok” engelini aşabilmekte. Peki, gerçekten camiye ihtiyaç yok mu? Kişi başına düşmesi gereken ibadet alanını yarım metrekare olarak belirleyen plan yapım yönetmeliğine göre, Tarihî Yarımada’daki 525 cami, bırakın ‘misafirleri’, bölge sakinlerine bile yetmiyor. ‘Koruma Amaçlı Nazım İmar Planları’nın yapımcısı ve şehir plancısı olan bir uzman, Eminönü’nü de içine alacak şekilde Fatih ilçesinin yaşayan nüfusunun 460 bin olduğu, gündüz nüfusunun ise üç milyonu geçtiği gerçeğinden hareketle hâlihazırdaki camilerin bile çok yetersiz kaldığını hesaplamış. Bu durumda şöyle bir soru geliyor akla:
   <span>
   </span>
   “Okul ve hastane içlerine bile mescit yaptıran, mesela Cerrahpaşa Hastanesi’ne beş cami konduran ya da Kapalıçarşı’nın içindeki hanlara mescitler serpiştiren ecdat, bu kararı gelişigüzel mi almıştı?”
  </p>
  <p class="MsoNormal">
   BİR CAMİ NASIL İHYA EDİLİR?
  </p>
  <p class="MsoNormal">
   Kayıp camileri imar planlarında gösterip yerlerini tescil ettirerek ihyanın yolunu açan İBB İmar ve Şehircilik Daire Başkanlığı, cami ihya ettirmek isteyen hayırseverlerin işini epey kolaylaştırmış görünüyor. Aksi takdirde, hayırsever bir vatandaşın şehir plancısına başvurması, eski kaynakları araştırıp resim-bilgi-belge-kroki-proje-plan bulması, sekiz on resmî kurumdan görüş alması ve bütün bunlar için yaklaşık 50 bin TL ödemesi gerekecekti.
   <span>
   </span>
   Ve muhtemelen bunca koşuşturmadan yorulup ya da maddi külfetin altında ezilip geri çekilecekti. Bugünkü durumda, planlarda zaten cami arsası olarak tescil edilmiş bir mabedi ihya etmek için eski fotoğraflarla birlikte Koruma Kurulu’na giden ve kazı izni aldıktan sonra çalışmalara başlayabilenler, yirmi beş yıl önce el yordamıyla ihyaya kalkışan Necmettin Üçyıldız’a kıyasla epey talihli sayılır.
  </p>
  <p class="MsoNormal">
   CAMİ ARSASINA BİR MİNÜBÜS DOLUSU
  </p>
  <p class="MsoNormal">
   ADAMLA GİDECEKSİN
  </p>
  <p class="MsoNormal">
   Hırka-i Şerif Vakfı kurucu başkanı Necmettin Üçyıldız, cami ihya etmenin deveye hendek atlatmaktan zor olduğu yıllarda başlamış hayır işlerine. Cami arsasında Vakıflar’a üç beş lira kira vererek yaşayan gecekonducuları, oduncuları ve bilumum işgalcileri ikna etmek de onun göreviymiş, Koruma Kurulu, Tapu Kadastro, Vakıflar arasında mekik dokumak da… Projeleri kendi parasıyla çizdirmiş ve temel kazılarına ‘başına iş gelir’ korkusuyla bir minibüs dolusu adamla gitmiş. İlk ihyası; Melek Hoca Caddesi üzerindeki Damat Öksüz Mehmet Paşa Camii… Bu camiyi ihya ettirmek isteyen; ancak arsadaki gecekondularla başı derde giren yaşlı bir hayırseverin ricası üzerine kolları sıvayan Üçyıldız, camiyi 1985 yılında kimseden destek almadan tamamlamış.
  </p>
  <p class="MsoNormal">
   Cami ihyasına bir kez başlayanların bu işleri uzun süre bırakamaması enteresandır, Necmettin Üçyıldız da çok geçmeden yarım kalmış başka bir camiyle ilgilenirken bulmuş kendisini; Fatih Draman’daki Tercüman Yunus Camii… İnşaatı aslına uygun yapılmadığı gerekçesiyle durdurulunca ortada kalan bu camiyi tamamlamak da yine Üçyıldız’a nasip olmuş.
  </p>
  <p class="MsoNormal">
   Bugün Fatih Sarıgüzel Caddesi’ni güzelleştiren Hoca Üveys Camii’nin hikâyesi ise daha farklı. Necmettin Üçyıldız’dan dinleyelim: “Kendime ev yapmak niyetiyle baktığım arsada Allah’ın evi varmış meğer. Çok büyük bir arsa, içinde bir baraka, bir adam ve bir köpek var. Adam elli yıldır orada yaşıyormuş. Civardan insanlar, ‘Yaklaşma seni öldürür’ dediler. Hakikaten adam inşaata başladığımız ilk gün köpeğini üzerimize saldı. Camiyi Arkeoloji Müzesi’nden bir hanımın desteğiyle tamamladık. Şimdi görenler beş yüz yıllık zannediyor o camiyi; ama işte böyle ortaya çıktı.”
  </p>
  <p class="MsoNormal">
   Cami ihyasında hayırsever- işgalci mücadelesi beklenen bir durum; ama iki hayırseverin bir cami için neredeyse kapışmasına ne demeli? Kambur Mustafa Paşa Camii arsasındaki oduncuyu çıkarıp projeyi kendi imkânlarıyla çizdiren Üçyıldız, “Bütün sevapları sen mi toplayacaksın? Burayı da biz yapalım.” diyen birkaç hayırsever çıkınca karşısına ‘Eyvallah’ deyip geri çekilmiş. Necmettin Üçyıldız, benzer bir hadiseyi de Millet Caddesi açılırken yıkılan iki cami için yaşamış. Menderes’in ‘yaptırma’ sözü verdiği; ama ihtilal patlak verince arkasında boynu bükük bıraktığı bu iki caminin ihyasıyla ilgilenirken “Camilerle ben uğraşıyorum. Niye elimden alıyorsun?’ diyen bir hayırseverle karşı karşıya gelmiş yine. Üçyıldız şaşkınlığını bugün bile gizleyemiyor; “Vakıflar’ın isteği üzerine girmiştim bu işe zaten. Meğer o zat 25 yıldır bu camilerin ihyası için gayret ediyormuş. Hâl böyle olunca kenara çekilmeyi uygun buldum.” İstanbullular, Millet Caddesi üzerinde sevimli bir sürpriz gibi yükselen bu iki camiyi fark etmiş olmalılar. Yakın bir zamanda tamamlanması planlanan camilerden birinin, hiç mescidi olmayan Çapa Hastanesi’ne yakın olması ayrıca sevindirici. Vakit namazlarından birini kaçırma endişesiyle yürüyenler için de yol üzerinde, bir vakitler bulunduğu yerde ihya edilmiş bir mabede girmenin rahatlığı neyle ölçülebilir? Ama en güzeli de, vaktiyle bu mabetleri, hayır defterleri kapanmasın, arkalarından dua eden birileri hep olsun diye yaptıran, sonra kendileriyle birlikte mabetleri de kaybolan hayırseverlerin bundan böyle huzura kavuşacak olması…
  </p>
  <p class="MsoNormal">
  </p>
  <p class="MsoNormal">
   Karaköy Mescidi de ihya edilecek
  </p>
  <p class="MsoNormal">
   Kınalıada’ya taşımak bahanesiyle Karaköy’deki yerinden sökülen ve sonra sırra kadem basan Merzifonlu Kara Mustafa Paşa Camii de (Karaköy Mescidi) arsası tescil ettirilen, dolayısıyla ihyası kesinleşen camilerden biri. İBB Tarihi Çevre Müdürlüğü, mescidin projelerini hazırlamış ve parselinin kamulaştırılması için Vakıflar Bölge Müdürlüğü’ne resmî müracaatta bulunmuş. Sanat tarihçisi Prof. Ahmet Vefa Çobanoğlu, Karaköy Meydanı genişletilirken numaralandırılarak sökülen caminin taşlarının hurdacılara satıldığını söylüyor. Orijinal yerinde yapılacak mescit, Karaköy’e eski kartpostallardaki görüntüsünü yeniden kazandıracak. Bu caminin ihyası, bir zamanlar ona komşuluk yapan Bektaş Efendi Camii’nin de kurtuluşu olur belki. Karaköy Mescidi’nin bir benzeri olan Bektaş Efendi Camii de 2010 yılı içinde tescil ettirilen yani ihyasının önü açılan mabetlerden biri.
  </p>
  <p class="MsoNormal">
   Sultanahmet ve Ayasofya bile tescilli değilmiş
  </p>
  <p class="MsoNormal">
   <span>
   </span>
   İstanbul Büyükşehir Belediyesi, 2001 yılında 40 kişilik bir uzman ekiple sahaya inmiş ve Tarihî Yarımada’da on bine yakın tarihî eseri tespit etmiş. Ayrıca binlerce eski haritayı, kurul kararlarını ve eski eser encümen arşivlerini sayısal hâle getirerek toplam 1061 tarihî anıtsal eserin yıkılıp yok olduğunu belgelemiş. Bu bilgiler ışığında hazırlanan koruma amaçlı imar planlarında kaybolan hanların, çeşmelerin, medreselerin, mescit ve camilerin yanında kayıp kiliseler ve sinagoglar da unutulmamış. Böylece Tarihî Yarımada içindeki kayıp camileri bile göstermeyen bir önceki döneme ait koruma imar planlarının eksiği kapatılmış. Ama daha da önemlisi tescil kaydı olmayan 2 binden fazla tarihî eser Koruma Kurulu’na gönderilerek tescil ettirilmiş. Bu eserler arasında Ayasofya, Sultanahmet, Yeni Cami, Sümbül Efendi Camii, Valide Sultan Camii, Laleli Camii gibi sembolik değeri yüksek eserlerin bulunmasına ne demeli?
   <span>
   </span>
   2000 yılına kadar rölövesi yapılmamış yani bütün boyutları ölçülerek, plan, kesit ve görünüşü yeniden çıkarılmamış ve tescil ettirilmemiş, bir anlamda sigortası yaptırılmamış bir Ayasofya ve Sultanahmet… Kulağa nasıl geliyor?
  </p>
  <p class="MsoNormal">
   Zenginin duası, fakirin parası
  </p>
  <p class="MsoNormal">
   Son yıllarda gençlerle ilgili projelere ağırlık verdiği için gençlik merkezi yapmak üzere kayıp bir medresenin ihyasıyla ilgilenen Necmettin Üçyıldız, “Cami ihya ettirecek parayı nereden buluyorsun?” diye soran meraklılara nasıl bir cevap vermiş dersiniz?
   <span>
   </span>
   “Zenginlerin duası, fakirlerin parasıyla…” Neyi kastettiğini kendisi söylesin: “Zenginlerin de elbet yardımı olmuştur; ama inşaatın başına birini koyup, gelenden gidenden üç beş lira toplayarak bitirdik hep camileri.”
  </p>
  <p class="MsoNormal">
   Halk, Mimar Ayaz Camii yıkılmasın diye yürümüş
  </p>
  <p class="MsoNormal">
   Anıtlar Kurulu’nca onaylanan cami ihyalarının inşaat izinlerini KUDEB (Koruma Uygulama ve Denetim Müdürlüğü) veriyor. KUDEB Müdürü Şimşek Deniz, cami arsaları üzerindeki gecekonduları temizlediği için konuya aşina bir isim. Birçok caminin hiç gereği olmadığı hâlde yıkıldığını hatırlatan Deniz, Horhor’daki Mimar Ayaz Camii’nin yol genişletme çalışmasına hiçbir olumsuz etkisi yokken yıkıldığını söylüyor. Mahalle sakinlerinden Sacide Teyze’nin vefatından önce anlattıklarına bakılırsa, caminin yıkılacağı haberini alan halk, Saraçhane’ye yürümüş. Yetkililer kalabalığı yatıştırmak için yıkmayacaklarına dair söz vermişler; ama bir hafta geçmeden cami gece yarısı operasyonuyla ortadan kaldırılmış. Tek örnek Mimar Ayaz Camii değil elbette. Prof. Dr. Semavi Eyice, Menderes dönemi imar hareketlerini değerlendirirken Atatürk Bulvarı’na kurban giden Baba Hasan Alemi ve Oruç Gazi camilerinin de keyfî yıkıldığı notunu düşer. Tarihî Yarımada Koruma Amaçlı Nazım İmar Planı Raporu da 1950’den sonra nüfusu 1 milyonu aşan İstanbul’da trafiği rahatlatmak maksadıyla açılan Atatürk Bulvarı’nın İsmail Ağa Camii, Firuz Ağa Mescidi, Süleyman Subaşı Camii gibi birçok tarihî eseri ortadan kaldırdığını kaydeder. Yine aynı şekilde, Sirkeci’den Florya’ya uzanan sahil yolunda, Vatan ve Millet caddelerinde ve Eminönü- Cankurtaran yolu üzerinde aralarında cami ve mescitlerin de olduğu birçok kültürel varlık yok olup gitmiştir.
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/sehir/kullerinden-dogan-camiler_528295), [web.archive.org (arşiv bağlantısı)](http://web.archive.org/web/20151225230344/http://www.aksiyon.com.tr:80/sehir/kullerinden-dogan-camiler_528295)
