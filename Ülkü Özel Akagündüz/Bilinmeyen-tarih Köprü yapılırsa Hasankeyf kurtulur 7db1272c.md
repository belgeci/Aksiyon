# Köprü yapılırsa Hasankeyf kurtulur

*Ülkü Özel Akagündüz Bilinmeyen-tarih*

<div>
 <font>
  <img border="0" height="1" src="/web/20050302223658im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20050302223658im_/http://www.aksiyon.com.tr/resim/296/32.jpg" vspace="5"/>
  </p>
 </font>
 <font class="content">
  Kayaların dibinden bir yeşil, bir mavi akıp giden en hakiki rehberimiz Dicle, Hasankeyf yolunda. İki yanında yeni biçilmiş ekin tarlaları uzanan asfalt yolu uçarcasına giden minibüsümüzün hızı kesiliyor kimi zaman.
 </font>
 <br/>
 <p>
  <font class="content">
   3 bin 500 yıllık antik kente ulaşmak için kimliğinizi ispat etmek zorundasınız; üstüne üstlük, oraya neden gittiğinizi soran meraklı gözlere cevap vermek; “Hayırdır, Hasankeyf’te gezilecek neresi var?” diyen sivil güvenlik görevlisine şaşkınlıktan kekeleyerek sadece “Hasankeyf, Hasankeyf işte...” diyebilirsiniz bizim gibi ve sonra bir basın toplantısında “taşların karın doyurmadığını” söyleyen Batman Valisinin çok yalnız olmadığı görüşünü çıkarabilirsiniz bu sorudan...
   <br>
    <br>
     Güneydoğu’nun Efes’i ama....
     <br>
      <br>
       Bir yanda yeryüzü cenneti Dicle, bir yanda tarih boyunca bereketin, acının ve ayrılıkların adresi uçsuz bucaksız Mezopotamya; her taşında Roma, Bizans, Sasani ve İslam kültürlerinden bir iz taşıyan; ama en görkemli dönemini 130 yıl boyunca başkentlik yaptığı Artuklular zamanında yaşayan binlerce yıllık bir kent Hasankeyf... Pek çok bilim ve din adamı yetiştiren, Müslümanların feth etmek için defalarca seferler düzenlediği Hasankeyf, hem Bizans kralı Konstantin’in hem de Peygamberimizin (s.a.v) akrabalarından İmam Abdullah’ın farklı zaman dilimlerinde olsa da ayak  bastığı topraklarıyla eşsiz bir konuma sahip. 1978 yılında Anıtlar Yüksek Kurulu’nun kararıyla Birinci Derece Arkeolojik SİT alanı ilan edilen ve 1981 yılında koruma altına alınan Hasankeyf’in bilinen 3 bin 500 yıllık tarihini bir yana bırakırsak, hangi dönemde kimler tarafından yapıldığı hâlâ bilinmeyen; ancak mimari özelliklerine bakılarak bazı tahminler yürütülen eserleriyle on bin yıllık bir geçmişe sahip olabileceği söyleniyor. Cazibesini hemen yanıbaşında yükseldiği Dicle’ye borçlu olan Hasankeyf için “Güneydoğu’nun Efes’i” diyorlar; ama ‘antik’ Efes’in tek bir taşına zarar gelmesini tahayyül bile edemeyenler Dicle’nin sularında boğulmasına aldırmıyorlar ‘antik’ Hasankeyf’in...
       <br/>
       <br/>
       Keşke ufkunla birleşen, Mezopotamya’nın tek bir ağaçtan yoksun toprakları değil de, masmavi bir deniz olsaydı... Adın Hasankeyf değil de Efes ya da Aspendos olsaydı... Zengin bir tarihle içiçe yaşayan halkın fakir, sana ulaşan yollar bu kadar uzak olmasaydı... En kadim sırdaşın Dicle, celladın olur muydu?
       <br/>
       <br/>
       Hasankeyf’te yaşam devam ediyor
       <br/>
       <br/>
       Kale içinde kalan camii, saray ve mağara evlerini görebilmek için gün batımında kızıla boyanan Dicle’yi her adımda biraz daha aşağıda bırakarak yukarılara tırmanmak gerekiyor. Hasankeyfli küçükler, yanınıza sessizce yanaşıp, “Büyüklerimden öğrendim” dedikleri binlerce yıllık tarihi anlatmaya başlıyorlar kendiliklerinden. Kale kapısına resmedilen yılan ve akrep kabartmalarındaki akrebin yerinden sökülerek çalındığı günden beri akrep sokmasına karşı tılsımı yitirdiklerini düşünen halkın yüksek demir karyolalarda yatmaya başladığını minik rehberimiz Hasankeyfli İlyas’tan öğreniyoruz. SİT alanı ilan edildiği için yeni evler yapılmasına izin verilmeyen Hasankeyf’te evlenen çiftlerin bir kısmının ailelerinin yanında yaşadığını, bazılarının ise başka şehirlere taşındığını da o anlatıyor bize. İlyas’ın gönlü, her taşının tarihini ezbere bildiği memleketinden ayrılmaya hiç razı değil. Hasankeyf sular altında kalacak olursa ailesiyle birlikte nereye gideceğini bilmiyor, bilmek de istemiyor zaten. Bizans Kralı Konstantin’in emriyle yapılan kalenin içinden Dicle’nin kenarına inen tüneller ani bir düşman saldırısında halkın susuz kalmasını önlemek için düşünülmüş o yıllarda. 1967 yılında ele güne karşı ayıp olmasın diye yumuşacık kayalardan oyulan mağara evlerden çıkarılıp, aşağıdaki kibrit kutusunu andıran evlere taşınmayı reddeden birkaç aile eşeklere yükledikleri bidonlarla su almak için iniyorlar nehrin kenarına şimdilerde. Bütün söylentilere kulak tıkayıp yaşamaya devam ediyor Hasankeyfliler. 1409 yılında Eyyubi Sultanı Süleyman tarafından yaptırılan El Rızk Camii’nin sağlam kalan tek minaresinin hemen yanına yaptıkları mescitte küçük cemaatlerle namazlarını kılmaya devam ediyorlar. Sabahın erken saatlerinde kapı önlerini süpürüp, balkonlarda çiçek yetiştirmeye devam ediyor kadınlar. Baraj ha yapıldı ha yapılacak söylentilerinden bıkkınlık duyan Hasankeyfliler, memleketlerinin sular altında kalacağına hiç ihtimal vermiyorlar. “Hasankeyf boğulacaksa, ben de onunla birlikte boğulurum; başka yerde yaşayınca nefes alamam ki zaten” diyen Hasankeyfli bir memur, görevi nedeniyle büyük şehirlerde de çok kolay iş bulabileceğini; ama buradan asla taşınmayacağını söylüyor. Barajın yapılmasını isteyen yüzde birlik kesimin kendilerince çok geçerli sebepleri var; devletin trilyonlarca lira fiyat biçtiği arazilerinin bir an önce hayrını görmek! Kenti koruma altına aldıkları yıllarda, ölüm fermanı olan baraj projesini de onaylayarak trajikomik bir hadiseye imza atanlar; Hasankeyflilerin, atalarının, dedelerinin yaşadığı toprakların, doğup büyüdükleri evlerin, onları ‘Hasankeyfli yapan kentin sular altında kalmasıyla neler yaşayacaklarını düşünmekten ne kadar da uzaklar...
       <br/>
       <br/>
       Kurtarmak mümkün mü?
       <br/>
       <br/>
       Hasankeyf’in sular altında kalmasını engellemek için gönüllü çalışan Hasankeyf’i Kurtarma Gönüllüleri Grubundan Semra Taşdemir, yığma taşlardan yapılan kentin başka bir yere taşınmasının mümkün olmadığını söylüyor. Henüz yer üstüne çıkarılamayan pekçok eserin bulunduğu Hasankeyf’te yapılan kazıların da çok yavaş ilerlediğini söyleyen Taşdemir, şöyle devam ediyor; “Bölgeye Ankara’dan gelen arkeologlar yaz aylarında kazı yapıyorlar; kış gelince, ortaya çıkan eserlerin üzerini toprakla örterek dönüyorlar, ertesi sene tekrar geliyorlar fakat bu şekilde işler karınca misali ilerliyor. Mağara evlerden çıkarılan insanlar için yapılan evlerin inşasında kullanılan dozerlerin de pek çok tarihi eseri yok ettiği tahmin ediliyor.” Süryani, Hıristiyan ve Müslümanların dönem dönem hüküm sürmeleri, kimi zaman da hep birarada kardeşçe yaşamalarından dolayı bazı kaynaklarda “Dinler Cenneti” diye anılan Hasankeyf’i sular altında bırakacak zihniyeti çözmenin mümkün olmadığını söyleyen Semra Taşdemir, baraj yapımı için alternatif birçok alan varken 20 yıl önce imzalanan projede ısrar edilmesi karşısında adeta isyan ediyor. Barajın enerji üretirken başka alanlarda zararlı olmaması için uygun alanlar tespit edilmesi gerektiğini belirten Taşdemir, bir tarafı tamamen ova olan Hasankeyf’te baraj yapılmasının Dicle kenarındaki en verimli toprakların sular altında kalması demek olacağına işaret ediyor. “Toprağın daha verimli olması beklenen GAP’ta tam aksine çölleşme başladı. Sulamanın bilinçsiz yapılmasından dolayı toprağın beşte biri kaybolmuş durumda. Zeugma’da binlerce fıstık ve erik ağacı sular altında kaldı” diyen Taşdemir, sadece enerji potansiyelini değil, bitki ve hayvan popülasyonunu da düşünmek gerektiğini söylüyor. Hasankeyf Gönüllüleri olarak alternatif projeleri bakanlığa sunduklarını ve yürütmeyi durdurmak için ilgili makamlara dava açıldığını belirten Semra Taşdemir’e göre, enerji bakanlığının böyle bir projeyi hazırlamadan önce, kültür bakanlığına danışması gerekiyordu.
       <br/>
       <br/>
       Köprü onarılırsa, Hasankeyf kurtulur
       <br/>
       <br/>
       Esas mesleği harita mühendisliği olduğu halde, 1940’lı yıllarda sırf ihtiyaçtan dolayı pek çok hidroelektrik santral, yol ve köprü yapımının projelerini hazırlayan, —ki bunların içinde İstanbul’un birinci ve ikinci köprüleri ve viyadükleri de var— emekli olduğu halde Güneydoğu ve özellikle de Hasankeyf üzerine gönüllü çalışmalarını sürdüren Arslan Ölçgen’in Ilısu Barajı’nın yapımının durdurulmasına yönelik ilginç ve oldukça çarpıcı önerileri var; hangi döneme ait olduğu bilinmeyen; ama Artukoğulları tarafından eskisinin üzerine yeniden inşa edilen ve günümüze sadece devasa ayakları erişen Dicle nehri üzerindeki köprünün aslına uygun olarak restore edilmesini istiyor Arslan Ölçgen. ‘Bütün bir kent sular altında kalma tehlikesiyle karşı karşıyayken, köprünün onarılmasının ne anlamı var!’ demeyin. Köprünün resmî bir kararla restore edilmeye başlanması işlerin hep akıl almaz bir şekilde işlediği ülkemizde gerçekten de barajın yapımını durdurabilir. Arslan Ölçgen bu konu üzerinde ısrarla duruyor; ama ‘Barajı illa ki yapacağız’ diyenler için de ilgili tüm kurumlara gönderdiği alternatif bir projesi var; Ilısu Barajı’nın bütün bir Hasankeyf’i yutmaya yetecek 525 m.lik kotunu 508 m.’ye düşürmek. Böylece Dicle nehrinin taştığı zamanki su seviyesi aşılmamış ve Hasankeyf’in tarihî dokusu zarar görmemiş oluyor. Arslan Ölçgen’e göre enerji üretimi için yeterli olmayan su düzeyindeki eksiklik, Hasankeyf—Bismil arasına yapılan küçük bir barajla telafi edilebilir. Enerji Bakanlığı’na Van Gölü’nün sularının taşmasını önlemek maksadıyla hazırladığı Van Gölü tüneli projelerini de veren Ölçgen, bu tünel ve civarda yapılacak çok sayıda ufak çaplı santrallerle enerji açığının giderilebileceğini düşünüyor. 74 yaşında olmasına rağmen, masasına yaydığı haritalarda işaretlediği alternatif baraj alanlarını ve köprünün restore edilmiş halini büyük bir heyecanla bize gösteren Arslan Ölçgen’in hiçbir ücret talep etmeden ‘vatana hediyem olsun’ diyerek seve seve hazırladığı projeler ilgili en üst kurumlarda hayata geçirilmeyi bekliyorlar.
       <br/>
       <br/>
       Baraja kimsenin itirazı yok!
       <br/>
       <br/>
       Enerji açığının kapatılması ve akıp giden suların denetim altına alınmasına hiç kimsenin itirazı yok. Herkes, ülkenin bayındırlaşmasına yönelik yatırımlar henüz proje aşamasındayken kültürel zenginliğimize zarar vermeyecek alanlar tespit edilmesi ve doğal ve kültürel zenginliği feda etmeye değecek bir yatırımın kaçınılmaz olduğu durumlarda, en azından bu tür değerlerin ayrıntılı olarak belgelenip gelecek kuşaklara aktarılmasının uygar bir toplum olmanın ön koşulu olduğunda hemfikir. Avrupa’da ömrü 70 yıl olan ancak Türkiye şartlarında hizmet verme süresi 60 yıla düşen barajların binlerce yıllık tarihi yok etmesine ise hiçkimsenin razı olmaması gerekiyor. Bu alanda bir başka sorun da, baraj yapım hakkını ihale yoluyla kazanan yabancı yatırımcıların Türkiye’nin tarihi ve kültürel zenginliklerinden habersiz olmaları ya da bunu önemsememeleri. 14 Haziran’da Mimarlar Odası İstanbul Şubesi’nde yapılan Kültür Mirası Toplantısı’nda konuşan sanat tarihçileri ve arkeologlar, barajlar dahil olmak üzere her türlü bayındırlık yatırımının Malta Sözleşmesi’nde yer aldığı gibi planlama aşamasından itibaren kamuoyunun bilgisine sunulması gerektiğini ve devletin bu konuda yabancı ortaklarla yaptığı kontrat, şartname ve imtiyaz sözleşme metinlerini yurttaşların bilgi edinme hakkı nedeniyle kamuoyuna açıklamasının zorunluluğunu ifade ederek çözümlemeye çalışıyorlar.
       <br/>
       <br/>
       Ne olacak şimdi?...
       <br/>
       <br/>
       Hasankeyf’i sular altında bırakacak baraj projesiyle ilgili olumsuz bir gelişmenin olmaması ümit verici. Ancak projenin iptali yönünde de hiçbir açıklama yapılmadı henüz. Şu an sadece ihtimaller dolaşıyor ortalıkta. Hasankeyf Gönüllüleri Grubu üyelerinden Semra Taşdemir’e göre yüzde 50 ihtimalle Hasankeyf kurtulabilir. Zeugma’nın sular altında kalmasından ders alınırsa işler Hasankeyf lehine değişebilir; ancak Hasankeyf’ten daha çok tanınan ve belki de daha kıymetli olan Zeugma’yı sular altında bırakan zihniyetin Hasankeyf’i çok daha çabuk gözden çıkaracağı da düşünülebilir. Dediğimiz gibi şu an sadece ihtimaller konuşuluyor ve herkes nefesini tutmuş yukarılardan gelecek bir çift güzel söz bekliyor; yüreklere su serpecek...
       <br/>
      </br>
     </br>
    </br>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=14124), [web.archive.org (arşiv bağlantısı)](http://web.archive.org/web/20050302223658/http://www.aksiyon.com.tr:80/detay.php?id=14124)
