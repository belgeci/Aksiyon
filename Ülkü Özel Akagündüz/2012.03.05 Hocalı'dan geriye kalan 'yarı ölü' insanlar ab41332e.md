# Hocalı’dan geriye kalan ‘yarı ölü’ insanlar

*Ülkü Özel Akagündüz 2012.03.05*

<div class="pNewsDetailMainContent" itemprop="articleBody">
 <p>
  Hocalı katliamından kurtulan kadınlar hangi derde yansın? Yitirdikleri eşlerine, çocuklarına, anne babalarına, kardeşlerine mi? Esir düşen ve bunca zaman haber alınamayan yakınlarına mı? Evlerinden, topraklarından koparılmalarına mı? Hocalı’dan geriye kalan; ‘yarı ölü’ insanlar bugün...
 </p>
 <p>
  Bakü’de, Dernegül yolu üzerinde, öğrenci yurdundan bozma evlerde yaşayan dört yalnız ve kederli kadın; Mihriban, Tacire, Verziyar ve Tahire… Hocalı katliamından kurtulabilen; ama geride ‘yoldaşlarını, uşaklarını, analarını, atalarını, bacılarını ve kardaşlarını’ bırakan diğer kadınlar gibi ‘yarı ölü’ yaşıyorlar bugün. Gözlerinin feri çoktan sönmüş. Çocukları ve bir gün Hocalı’ya dönme ümitleri de olmasa…
 </p>
 <p>
  Hocalı, bir hayal ülkesi artık… Oradaki evleri cennetteki köşkler gibi, bahçelerin yeşili, meyvelerin çeşidi… Hocalı’nın suyu, toprağı, rüzgârı… Evet, işte bunun için direniyor o kadınlar, insanı bir anda delirtecek onca acıya rağmen, akıllarına işte bu yüzden mukayyet oluyorlar, o toprakta oturabilmek, o sudan içebilmek, o rüzgârı yeniden yüzlerinde hissedebilmek için…
 </p>
 <p>
  Tahire’nin, Verziyar’ın, Tacire’nin ve Mihriban’ın yemek masasında,  moda ya da magazin dergileri değil, Hocalı katliamını anlatan kitaplar, broşürler duruyor. O kitapların, broşürlerin yapraklarında bakmaya yürek dayanmaz fotoğraflar… Bir araya geldiklerinde o fotoğraflara bakıyorlar işte, aile albümüne bakar gibi… Dışarıdan bir göz için akıl almaz bir manzara, bir kadın için ne büyük imtihan! Kocası, bir kitabın sayfasında, otların üzerinde vurulmuş yatarken görünsün, öteki sayfada kayınvalidesi, yüzü paramparça olmuş, şu eli havada ölmüş küçük kız, adı Lale, altı yaşında var yok, o da yeğeni işte…  Bu kitabın sayfalarında, kafa derileri soyulmuş, bacakları kesilmiş, vücutları yanmış ölüler arasında tanıdık olmayan yok ki! Bütün Hocalı, birbiriyle hısım akraba… Esirlikten kurtulmuş şu kadın da bacısının kızı mesela, sırtında sigara yanıkları…  Duvarlardaki fotoğraflar da ne bir düğünü anlatıyor, ne mezuniyet törenini… Hepsi de şehit düşmüş eşler, anneler, babalar, kardeşler… Şimdi bu kadınlara neden ‘yarı ölü’ dediğimiz anlaşılmış olmalı ve buna rağmen her kadının nasıl dimdik ayakta mücessem bir Hocalı gibi dolaştığı da…
 </p>
 <p>
  Birazdan evlerine, daha doğrusu ‘muvakkaten’ yerleştirildikleri yatakhanelere misafir olacağız. Burada, ‘muvakkaten’ kelimesinin altı çiziliyor daima, kalıcı olurlarsa Hocalı’dan ümitlerini kesmiş olacaklar sanki… Yirmi yıldır istisnasız her gün birbirlerine anlata anlata daha dün olmuş gibi diri tuttukları o dehşetli hatıralarla, kulakları her an bir haberde, her an gitmeye hazır yaşamak nasıl bir şeydir kendilerinden dinleyelim.
 </p>
 <p>
  <img alt="" height="371" src="http://web.archive.org/web/20150512010654im_/http://medya.aksiyon.com.tr/aksiyon/2012/03/05/hocali-1.jpg"/>
 </p>
 <p>
  <strong>
   İnsanın insana ettiği...
  </strong>
 </p>
 <p>
  Ahmet kızı Mihriban Aliyeva, Ermenilerin dört yıl boyunca kuşatma altında tuttukları Hocalı’ya, Rusların desteğiyle saldırdıkları o meşum geceyi şöyle anlatıyor; “Tufan, soğuk, gökten kar değil de kan yağıyordu sanki...  Kırılanlar kırıldı, sağ kalanlar meşeye (ormana) doğru kaçıştı, aksakallılar,  körpe uşaklar, hamile kadınlar, hastalar, gecelikle yalın ayak baş açık… Gülleden kaçanlar, soğuktan dondu.  O gece meşelikte ne ana balasını ne bala anasını bulabildi.”  Mihriban Hanım da o gece beş kızı, bir oğlu, kız kardeşi, eniştesi ve sekiz yaşındaki yeğeniyle meşeliğe kaçanlar arasındaymış. Yeğeni Nezaket ve eniştesi orada gözlerinin önünde vurulmuş, kız kardeşi omzundan yaralanmış. Bir buçuk gün sonra kendilerini Ağdam’a atmışlar; ama geride kimleri bırakmışlar? “Bir bacımın kızı 13 yaşından 14 yaşına geçmişti, esir düştü, biz 20 yıldır onu gözlüyoruz. Atası (babası) yüreği patladı öldü. Anası hastadır. Bir bacımın yoldaşını ve yedi evladını kırdılar. Yoldaşımın emmisi oğulları, bibisi oğulları herkesi kırdılar. Benim erimin de bir kolunu bir bacağını getirdiler. Başka hiçbir yeri yoktu.”  İnsanın insana ettiği… Mihriban Hanım taş kesilmiş sanki biz de kaya, ne onun dili lâl oluyor, ne bizim kulağımız sağır… “Kocam okumuş adamdı, beş dil bilirdi, vatanperverdi, evvel kalemiyle dövüşürdü. Ermeniler derdi ki, Hocalı kâtibi elimize düştü mü onu doğrayacağız, yazan elini konuşan dilini keseceğiz. Öyle de yaptılar. Kocamın meyyitini 36 gün bekledim.  Bir koluyla bir bacağını da paltarından (giysi) tanıdım.”
 </p>
 <p>
  Ermenilerin, Hocalı’da yaptığı akıl almaz işler, bir yerlerden aşina bize; Erzurum’da, Kars’ta, Bitlis’te anlatılan hikâyelerden… Hamile kadınların karnındaki bebekleri çıkarmak, annelerin göğüslerini kesip bebeklerin ağzına vermek…  “Meyyitleri tanımak mümkün değildi.” diyor Mihriban Hanım, “Yumak olmadı, toprakla gusül verdirdik. Balaca çocuklar, uşaklar, ihtiyar kadınlar, gelinlik kızlar, civan oğlanlar… Bir saatin içinde 613 kişi yoka çıktı.”
 </p>
 <p>
  <img alt="" height="354" src="http://web.archive.org/web/20150512010654im_/http://medya.aksiyon.com.tr/aksiyon/2012/03/05/azerbaycan-harita.jpg"/>
 </p>
 <p>
  <strong>
   Silinmeyecek bir yara açtılar
  </strong>
 </p>
 <p>
  Bunca trajedi, yaşayanı bırakın, dinleyenin de aklını tatile çıkarır. Eski zamanlardan birinde artık soyu tükenmiş vahşilere dair bir masal mıdır anlatılan?  1992 dediğimiz ne ki, yirmi yıl öncesi… Mihriban Hanım’ın o zaman dokuz yaşında olan oğlu Babek, yaşadıklarının tesirinden aklını yitirmiş 29’luk bir delikanlı bugün. Meşelikten kaçırdığı beş kızından üçü doktor, biri öğretmen biri de hemşire… Kalp krizi geçiren, sinir hastası olan ve tansiyonu sürekli yükselen; ama buna rağmen Hocalı Şehit Anaları Derneği Başkanlığını da yürüten Mihriban Hanım; “Bir arzum var” diyor,  Topraklarımız alınsın, ayak yalın baş açık bir ay da sürse giderim ben Hocalı’ya.”
 </p>
 <p>
  Hocalı’ya bugün deseler, koşarak gitmek için can atan bir kadın daha var; Tahire Hüseyinova…  Katliamdan bir hafta önce son helikopterle Hocalı’dan Ağdam’a kaçtığında yanında yedi kardeşi ve ‘balaca’ oğlu varmış. Annesi, babası ve polis kardeşi Reşit, ölümü göze alarak evlerinde kalmak istemişler, birçok kasabalı gibi…  Aslında Hocalı söz konusu olduğunda, kaçmak mı zordu, geride kalmak mı bilemiyor insan, Azerilerin ‘çok dehşetli bir facia’ diye andığı katliamdan kurtulanların yaşadığı dayanılır gibi değil zira. Tahire’yi ele alalım; o gün, ormanlık alanda karın altında kalan şehitlerin odun yığını gibi istiflenerek getirildiğini gören gözleri, bugün dünyaya nasıl bakıyor dersiniz? 18 yaşındaymış henüz, ‘meyyit’lerin yüzünü o açıyormuş, gazeteci Mustafa Cengiz fotoğraflıyormuş. O ilk gün, yüzünü açtığı ilk şehit, amcasının kızı Saadet, ‘üç ayın gelini, ellerinin kınası silinmemiş’. Sekiz gün boyunca Ağdam meydanına yığılan şehitlerle hastanedeki yaralılar arasında mekik dokuyarak aradığı annesi, babası ve kardeşi sekizinci günün sonunda, bir arabanın kasasında istifli gelmiş. Şu âdemoğlunun gördüğü…
 </p>
 <p>
  Yedi kardeşi ve bir küçük oğluyla Bakü yoluna düşerken, ‘Ya kardeşlerin, ya ben’ diyen kocasına da yol veren Tahire, aç susuz, ağlamaklı geçen yirmi yılın sonunda hayatını düzene sokmuş görünüyor; ama bir de kendisine soralım. “Şubat bizim için matem ayıdır. Aslında bir Allah’ın günü yoktur ki biz Hocalı’dan konuşmayalım, faciayı hatırlamayalım. Yirmi yıldır gece uykusu uyumuyorum ve bugün olmuş bir patırtı duyunca korkuyla sıçrıyorum. Psikolojim çok bozuk, hiç iyi değilim. Sadece toprağımızı değil bütün hayatımızı yitirmişiz biz, içtiğimiz çay da yediğimiz çörek de bize rahatlık vermiyor.”
 </p>
 <p>
  <strong>
   Bir kadın çığıra çığıra geldi
  </strong>
 </p>
 <p>
  Verziyar Aliyeva ve Tacire Halilova ilkokulda aynı sırayı paylaşmış iki yakın arkadaş. Bugün yine yan yana oturuyorlar, polis eşlerini Hocalı katliamında yitirmiş iki kader ortağı olarak… Birbirlerine dayanmış, hem şehitleri için ağlıyor hem kaybolan akrabalarının yolunu gözlüyorlar. Kimin yitiği kimden fazla? Hocalı’ya gün olur dönülürse ki bunun aksini düşünmek onlar için imkânsız, sekiz evin kapısını hiç açan olmayacak, soyu kurumuş sekiz aile…  Verziyar Hanım’ın babası, kocası, halası, dört çocuğuyla beraber kız kardeşi, eşinin amcaları, amca çocukları şehit, bir kız kardeşi de iki oğlu ve eşiyle beraber itkin yani kayıp.   Esirlerin Erivan’da tutulduğuna dair haberler geliyor; ama kimse de gidip bakamıyor. Aslında Hocalıların sadece dirileri değil, ölüleri de esir. O ‘dehşetli facia’nın ardından gömüldükleri topraklar da bugün Ermeni işgali altında. Katliamdan önce, Ağdam’a kaçan herkes gibi Verziyar Hanım da can havliyle kaçan yaralıları, şehir meydanına yığılan ölüleri ve o günün dehşetini unutmuş değil; “Gece bir kadın çığıra çığıra geldi, Hocalı’yı kırdılar diye. Millet hep döküldü yola, sehere yakın yaralılar, ayakları donanlar birer ikişer gelmeye başladı. Mürşit dayı öldü dedi bir kız, benim atam yani, yüreğinden vurmuşlar atışmada. Seherde yoldaşımı sağ getirdiler, atam yâdımdan çıktı, sevinerek koştum, tam yanına çattım ki öldü. Onun kanı bulaşmış elbisemi yadigâr saklıyordum, saklamak olmaz dediler, aldılar yudular.” Şimdi bu yazıyı, bu satıra kadar okuma sabrı gösterebilmiş okur diyecek ki, böylesi bir acı niçin ve nasıl anlatılır, hem de yirmi yıldan beri hemen her gün? Anlatarak dertlerini bölüştüklerini ve rahatladıklarını söylüyorlar. Onların söylemediği bir şey daha var;  şehitlerin aziz hatırasını onlardan söz açarak yaşatma isteği. “Her Hocalı’nın talihinden bir kitap olur” diyen Verziyar’ın telaşına bakılırsa; “Böyle danışmaklan olmur. Ülfet’ten danıştım, Heyran kaldı, Mürşit kaldı, Ebulfet kaldı.”
 </p>
 <p>
  <strong>
   Tebessümü unutan kadın
  </strong>
 </p>
 <p>
  Verziyar’ın can arkadaşı Tacire Halilova’nın yüzündeki keder, iki saatlik sohbet boyunca, tebessüm bile etmeyişi… Onlar Hocalı’yı biz de onları unutamayacağız galiba…  O gecenin sabahında yaşananları bir de Tacire’den dinledik, katliam öncesi, dört yıl boyunca nasıl muhasara altında kaldıklarını, o yıllar boyunca hep kilerde, elbiseleriyle kaçmaya hazır uyuduklarını, Hocalı erkeklerinden seçilmiş gönüllü askerlerin bir tepenin başında dört yıl boyunca nöbet tuttuğunu, yardım çağrılarına kimsenin ses vermediğini… Ağdam’ın köylerinde Ermenilerle Azeriler arasında bugün bile çatışma olduğunu söyleyen Tacire, en çok da aynı sofrada beraber yemek yedikleri Ermenilerin kendilerini katliamdan haberdar etmeyişine içerliyor. “Biz onlara yahşılıktan başka iş eylememişik. Benim atam maşın ustasıydı, Ermeni dostu vardı, beraber çalışırlar, bizim evde beraber otururlardı. O dostu son vakte kadar bizimle olmasına rağmen hiç demedi ki ‘vaziyet pistir.’ El altından iş görür onlar.”
 </p>
 <hr/>
 <h3>
  <span>
   Hocalı’da eli kana bulanmış savaş suçluları yargılanmalı
  </span>
 </h3>
 <p>
  Azeri milletvekili Elman Memmedov, katliam olduğunda Hocalı’da kaymakamdı ve tabii eli silah tutan iki yüze yakın kasabalıyla gönüllü askerdi. O gece, altmış yaşındaki annesi yanında öldü, sekseni geçkin iki ninesi, akrabalarının küçük çocukları… Yirmi yıldır, dünyanın  Hocalı katliamından haberdar olması için çabalıyor. Gelinen noktada ümitsiz değil, özellikle bu sene 100’den fazla ülkede ve Türkiye’de Hocalı için yapılan gösterilerden çok hoşnut. “Bizim gücümüz birliktedir, biz meselelere aynı prizmadan bakarsak dünyaya da sesimizi daha iyi duyururuz” diyor. Azerbaycan’ın artık Hocalı ile ilgili politika değiştirdiğini, savunmadan vazgeçip hücuma geçtiğini de belirten milletvekili Memmedov’un hücumdan kastı, uluslararası konseylerin Hocalı’da bir soykırım yapıldığını kabul etmesinden başka bir şey değil aslında. Ona göre; dünya bu katliam karşısında sessiz kalır ve Hocalı’da eli kana bulananları cezalandırmazsa, sadece Azerbaycan’da değil, dünyanın her tarafında buna benzer katliamlar  yaşanabilir. Hukuki yolları sonuna kadar kullanacaklarını söyleyen Memmedov; “Topraklarımızı azat etmeye gücümüz var; ama biz savaş istemiyoruz. Meseleyi   sulh yoluyla halletmek istiyoruz. Ben muharebe görmüş insanım, dört yıl boyunca toprağımı, insanımı, evimi ailemi korumuşum. Muharebenin neye benzediğini biliyorum. Bu son arzumuzdur. Ben ve benim gibi bir milyon insan doğduğu köye gitmek istiyor yalnızca, ata babalarının mezarını ziyaret etmek, dua etmek istiyor. Yirmi yıldır bu hukukumuz çiğneniyor. Dünya birliği nereye bakıyor?
 </p>
 <hr/>
 <h3>
  <span>
   Hocalı’da ne olmuştu?
  </span>
 </h3>
 <p>
  1988 ile 1992 yılları arasında dört yıl boyunca Ermeniler tarafından muhasara altına alınan Hocalı kasabası 25 Şubat 1992’de, Rusya’nın da desteğiyle yüzyılın en acımasız katliamlarından birine sahne oldu. Gece on bir sularında başlayıp sabaha kadar süren katliamda, Hocalı’nın gönüllülerden oluşan savunma gücü etkisiz kaldı. Eli silah tutan iki yüz kişinin karşısında, altı bin kişiden oluşan donanımlı bir ordu vardı. O gece, 83’ü çocuk 106’sı kadın 613 Hocalılı katledildi. Esir düşen 1275 kişinin 150’sinden hiç haber alınamadı. Serbest bırakılanların birçoğu da işkence  ve görgü şahitlerinin ifadesine göre damarlarına zerk edilen petrol yüzünden kısa zamanda öldü.
 </p>
 <hr/>
 <h3>
  <span>
   Türkiye bize çok yardım eyledi
  </span>
 </h3>
 <p>
  Bakü’de Hocalı katliamı mağdurları başta olmak üzere hemen herkes, Türkiye’deki gösterilerden çok etkilenmiş. Tahire Hüseyinova heyecandan duygularını nasıl ifade edeceğini bilemiyor;  “O kadar minnetarık size, anlatamam. Erdoğan televizyonda danışanda, diyorum ki canım kurban size, o gün o Taksim Meydanı’nda yürüyenleri o kadar alkışladım. Gidip hepsini yüreğime basmak istedim. ‘Hocalı’ya adalet istiyoruz’ diye bağıran bacıları gördüm, canım kurban hepsine. Allah razı olsun hepsinden. Hocalı soykırımı kabul edilse şehitlerimiz rahat uyur hiç değilse. Yüreğimiz biraz sakinleşir.” Mihriban Aliyeva da, Türkiye’de Hocalı için yürüyenleri görünce, mutluluktan kendisini göklerde hissetmiş. Bu yıl, ilk defa Azerbaycan’da da daha güçlü gösteriler yapıldığını söyleyen Hocalı mağdurları, yirmi yıldır ‘misafir’ oldukları Bakü’den çıkıp ‘öz’ topraklarına gidecekleri günü sabırsızlıkla bekliyorlar.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/hocali-dan-geriye-kalan-yari-olu-insanlar_531942), [web.archive.org (arşiv bağlantısı)](http://web.archive.org/web/20150512010654/http://www.aksiyon.com.tr:80/dosyalar/hocali-dan-geriye-kalan-yari-olu-insanlar_531942)
