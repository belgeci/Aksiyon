# Frankfurt’a ‘Türk Sokağı’ Kahire’ye ‘baraka’

*Ülkü Özel Akagündüz 2007.02.05*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Frankfurt Kitap Fuarı’nda 213 yayıneviyle bir ‘Türk sokağı’ kuran Kültür Bakanlığı, Kahire’de mini bir stantla yetindi. En büyük ikinci uluslararası kitap fuarından manzaralar…
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070515194642im_/http://www.aksiyon.com.tr/resim/635/82.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Kahire Kitap Fuarı’nda ilk gün, yabancılar için ne olup bittiğini anlama günüdür; çünkü büyükçe kapalı bir mekân bekleyenler neredeyse bir ‘fuar kasabası’yla yüz yüze gelir. Bir yayınevinin standından diğerine geçmek için çimlere uzanan, piknik yapan, güneşli kış günlerinin tadını çıkaran kalabalıkların yanından yürümek gerekir. Yan yana dizilmiş irili ufaklı ‘dükkân’larda birebir okur-yayıncı buluşması yaşanır. Büyük kapalı salonlar ise ticaretin kervanlarla yapıldığı zamanlardan kalma, bir eski zaman pazarını andırır. Omuzlarında koli koli kitap taşıyanlar, bir kenarda kalem defterle hesap tutanlar; ama ille de raflara, masalara sığmayıp yerlere şekilli şekilli dizilen kitaplar… Herkes elinde avucunda ne varsa ortaya dökmüş, ülkedeki bütün kitaplar fuar alanına taşınmış gibidir.
   <br>
    <br>
     TÜRKİYE 39 YILDIR SEYİRCİ
     <br/>
     <br/>
     Fuarı ilk defa görenler söz birliği etmişçesine ‘panayır’ der. “Burası, seyyar çaycısı, patlamış mısırcısı, baloncusuyla insanların mâaile gezindikleri bir panayıra benziyor.” Ama bu görüntüye aldanmamak gerekir. Mısırlılar hayatı her mekâna taşımayı bilir ve bu, kitap fuarının aynı zamanda ciddi bir arena olduğu gerçeğini değiştirmez.
     <br/>
     <br/>
     Frankfurt’tan sonra en büyük ikinci uluslararası kitap fuarına ev sahipliği yapan Kahire, yalnızca kitapların değil, kültürlerin de sergilenmesine, ‘satışa sunulması’na imkân tanıyor. 130 bin metrekarelik alana Arap havasının hâkim olduğu, en renkli ve kalabalık stantların da Arap yayınevlerine ait olduğu rahatlıkla söylenebilir; ama Amerikan Üniversitesi Yayınevi, hemen girişteki şık ve modern mekânı, kaliteli kitap baskılarıyla dikkat çekiciydi. Fuarın bu yılki onur konuğu İtalya olsa da, yıldızı geçen yıl konuk ülke olan Fransa’ydı. Arapça-Fransızca arasında çevirilere hız veren Fransa, geniş pavyonuyla göz doldurdu. Almanya ve İngiltere de çalışkan katılımcılar arasında gösterildi.
     <br/>
     <br/>
     Gelelim Türkiye’ye… Mısır’la altı yüz yılı aşkın ortak bir geçmişi paylaşan Türkiye, otuz dokuz yıldır düzenlenen fuara bu yıl da seyirci kaldı. Mısır Cumhurbaşkanı Hüsnü Mübarek’in açılış yaptığı ve kitapların yalnızca sergilendiği 15. salondaki Türk standı hemen yanındaki İspanya, Yunanistan ve Çin stantları kadar küçük ve özensiz olsa da, onlardan daha fazla ziyaretçi çektiği muhakkak. Bu ilgide, Orhan Pamuk’un bu yıl fuarın onur konuğu olmasının payı büyük. Ancak doğrusu, Pamuk, Mısır tarafından davet edilmişti ve Türk standında oluşturulan Orhan Pamuk köşesinde sergilenen Kar, Benim Adım Kırmızı ve Kara Kitap da, bir Mısır yayınevi tarafından Arapçaya çevrilmişti. Stant ziyaretçileri kitap satın alamadıkları için üzgündü.
     <br/>
     <br/>
     Kahire’nin ünlü kitabevi Dar-ul Şuruk’un müdürü, Orhan Pamuk’u Türkçe okumak istiyordu mesela, İstanbul’da Türk Dili ve Edebiyatı Fakültesi’nde üç yıl okuyan Muhsin Salih,  “Türkçe yayın bulamadığım için okumayı unuttum neredeyse, kitabevine de çok nadir Türk turist geliyor, yakında konuşmayı da unuturum.” diye dert yandı.  Yazarın Türkçe kitaplarını satın alamadığı için üzülenlerden biri de Ayn Şems Üniversitesi Türkoloji Bölümü öğretim üyelerinden Safsafi Ahmed El Katori idi. Türk standında sohbet ettiğimiz Prof. El Katori önce, Mısırlı bir ziyaretçinin “Orhan Pamuk, nasıl telaffuz ediliyor?” sorusunu uygulamalı olarak cevapladı. Orhan’daki ‘h’ harfinin genizden değil de yumuşak çıkarılması gerektiğini, ‘p’ sesinin Arapçada olmadığını, sondaki ‘k’nın ‘kef’ değil de ‘kaf’ harfine tekabül ettiğini ve pamuğun ne anlama geldiğini sabırla açıkladıktan sonra fuarla ilgili izlenimlerini aktardı. Türk kitaplarının ayrı bir stantta satışının mümkün olacağını düşünen El Katori Mısır’daki 13 Türkoloji bölümünde okuyan yaklaşık 600 öğrenciye dikkat çekiyor. Ona göre, bu öğrencilerin yarısı bile alışveriş yapsaydı ciddi bir Türkçe yayın satışı olabilirdi ve tanıtım ön planda tutulup maddi beklenti asgariye indirilebilirdi. Mısır’da bir Türk elçisi gibi çalışan Safsafi Hoca, “Gazete olmazsa, dergi olmazsa, kitap yoksa nasıl tanıtırız Türkiye’yi?” diyor endişeyle, “Amerikalılar satıyor gördünüz, Fransa, Almanya, İtalya, İngiltere, hepsi de iyi çalışıyor. Mısır da yalnızca batıdan değil Japonca, Çince, Farsçadan çevirilere yöneldi. Türkiye Arapçaya ağırlık vermeli artık. Mısır Arap âleminin ve Afrika’nın kapısı. Ticarî alanda kurulan ortaklığı, kültürel alana taşımamız gerekiyor. Bu işbirliği ekonomiye de zemin hazırlar ve beş-on sene sonra semeresini alabiliriz.”
     <br/>
     <br/>
     PAMUK ‘BABASININ BAVULUNU’ UNUTMALI
     <br/>
     <br/>
     İki sene önce fuara Yaşar Kemal’i davet eden, ancak yazardan olumsuz cevap alan El Katori, hayal kırıklığını üzerinden atamamış henüz. Kemal’in, ‘fahri doktora’ unvanı verilmesi şartıyla geleceğini söylemesi, onu bugün bile şaşırtıyor; “Fuara gelirse reklâm olur, Türkçeden Arapçaya çeviriler hız kazanır diye düşündük. Ama o bizi zor duruma düşürdü. Yaşar Kemal, Mısır’da İngilizce ve Fransızca okuyanlar tarafından tanınır daha ziyade. İki kitabını biz Arapçaya çevirdikten sonra biraz daha fazla tanınmaya başladı.” Safsafi Hoca’nın, Orhan Pamuk’la ilgili de itirazları var. Fuar’da Pamuk’a, Türk diline beynelmilel bir ödül kazandırdığı için teşekkür etmiş; ancak Mısır televizyonlarında Pamuk’la ilgili davet edildiği altı programda da biraz sert konuşmuş: “Benim Adım Kırmızı romanında gelenekseli iyi okumuş ama Osmanlı döneminden en kötü noktayı çekip almış. Bir nakkaş öldürülüyor, katilin kim olduğu aranırken aklınıza gelen her türlü işkence yapılıyor. Osmanlı dönemi bu kadar kötü müydü? Bu bakımdan eleştirdim. Bir de Ermeni meselesiyle ilgili söylediklerini eleştirdim. Kendisiyle ilgili ciddi bir kitap hazırlamayı düşünüyorum. Fikrî yönü meydana çıksın istiyorum.”
     <br/>
     <br/>
     Orhan Pamuk, kitap fuarında, hem Türkçe konuşan Mısırlıların hem de Türk ziyaretçilerin takdirini bir ‘itiraz’la kazanmış görünüyor. Basın Yayın Birliği yönetim kurulu üyesi Ahmet İyioldu da, Pamuk’un fuardaki konuşmasını pek yavan ve anlamsız bulmuş. “İki ülke arasındaki uzun tarihî geçmişe bir gönderme yapabilir, Türk halkından sıcak bir selam iletebilirdi. Oysa o, dedesinin mühendis olduğunu söyleyerek başladı konuşmaya. Pamuk, ‘babasının bavulu’nu kapatıp büyük sandıklar açmalı artık.” Ahmet İyioldu fuarı yalnızca izlemek için gelmiş diğer Türk ziyaretçilerden farklı bir yerde duruyor. Basın Yayın Birliği’nin bir üyesi olarak son Frankfurt Kitap Fuarı’nın organizesinde görev alan İyioldu, verimli bir Almanya tecrübesinin ve Kültür Bakanlığı ile katıldığı dört kitap fuarının ardından Mısır’daki Türk standı için, “Gariban demeyelim de ‘mütevazı’ buldum.” diyor.
     <br/>
     <br/>
     TÜRKİYE’NİN FAHRİ ELÇİLERİ
     <br/>
     <br/>
     Frankfurt’ta oluşturulan ve Avrupa basınına ‘Türk Sokağı’ diye yansıyan geniş yelpazeli bir katılımdan sonra Kahire’de üç beş raflık bir Türk standı görmek onun için de hüzün verici olmuş: “Organizasyonu bir sivil toplum örgütünün üstlenmemesi böyle sonuçlar doğuruyor.  Frankfurt’ta kullandığımız ve Kahire’ye getirdiğimiz ‘Unesco 2007 Mevlana Yılı’ ve ‘İstanbul 2010 Avrupa Başkenti’ görselleri de kayıplara karışmış. Türkiye’ye döndükten sonra buradaki eksiklikleri ve yapılması gerekenleri birliğin bülteninde yayımlayacağız.” Ötüken Neşriyat’ın da ortaklarından olan Ahmet Bey, Peyami Safa ve Erol Güngör’ün eserlerinin Arap dilinde de yankı bulacağını, İran ve Makedonya ile imzaladıkları anlaşmanın bir benzerinin Mısır’da da yapılabileceğini düşünüyor: “Peyami Safa’nın iki kitabı Farsçaya çevrildi. Biz, ilk üç bin baskı için telif istemedik. Yine aynı şekilde Mehmet Niyazi Özdemir’in Çanakkale Mahşeri de Üsküp’teki bir yayınevi tarafından Makedoncaya çevriliyor. Onlardan da telif istemedik. Amacımız Kültür Bakanlığı’nın Türk kitaplarını dünyaya tanıtma projesine destek olmak.”
     <br/>
     <br/>
     Fuarın bir Türk ziyaretçisi daha vardı; Kalem Telif Ajansı’ndan Nermin Mollaoğlu. Fuarın profesyonel çalışan insanlara hazır olmadığını düşünen Mollaoğlu, bir dolu hayal kırıklığı yaşamış: “Yola çıkmadan önce fuarın internet sitesine girdim, çok kötüydü. Yayıncılardan randevu alamadım. Bir yayıneviyle irtibat kurdum, onların da fuardaki yerini bulamadım.” Şimdiye kadar dokuz farklı fuara katılan Nermin Hanım, Kahire Kitap Fuarının en ucuz fuar olduğu görüşünde. Elliye yakın Türk yazarın temsilciliğini yapan ve İskender Pala’nın bir romanını hem Macarca hem de Bulgarcaya pazarladığı için ‘gururlanan’ Mollaoğlu için Arap okur şimdilik bir muamma: “Ne tür kitaplardan hoşlandıklarını henüz bilmiyorum. Deneye yanıla öğreneceğiz.”
     <br/>
     <br/>
     Fuarda kadınların ve erkeklerin poşet poşet kitap satın aldığı civcivli salonlarda iki Türk yayınevi var: Nil ve Sözler…  İkisinin etrafı da her daim kalabalık; kitap alanlar, hatır soranlar, tanışmak isteyenler… Nil Yayınları Kahire şubesini beş yıl önce açmış; ama dokuz yıldır fuara iştirak ediyor. Rafları Saidi Nursi’nin ve Fethullah Gülen Hocaefendi’nin yabancı dillere çevrilmiş kitapları süslüyor. En çok satılan ve aslında Mısır başta olmak üzere Arap dünyasında yeni keşfedilen kitap Sonsuz Nur… Yüksek tirajlı El Ahram Gazetesi’nin köşe yazarlarından Ahmet Behçet’in Sonsuz Nur’la ilgili kaleme aldığı yirmi makale, kitabın tanıtımında önemli rol oynamış. Behçet yazılarında, müellifteki peygamber sevgisinin bu kitabı özel kıldığından, böylesi bir kitabın Arapçaya geç çevrilmesinin üzücü olduğundan ve bu çevirinin iki ülke arasındaki köprüyü daha sağlam tesis edeceğinden söz etmiş.
     <br/>
     <br/>
     Arap ülkelerindeki kitap fuarlarında Türk stantlarının çok ilgi çektiğini söyleyen Nil Yayınevi Genel Müdürü Şükrü Şahin, “Hem modern Türkiye’yi merak ediyorlar hem de Osmanlı tarihini daha iyi öğrenmek istiyorlar.” diyor. Nitekim geçen yıl Riyad fuarına götürdükleri Osmanlı padişahları albümü fuarın ortasında tükenmiş. Sultan Abdülhamid’i ve Türkiye’yi tanıtan Arapça kitaplar da öyle… Yayınevi, Ortadoğu’da Kültür Bakanlığı’nın dolduramadığı bir boşluğu da kapatmaya aday. Şimdilik sembolik de olsa, fuarlara tarih, şiir, antoloji ve özellikle de Türkiye’yi tanıtan kitaplar götürüyorlar. Stantta gördüğümüz ‘Osmanlı Saray Mutfağı’ ya da Fikret Mualla’nın Desenleri, tanıtım amacına hizmet ediyor.
     <br/>
     <br/>
     Nil standında fuar izlenimlerini aldığımız Enes Ergene de ilginç tespitlerde bulunuyor. Dünyanın dijital bir ortama doğru gittiği şu günlerde, Kahire’de insanların büyük ciltli kitaplar satın almaya devam etmesi ona ilginç gelmiş. “Burada hâlâ kitaba doğrudan dokunma heyecanı var. Bâb-ı Âli’nin eski zamanları gibi.” Kitap isimlerinden yola çıkarak Arap dünyasındaki fikrî gelişmeyi takip etmek de Ergene’nin yöntemlerinden biri. Irak’taki son mezhep çatışmalarından sonra Şia aleyhtarı kitapların çoğaldığını tespit etmiş mesela. Silahlı mücadeleyi meşrû gören akımların terör karşıtı yayınları da Ergene’nin dikkatini çeken bir diğer husus.
     <br/>
     <br/>
     Sözler Yayınevi, standa asılan Türk bayrağıyla dikkat çekiyor. Nil’e kıyasla Kahire’deki mazisi daha eski, 1986 yılında açılan Mısır şubesi o gün bugündür kitap fuarına iştirak ediyor. Zamanla oluşan bir kabul görmüşlük var Sözler’de. Bediüzzaman Hazretleri’nin 42 dile çevrilen eserleri Arapçada altıncı baskısını yapmış. Malezyalı, Endonezyalı, Dağıstanlı gençler kalabalık gruplar için risaleler satın alıyor. Daha da ilginci, Mısır’da hükümetin sindirmek istediği ‘Müslüman Kardeşler’ örgütü de Yayınevi müdürü Abdülkerim Baybara ile görüşerek, gençlerle risale okumaya başladıklarını söylemiş. Baybara, Saidi Nursi’nin Mısır’da tanınmasında Osmanlı’nın son şeyhülislamlarından Mustafa Sabri’nin ve ellili yıllarda burada okuyan Nur talebelerinin etkisi olduğunu düşünüyor. Bugün gelinen noktada, Mısır’da üstad üzerine yapılmış otuza yakın mastır ve doktora çalışması var. Sözler Yayınevi’nin misyonu da, bu çalışmaları desteklemek ve en güzel şekilde kitaplaştırmak.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=26628), [web.archive.org (arşiv bağlantısı)](http://web.archive.org/web/20070515194642/http://www.aksiyon.com.tr:80/detay.php?id=26628)
