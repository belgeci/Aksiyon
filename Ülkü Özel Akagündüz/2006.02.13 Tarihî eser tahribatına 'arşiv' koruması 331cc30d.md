# Tarihî eser tahribatına ‘arşiv’ koruması

*Ülkü Özel Akagündüz 2006.02.13*

<div>
 <p>
  <font>
   Tarihî eserlerde öncelikli olan korumaktır elbette; ancak hırsızlıklar ve doğal afetler yüzünden kaybolan mimarî süslemeleri yerine kim koyacak? Topkapı Sarayı Nakkaşhanesi 10 yıldan bu yana çinileri, kalem işleri, ahşap oymaları belgeliyor. Orijinali kaybolsa da eskisine en yakını yerine konulabilsin diye…
   <br/>
   <br/>
   Süleymaniye Camii’nin çinisi çalındığında ya da Sokullu Mehmet Paşa’nın kalem işleri döküldüğünde nereye müracaat edeceğiz? Bir vakitler orada ne tür bir çini ya da kalem işi olduğunu gösterecek bir belgemiz var mı? Osmanlı arşivleri… Yangından, çöpten ve hurdadan kurtulmayı başaran yazmaların önünde koskoca bir ‘dil’ meselesi duruyor ve geleneksel sanat ustaları esrar perdesinin tamamıyla aralandığına inanmıyor; o arşivlerde tezyin sanatımıza dair gün yüzüne çıkmamış  ne güzellikler var kim bilir? Osmanlı arşivleri ehil ellerde tasnif edilmeyi bekleyedursun, Topkapı Nakkaşhanesi ve Yıldız Sarayı’ndaki Türk Tezyini Sanatlar Merkezi mütevazı adımlarla arşiv oluşturmaya devam ediyor. Nereden başlarsak, ne kadar belgelersek kârdır inancıyla yola çıkan ekipte Cahide Keskiner, Semih İrteş, Mahmure Öz, Uğur-Çiçek Derman, Hikmet Barutçugil, Gülbün Mesara, Nusret Çolpan gibi usta isimler ve öğrencileri var.
   <br>
    <br>
     Topkapı Nakkaşhanesi, yüzün üzerinde nakkaşın çalıştığı eski haşmetli günlerinin soluk bir gölgesi bugün. Mekân yine Topkapı Sarayı, Enderun bölümü; isim yine nakkaşhane; ama günümüz sanatçılarına ayrılan yer, tavanı basık bir yemekhane. 25 yıldan bu yana iki yıllık bir eğitimle, gençlere tezhip sanatını öğreten kurum 10 yıldan bu yana da mimarî eserlerdeki süslemelerin arşivini oluşturuyor. Tezhip ve kalem işi sanatçısı Semih İrteş, Piyale Paşa Camii’nden çalınan çinilerin bir öğrencinin ödevi sayesinde yerine konulmasını mütevazı bir örnek olarak gösteriyor: “Sekiz yıl önceydi. Bir öğrencimizi, camiden neredeyse bir asır önce çalınan çinileri ve geriye kalanları tespit etmek üzere görevlendirmiştik. Öğrencimizin çalıştığı dönemde yine bir çini hırsızlığı oldu ve biz elimizdeki belgeleri Vakıflar Bölge Müdürlüğü ve Anıtlar Yüksek Kurulu’na gönderdik. Eksik olan bütün çiniler Kütahya’dan geldi. ” İstanbul eserlerinin envanteri yok
     <br>
      <br>
       İrteş’in tevazuu, tarihî eserlerimizin envanterinin henüz çıkarılmadığı bilgisinden geliyor. Bir-iki güzel gelişme onu rahatlatmaya yetmiyor. Mimar Sinan mabetleri mimarî açıdan kitaplaştırıldı, evet; ama eserlerin içerisindeki tezyinî sanatlarla ilgili ciddi bir çalışma yapılmadı. Nakkaşhane öğrencileri Mimar Sinan eserleri üzerinde çalışıyor daha çok. Kapılardaki ve pencere kanatlarındaki oymalar, çiniler, kalem işleri bir bir fotoğraflanıyor ve ardından rölöveleri çıkarılarak dosyalanıyor. Her yıl 15 öğrenci bu görevi üstleniyor; ama içlerinden ancak üçünün ödevi arşive kaldırılacak kaliteye ulaşıyor. Bu arada nakkaşhanenin bir arşiv dolabına sahip olmadığını da söylemek gerek.
       <br>
        <br>
         Öğrencilere şevk veren, ustaların çalışmaları elbette; Semih İrteş 25 yıldır Sinan devri camilerindeki ahşap üstü kalem işlerini takip ediyor ve kayıt altına alıyor. Bu eşsiz süslemeler İstanbul’da yalnızca altı camide, Şehzade Mehmet, Gazi Ahmet Paşa, Sokullu, Kılıç Ali Paşa ve Rüstem Paşa’nın müezzin mahfili tavanlarında bulunuyor; ama silinmeye ve dökülmeye yüz tutmuş, perişan bir hâlde… 450 yıllık bir geçmişe sahip kalem işlerinin son otuz yıl içinde bozulduğunu söylüyor İrteş. Hava kirliliği, yerden ısıtma, süslemelerin üzerine kabloyla çekilen ampuller…
         <br/>
         <br/>
         Eserlerin çivilerle oyulduğu, kabaran kalem işlerinin süpürüldüğü camilerde fotoğraf çekme yasağını biraz gülünç bulan sanatçıya göre; çiniler, kalem işleri, ahşap oymalar zarar gördüğünde Vakıflar Genel Müdürlüğü’ne başvurmanın da bir anlamı yok. Kadırga’daki Sokullu Mehmet Paşa Camii’nin 1950’lerde yapılan restorasyonuyla ilgili dosyayı görmek isteyen üstadın eli boş kalmış. Vakıflar’ın tarihî eser restorasyonunda işi ‘en ucuz fiyat çeken’e bırakmasını da tehlikeli buluyor sanatçı. Yeni Cami’deki ahşap kalem işi, en ucuz fiyat verenin elinde kalmış. Kıran kırana bir pazarlık. Bir tarihî eserden değil de toplu konuttan söz ediyoruz sanki. Müteahhitler iyi ustalar bulmuşsa ne âlâ…
         <br/>
         <br/>
         Eserlerin tamirat görmeden önceki orijinal halleriyle ilgili bilgilerin uçup gitmesi, günümüzdeki arşiv çalışmalarının önemini artırıyor. Yangınlarda, zelzelelerde harap olan kubbeler, yapıldığı dönemin değil, restore edildiği dönemin üslubunu taşıyor. “Şimdi, orijinal plakalara ulaşabilsek ne güzel olurdu değil mi?” diye soruyor İrteş, “Acaba şu an Süleymaniye’nin revzenleri orijinal mi değil mi? Çinilerinin resimlerini Kara Memi mi yaptı? Kara İhsani kubbeyi yazdı da sonrasını Hasan Çelebi mi tamamladı? Bunları bilmek sanat tarihimize muazzam bir ışık tutacaktı.” Bu anlamda Süleymaniye Camii ve imaretinin masraf defterlerinin günümüz sanatçılarının yüreğine su serptiği söylenebilir. Temelinden alemine kadar hangi malzemenin ne şekilde kullanıldığını ve kaç akçe harcandığını gösteren bu iki ciltlik eser, özellikle kullanılan malzeme açısından yol yordam öğretiyor. Ancak bugünkü sentetik malzeme asla o dönemin kalitesine ulaşamıyor.
         <br/>
         <br/>
         Semih İrteş, haftanın belli günlerinde inzivaya çekilerek 15 ve 16. yüzyılı kapsayan arşivini tasnif ediyor. Amacı, CD’lere kaydedilen arşivin bir bölümünü Yıldız Sarayı’ndaki Türk Tezyin Sanatları Merkezi’ne vermek; ancak önünde kapı gibi bir engel var; Türkiye Büyük Millet Meclisi’ne bağlı merkez bir buçuk yıldır faaliyette olmasına rağmen resmî olarak tanınmış değil. Şu durumda o mekânda öğrenci yetiştiriyor olmasına rağmen İrteş ve diğer sanatçılar da onaylanmış görünmüyor. Altı yüz yıllık devlet geleneğinde hep padişah himayesinde çalışan sanatçılar bugün kendilerini korumasız ve sahipsiz hissediyor. Şale köşkünün hemen yanındaki merkezin asli görevi güçlü bir arşiv oluşturmak; fakat sanatçılar kişisel arşivlerini teslim etmeden önce ‘devlet baba’dan bir cevap bekliyor: “Biz neyin nesi, kimin fesiyiz, bilelim.”
         <br/>
         <br/>
         Merkezin kurucusu Cahide Keskiner, yarım asırlık arşivini bağışlayacak; ama bekliyor. İrteş de bir hayli incinmiş ve biraz da öfkeli: “Geleneksel sanatlar benim yaşam biçimim. Araştırmamı yapıyorum, arşiv topluyorum;a ama istiyoruz ki bir güç birliği olsun. Belli bir düzen kurulsun. Meclis bizi kanatları altına almış değil ki. Yoksa bundan zül mü duyuyorlar?” Her sene, Topkapı Nakkaşhanesi’ndeki kursların başlangıcında yaşanan olay ise evlere şenlik; sürekli değişen memurlar, yılların sanatçılarına “Bize kendinizi tanıtın?” diyor, arkasından da diploma istiyormuş. Otuz yıldır Kültür Bakanlığı’na bağlı çalışan, 15 bakan, 8 Topkapı Sarayı Müdürü gören ve kendi deyimiyle saraya 12 yaşında kısa pantolonlu bir çocukken gelen İrteş, ‘Yaşadıklarımız nefsimizi de bozuyor, gönlümüzü de.” diyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1018 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23357), [web.archive.org (arşiv bağlantısı)](http://web.archive.org/web/20060527065345/http://www.aksiyon.com.tr:80/yazdir.php?id=23357)
