# Tur-i Sina'da Hz. Musa'nın izinde...

*Ülkü Özel Akagündüz 2007.10.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   KAHİRE - Kahire’den Sina Yarımadası’na doğru ilerlerken kölelikten kaçan İbranilerin meşakkatli yolculuğunu düşünün. Emin beldeye ulaştığınızda, ayakkabılarınızı çıkarın ve Sina Dağı’na tırmanın. Hz. Musa’dan bir ses arayabilirsiniz artık.
  </font>
 </div>
 <div id="newsText">
  <font class="detail-text">
   ‘İncire ve zeytine and olsun. Sina Dağı’na ve şu emin beldeye…’    Kahire’den Sina Yarımadası’na giden yolcuya, acı çekmiş bir topluluk eşlik etmeli: Firavun’un zulmünden kaçan köle İbraniler… Başlarında, dört yüz yıldır beklenen bir kurtarıcı var: Hz. Musa... Yola akşam vakti çıkılacağı için, karanlıkta, yanı başımızda uzayıp giden çölde onları hayal etmemiz kolaydır. Tamam, aradan bir hayli zaman geçti, altımızdan bir asfalt yol akıyor şimdi; ama  yerkürenin aynı noktasında, aynı yöne  ilerliyoruz yine de…  Onlarınki meşakkatli bir yolculuktu şüphesiz, çıkış vizeleri Firavun’un elindeydi. Ve II. Ramses olduğuna hükmedilen o adam, çekirge istilasından Nil’in taşmasına, bit salgınından vebaya, bir dolu musibet görmedikçe ‘gidin’ dememişti. Tur Dağı’na doğru ilerleyen otobüse işte bu duygularla binmek ağır mı gelir ruhumuza, aslında sevinçli bir yolculuk bu; kölelikten özgürlüğe…  Ağır taşlar taşımak yok artık, kırbaç yemek yok. Ahir zaman gezginleri de kendi kölelikleri üzerine düşünecek yol boyunca… Yolcular kim? Hepsi de Arapça öğrenmek için Kahire’ye yerleşmiş genç kızlar. Uzakdoğulular, Türkler, Orta Asyalılar, Fransızlar ve bir İspanyol… Fransız kızlar aslında Cezayir asıllı, onların kendini Fransız olarak tanımlaması yoldaki tartışma konularından biri. “Orada doğup büyüdüler, Fransız olmak zorundalar.” diyen de var, “Onlar kendilerini ne kadar Fransız sayarsa saysın, kabul edilmeyecekler.” diyen de. İspanyol ise, Müslüman olduktan sonra ailesinden ayrılıp kendini Paris’e atmış sessiz bir kızcağız. Yolcular birbiriyle değil de yolla ilgili daha ziyade. Altı saat sonra, vakit gece yarısını gösterecek ve bu grup, ellerinde fenerlerle Sina Dağı’na ya da Arapların deyimiyle Cebel Musa’ya tırmanıyor olacak. Yoldaki ilk hoşluk, Süveyş Kanalı’nı geçmek… Ülkenin Asya’da kalan tek toprak parçasına, çöllerle ve dağlarla kaplı Sina’ya ilk adımı atmış oluyoruz böylece. Mısır’dan koyunları ve mücevherleriyle yola çıkan hırpani giyimli İbraniler Kızıldeniz’i başka bir kanaldan geçmişti, Hz. Musa’nın asasıyla açılmış mucizevî bir kanaldan. Âdemoğlu ne enteresan deneyimler yaşamış vaktiyle; ibret verici mi demeli? Denizin ortasında bir yolun belirmesine ve kapanmasına şahit olmak az şey midir? Son İbrani de toprağa basıyor ve Firavun, adamlarıyla kızıl sulara gömülüyor. Denizi Süveyş’teki tünelden geçerken, uyuyanlar uyandı, bulunduğumuz nokta haritalarda tespit edildi. Eski zamanın özgürlük yolcularıyla aynı yolda ilerlemeye devam ediyoruz ve biz, iki binlerin yolcuları, onların başına gelen her şeyi biliyoruz şimdi…
   <br/>
   <br/>
   Vakit gece yarısını gösterdi, otobüs, zifiri karanlıkta durdu, yolcular ‘Dağın dibinde olmalıyız.’ diye düşündü. Şimdi el fenerlerinden yola düşen onlarca cılız, yuvarlak biçimli aydınlıktan başka bir şey görünmüyor. Evlerimizde olsaydık, uykunun rüya devrine çoktan geçmiştik, el lambalarıyla belirsizliğe doğru yürümek de rüyadan farklı değil ya!  Burada ellerimizde meşaleler olmalıydı. Hz. Musa’nın gördüğü, alevler içinde olup da aslında yanmayan ağaç hangi köşedeydi acaba?  Şuayb’ın şehri Medyen’den bir kış vakti çıkıp da, Sina çölünün fırtınalı gecelerinde yolculuk yaparken, seçilmiş bir insan olduğundan habersizdi henüz, Mısır’daki soydaşlarını kurtaracağından da. İlk ateşi, ilk işareti buralarda bir yerlerde görmüş olmalıydı işte; “Ben âlemlerin Rabbi olan Allah’ım. Hiç şüphen olmasın ki ben senin Rabbinim.” Ve ilk emir; “Ayakkabılarını çıkar; çünkü sen mukaddes Tuva vadisindesin.”  Kaynaklar, ayakkabının çıkarılmasındaki hikmete dair farklı şeyler söylüyor. Hz. Musa’nın ayakkabıları, ölü eşek derisinden ya da tabaklanmamış deriden yapılmıştı, pislik bulaşmıştı vs… Bazı hallerde başı açık ve yalın ayak olmak hürmet ifadesi olduğu için ya da Hz. Musa’nın ayaklarının mukaddes vadinin bereketine temas etmesi için bu emir verilmiş olabilir diyenler de var. Sebep ne olursa olsun, Tuva vadisi hâlâ mukaddes. Dağ yolcularından bazıları, bir peygamberi taklit etmiş olmanın kıvancıyla ayakkabılarını çıkarıyor. Geçmişe biraz daha yaklaşma çabası... Böyle olursa adımlarımız onun adımlarına rastlayabilir belki…
   <br/>
   <br/>
   Yorgun İbraniler aşağıda kaldı şimdi. Tevrat’ı almak üzere Sina’ya çıkan Hz. Musa’yı bekliyorlar; ama beklerken de boş durmuyorlar. Hemen oracıkta yaptıkları buzağıdan tanrıya taparken, “Musa, yanlış yola gitti, Tur’da aradığı işte burada.” diyorlar.
   <br/>
   <br/>
   Biz Tur’da ne arıyoruz? Yolda kimsecikler yok. Tırmanmak için geç kalmış olmalıyız. Amaç güneş doğmadan tepede olmak… Müslümanlar, sabah namazına yetişmek sonra da bir kayaya sırtını dayayıp gün doğumunu izlemek için telaş ediyor. Ya diğerleri? Yukarıya kimin, niçin çıktığını birazdan göreceğiz; ama tam olarak çözemediğimiz güzergâhta, enteresan adamların olduğu muhakkak. Karanlıktan bir adam çıkageliyor, arkasında bir deve, elinde devenin ipi. Uykulu mu, içkili mi belli değil. Para verirsek rehberlik edeceğini söylüyor; ama işin doğrusu ayakta zor duruyor. Yol yarılanmadan halsiz düşenlerin imdadına da yine böyle adamlar yetişiyor. Çölde değil de yüksek bir dağda deveye binme fikri biraz korkutuyor; ama çare yok. İşte size, yürümesi için deveyi sürekli dürtükleyen adamla, devenin üstündeki yolcu arasında geçen kısa bir diyalog: “Bu deve yürümüyor, aç mı yoksa?” “Hayır aç değil, tembel” “Yazık ama, vurmayın öyle.”  Sessizlik…  Çöl hayvanına dağda binip sonra da yazıklanmak neyin nesi diye düşünüyor olmalı deveci.  Uçurumların kıyısından nefes nefese tırmanırken, ‘Hz. Musa, nasıl çıkmış buraya?’ diye hayrete düşenler, lüks lambalarıyla aydınlatılmış mini dükkânları görünce hayli keyifleniyor. Su, çay, meyve suyu, çikolata, neskafe bile var.  Hz. Musa, bu yolları yalnızca çıplak ayaklı değil, oruçlu tırmanmıştı. Dağda oruç ve ibadetle geçirilen kırk gün… O seçilmiş bir insandı ve burada ne tür ikramlara mazhar olduğunu kim bilebilir?
   <br/>
   <br/>
   Deveye binenler, merdivenlerin önünde inmek zorunda kalıyor, yol ancak yarılandı, yüzlerce taş basamak var önümüzde. Ayakkabılar da burada çıkarılıyor; çünkü yaralanma riski yok, yorulunca basamaklara uzanıp yıldızları seyretmek tırmanmayı kolaylaştırıyor. Her adımda gökyüzü biraz daha aydınlanıyor, tepe yaklaşıyor,  sesler ve renkler çeşitleniyor. Kayaların üzerine tünemiş insanlar huşu içinde bekleşiyor. Bir kadın İncil okuyor, diğeri Kuran, güneşe tapınan adamın hareketleri namaz kılana tuhaf geliyor, namaz kılanınki güneşe tapana… Fotoğraf çeken, görüntü alan Amerikalılar, az ileride gitar çalan Koreliler, gürültücü İtalyanlar… Herkesin zorlu bir yolculuğu göze aldığı kesin; ama ne düşünerek bu yola talip olduğu belirsiz, kalplerdekini yalnız Allah bilir… Burası için ‘kardeşlik dağı’ diyebiliriz nasılsa, kendisine bu dağda peygamberlik verilen Hz. Musa, aynı payeyi kardeşi Harun için de istemiş, onun, tatlı diliyle kendisine yardımcı olacağını söylememiş miydi?
   <br/>
   <br/>
   Başka nedir Sina Dağı, ilk kutsal kitabın levhalara yazıldığı, İmran oğlu Musa’nın aracısız şekilde Allah ile konuştuğu, O’nu görmek istediği için bayıldığı, asa ve yed-i beyza mucizeleriyle donatıldığı yerdir.  Hava aydınlanırken belirginleşen manzara, buralara ait görünmüyor zaten. Kutsal kitaplarda adı geçen yer ancak böyle olabilir, bir kütle halinde getirilip buraya konmuş gibi durabilir… Bu kütlenin vaktiyle yerinden oynadığı da düşünülürse… Aşağıda kalan İsrail oğullarına dönelim. Tevrat’ı görünce sevindiler sevinmesine de sonra sızlanmaya başladılar, kitapla amel etmek zordu neticede. Sonra başlarının üzerinde Sina Dağı’nı görünce secdeye kapanıp af dilediler. Sol kaşları secdede, sağ gözleri dağdaydı. “Hani Tevrat ile amel edeceğinize dair sizden söz almış ve Tur Dağını da tepenize kaldırmıştık. Size verdiğimiz kitabı tam bir ciddiyetle alın. Onda olanı hatırınızda tutun. Ta ki müttaki insanlar olasınız. Bakara Suresi 2/63” On emir onlar bu hal üzereyken inmiştir işte, dağ tepelerinde bekliyorken.
   <br/>
   <br/>
   Sina Dağı’nda aslolan tırmanış. Güneş doğup da az biraz yükselmeye başladığında sıcaklık artıyor ve bir an evvel inişe geçmek gerekiyor. Gece tırmanmaktaki tek hikmetin gün doğumuna ulaşmak olmadığı da hemen anlaşılıyor; çünkü güneş tepenizdeyken inmek bile zorlaşıyor. Aşağıya doğru yürürken, gece farkında olmadan geçip gittiğiniz yolların güzelliğiyle büyülenmek işten değil, uçurumları ve yolun kısmen tehlikeli olduğunu fark etmek de…
   <br/>
   <br/>
   <br/>
   YOLA ÇIKMADAN ÖNCE
   <br/>
   <br/>
   Sina Yarımadası,  Mısır’daki bütün turistik faaliyetler bittikten sonra gidilecek yerler arasında sayılabilir. Dolayısıyla,  ‘paketlenmiş’ turistlerin burayı görme ihtimali pek zayıftır, hatta hiç yoktur. Kahire’nin Sultanahmet’i sayılabilecek Hüseyin Meydanı’nı bile göremedikleri düşünülürse…  Yolculuğu anlamlandırmak için Mısır Müzesi mutlaka gezilmeli, firavunların heykelleri ve bilhassa mumyaları görülmeli. Piramitleri söylemeye bile gerek yok. Kur’an-ı Kerim en doğru bilgiyi alabileceğiniz kaynak. Kaldı ki Hz. Musa 136 yerde adı zikredilen bir peygamber. ‘Peygamberler Tarihi’nden de İbranilerin Mısır’dan Sina’ya yaptığı yolculuk ve Sina Dağı okunabilir. Seyredilecek filmler meselesine gelince, Cecil B. De Mille’in yönettiği 1956 yapımı ‘The Ten Commandments-On Emir’ Etiyopya’ya savaşa giden ve prenses Nefertiti’ye gönlünü kaptıran bir peygamber portresi çiziyor. Yönetmenliğini Roger Young’un yaptığı ‘Hz. Musa’ filminde ise Ben Kingsley bir peygamberden çok ürkek ve asosyal bir adamı oynuyor. Ama bir tercih yapacaksanız bu filmi seyretmelisiniz. Kaynak olarak ‘Eski Ahit’in kullanıldığı film, diğerine kıyasla gerçeğe daha yakın görünüyor.
   <br/>
   <br/>
   <br/>
   ON EMRE İTAAT
   <br/>
   <br/>
   •	Allah’tan başkasına ibadet etmemek
   <br/>
   •	Anne-babaya itaat etmek ve onlara güzel muamelede bulunmak
   <br/>
   •	Akrabaya iyi davranmak
   <br/>
   •	Babaları ölmüş yetim çocuklara ve
   <br/>
   •	Geçimlerini temin edemeyen yoksul ve düşkünlere iyilik etmek
   <br/>
   •	İnsanlara güzel söz söylemek
   <br/>
   •	Namazı dosdoğru kılmak
   <br/>
   •	Zekat vermek
   <br/>
   •	Birbirlerinin kanını dökmemek
   <br/>
   •	Birbirlerini vatanlarından çıkarmamak
   <br/>
   <br/>
   <br/>
   SİNA YOLUNDA  BAHŞİŞ
   <br/>
   <br/>
   Sina Yarımadası’na gitmek için bir grup toplayıp otobüs kiralamak gerekiyor. Dikkat edilmesi gereken husus, şoföre paranın bir kısmını yolun başında, bir kısmını da varışta ödemek. Mısır’da insanları canından bezdiren bahşiş geleneğini de hesaba katmalısınız. Yolu yarıladığınızda şoför, ne için olduğu belli olmayan bir miktar para daha talep edecektir sizden. En güzeli hiç tartışmadan ödemektir. Bahşişten mahrum kaldığı için öfkelenmiş bir şoföre kim güvenebilir?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=16984), [web.archive.org (arşiv bağlantısı)](http://web.archive.org/web/20130430150140/http://www.aksiyon.com.tr:80/aksiyon/newsDetail_getNewsById.action?newsId=16984)
