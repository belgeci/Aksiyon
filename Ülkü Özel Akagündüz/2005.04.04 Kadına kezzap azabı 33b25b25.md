# Kadına kezzap azabı

*Ülkü Özel Akagündüz 2005.04.04*

<div bgcolor="#FFFEF6">
 <font>
  <img border="0" height="1" src="/web/20060104141520im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20060104141520im_/http://www.aksiyon.com.tr/resim/539/16.jpg" vspace="5"/>
  </p>
 </font>
 <font class="content">
  Halk arasında kezzap olarak bilinen nitrik asit, titiz kadınların temizlik ürünleri listesinden silindi.  Eczacılar da son beş yıldır ona rastlamamış; fakat kezzap ‘intikam ateşi’yle tutuşan erkeklerin favori silahı olarak hâlâ gündemde.  Kurbanını öldürmeyip süründüren bir silah...
 </font>
 <p>
  <font class="content">
   İnsan, yüzünü kaybederse geriye ne kalır? Sadece bir ses. Ya bu kaybediş ansızın olduysa, yüzünüz bir anda sizin yüzünüz olmaktan çıktıysa, aynada gördüğünüz siz değil de bir ucubeyse, kardeşleriniz yüzünüzde sizi aramaktan artık vazgeçtiyse ve en fenası çocuklarınız size ‘anne’ demekten korkuyorsa...
   <br>
    <br>
     Yüzün ‘bakılabilir’ olmaktan çıkıp insanları ürküten bir hâle gelmesinin birçok nedeni olabilir; yavaş yavaş gelişen bir yüz kanseri ya da trafik kazası... Her iki olay da trajiktir, fakat ‘kasten’ fırlatılan kezzap kadar yakıcı değildir. Bir kezzap vakasında gazetelerin 3. sayfalarında yer alan ‘olay anı’ndan daha fazlası vardır. Hikâye hep iki gencin ‘severek’ evlenmesiyle başlar. Kadın, dayağa çocukları için bile tahammül edemeyecek duruma geldiğinde evi terk eder. ‘Aşırı kıskançlık tedavi edilebilir.’ diyen psikiyatristlere hayatında bir kez olsun kulak vermemiş adam, ‘Seni ellere yâr etmem’ teranesini zihninde dönüp dolaştırdıktan sonra, bir zamanlar hayranlıkla baktığı ‘yüze’ başkaları bakmasın diye kezzabı boca eder. Hikâyenin sonu, kadının hayatı gibi karanlıktır.
     <br/>
     <br/>
     Yüzüme 5 ay sonra bakabildim
     <br/>
     <br/>
     Son kezzap mağdurlarından biri Aysel Özdemir. Henüz 22 yaşında ve yüzü tanınmaz halde. İki yıl önce kendisini işyerine götürecek servisi beklerken terk ettiği kocasının kezzaplı saldırısına uğrayan Aysel, o gün bu gündür Denizli’nin uzak semtlerinden Bağbaşı’nda anne-baba ve doğuştan sakat kardeşiyle birlikte yaşıyor. Ailesinin özellikle de alt katta oturan teyzesinin desteğiyle ayakta duran Aysel’in yüzünde ‘normal’ kalabilmiş tek şey sol gözü. Kendi hikâyesine yabancılaşmış görünüyor; bir tür savunma mekanizması geliştirmiş olabilir. Sürekli tekrarlanan sözlerin zamanla sıradanlaşmasını da hesaba katmak lazım. Kocasını, sürekli dayak attığı için terk etmiş ve baba ocağına sığındığı üçüncü gün kezzap saldırısına uğramış: “Nakış fabrikasında işe başlamıştım. Servisi beklerken kocam yanıma geldi ve tartışmaya başladık. Daha sonra elindeki şişeyi yüzüme serpti ve kaçtı. Tam o sırada servis geldi ve arkadaşlarım beni hastaneye kaldırdı.”
     <br/>
     <br/>
     Hastanede tedavi gördüğü dört ay boyunca aynaya bakmaya cesaret edememiş Aysel. Kendi kendisiyle ilk karşılaşması ise hayli sarsıcı olmuş. Serumlar, merhemler derken taburcu olup Serap Ezgü’nün programına katılınca önündeki ekranlardan birinde gördüğü ‘yüz’ karşısında donup kalmış. O anı hatırlarken bugün bile ürperiyor: “Kendime acıdım. Bir anda ne hâle gelmiştim öyle, kendi yüzüme bakamaz durumdayım.”
     <br/>
     <br/>
     Kadın programlarında umduğunu bulamamış Aysel, tedavi masraflarının karşılanması şöyle dursun, psikolojik olarak yıprandığını hissetmiş. Yardım dernekleri ise sadece eşya yardımı yapabileceklerini söylemiş. “Eşyaya ihtiyacım yok.” diyor Aysel, “Yüzümün biraz daha düzelebilmesi için plastik cerrahi gerekiyor. Arkadaşlarımın topladığı para yetmedi. Babam, şimdi oturduğumuz evi satmayı düşündü, vazgeçtik. Eşime tazminat davası açacağım.” Aysel’in babası inşaatlarda çalışıyor, annesi ise evlere temizliğe gidiyor. Saldırıdan önce çalıştığı nakış fabrikasına dönemeyen Aysel, kapıların yüzüne kapanmasını anlayışla karşılasa da ailesine yük olmamak için mutlaka çalışması gerektiğini düşünüyor.
     <br/>
     <br/>
     Oğlum benden korkunca intihar etmeyi istedim
     <br/>
     <br/>
     Aysel kimi zaman insanların bakışlarından rahatsız olsa da kendini eve hapsetmekten vazgeçmiş. Komşularıyla ve arkadaşlarıyla görüşmek ve alışveriş yapmak için dışarıya çıkabiliyor artık. İlk zamanlar yanına yaklaşmaktan korkan 2,5 yaşındaki oğlu Yasin’in artık kucağına geliyor olmasını ise mutlulukla karşılıyor. “Olaydan sonra tamamen kendi içime kapanmıştım.” diyor, “Oğlumun da benden korktuğunu görünce intihar etmeye karar verdim; ama ailemin desteğiyle bu düşünceden vazgeçtim. Şimdi tek isteğim çocuğumu büyütmek.” Aysel’e soruyoruz, “Oğluna, babasını nasıl anlatacaksın. Görüşmelerine izin verecek misin?” “Olduğu gibi anlatacağım.” diye cevap veriyor, “Ne eksik, ne fazla. Eğer oğlum benim yüzümü gördükten sonra babasıyla görüşmek isterse, görüşür. Buna kendisi karar verecek.”
     <br/>
     <br/>
     Eşinin yüzünü kezzapla tanınmaz hale getirdiği için 13 yıl hapse mahkum edilen baba Muhammet Özdemir, şimdi cezaevinde. Peki, şimdiye kadar pişmanlığını dile getirdi mi hiç? Mahkemede, kendisini “Kezzabı atmadım, yanlışlıkla sıçradı.” diye savunurken pişman olduğunu da söylemiş; ama Aysel ona inanmıyor: “Mahkemeye elini kolunu sallayarak geldi. Pişman olmuş gibi bir hâli yoktu, hatta gülüyordu.” Aysel Özdemir hâlâ kocasının soyadını taşıyor; çünkü ona göre, ameliyat masraflarını karşılayabilmek için açmayı düşündüğü tazminat davası, boşanma davasından daha önemli.
     <br/>
     <br/>
     Aysel, oğluyla birlikte onlara kucak açan ailesinin yanında, ‘her şey yolunda’ymış gibi davranan anne, baba, kardeş, teyze, enişte arasında yaralarını sağaltarak yaşıyor. “Alıştım artık. Aynalara da küs değilim.” diyor; ama bir boşvermişlik, bir keyifsizlik var üzerinde. Hareket etmek, yeniden coşkuyla dolmak için bir işaret bekler gibi... Ameliyat olabilir, yüzü biraz daha düzelebilir, bir iş bulabilir, oğlu onu daha çok sevebilir, kim bilir?
     <br/>
     <br/>
     Kezzaplı yüz
     <br/>
     <br/>
     normale döner mi?
     <br/>
     <br/>
     Kezzap saldırısına uğrayan bir kadının hastanenin acil servisine gitmeden önce yapması gereken ilk şey, bol suyla yıkanmak. Su, asidin etkisini gidereceği için hasar daha aza indirilebilir. Estetik Dermatoloji uzmanı Dr. Şerafaettin Saraçoğlu, kezzabın oluşturduğu yaraları, ‘yara örtü’leri kullanarak mümkün olduğunca erken kapatmaya çalıştıklarını söylüyor. Yaranın kapanması ortalama 2 ayı buluyor ve tedavi bundan sonra başlıyor. Amaç, anormal doku gelişimini ve deformasyonu azaltmak. Ancak geç kalmış ve ağır vakalarda dermatoloji uzmanı yerine plastik cerraha görünmek gerekiyor. Plastik cerrahi uzmanı Yakup Avşar ise kezzapla hasar görmüş bir yüzün eski haline dönüştürülmesinin mümkün olmadığını, en fazla yüzde 70-80 oranında başarı sağlanabildiğini söylüyor. Bu tür operasyonların maliyeti oldukça yüksek. Kezzap vakalarından çoğunlukla sosyo-ekonomik düzeyi düşük insanların etkilendiğini gözlemleyen Dr. Avşar, tedavi olmak için gelen kezzap mağduru bir kadının maddi yetersizlikler yüzünden ameliyattan vazgeçtiğini söylüyor.
     <br/>
     <br/>
     Ya benimsin ya toprağın
     <br/>
     <br/>
     Yüze ya da vücudun değişik bölgelerine kezzap fırlatma Asya ülkelerine has bir cezalandırma yöntemi. Dünya gündemini kezzap vakalarıyla sıkça işgal ederek insan hakları savunucuları ve feministlerin öfkesini üzerinde toplayan Bangladeş’te her yıl 100’ün üzerinde kadın kezzap saldırısına uğruyor. Eşinin ya da reddettiği erkeğin hışmına uğrayan kadınlardan bazıları ‘Kezzap Şiddetiyle Savaş Bölümü’ adıyla kurulan sığınma evinde yaşıyor. Bangladeş kezzap vakalarının önüne geçebilmek için kezzapla yaralamanın cezasını ömür boyu hapisten idama çevirmiş. Bu durumda, Aysel Özdemir’in hayatını karartan Muhammet Özdemir’e verilen 13 yıl hapis cezası pek hafif kalıyor. Ceza avukatı Şadi Çarsancaklı, Bangladeş’teki cezanın adalet dağıtmaktan çok, toplumsal bir yarayı tedavi etmek için uygulamaya konmuş özel bir çözüm olarak değerlendiriyor. Avukat Çarsancaklı, Aysel Özdemir’in eşinden yüklü bir tazminat alabileceğine inanıyor.
     <br/>
     <br/>
     Kezzap, Pakistan, Tunus ve Afganistan’da da bir intikam ya da cezalandırma aracı olarak kullanılabiliyor. Pakistan’ın başkenti İslamabad’da 21 yaşındaki Fakhra kocasının kezzaplı saldırısına uğramış; İtalya’nın ücretsiz tedavi teklifini ‘ülkenin imajı bozulur’ gerekçesiyle kabul edememişti. Kezzap Türkiye’de de eşini ya da evlenmek istediği kızı tamamen kaybettiğine inanan ve kendisine ‘Ya benimsin ya toprağın’ şiarını ilke edinen erkeklerin el altında bulundurduğu tehlikeli bir asit. Aşırı kıskançlık nöbetine kapılmış erkek için kezzap, öldürmeyen; ama süründüren ve kadını değil biriyle evlenmekten toplum içine çıkmaktan alıkoyan muhtevasıyla amaca ulaştıran pratik bir silah olarak kullanılıyor. Diyarbakır Kadın Merkezi KA-MER’in Güneydoğu ve Doğu Anadolu’da 13 bin 673 kadın arasında, evlilik kurumuna ilişkin yaptığı araştırmada kezzap; ‘burun ve parmak kesme, saç kazıma, cinsel organ dağlama, aç bırakma’ gibi yaygın ceza yöntemleri arasında yer alıyor.
     <br/>
     <br/>
     Kezzap ne işe yarar?
     <br/>
     <br/>
     Nitrik asit halk dilinde kezzap olarak biliniyor ve çoğunlukla hidroklorik asit olan tuz ruhuyla karıştırılıyor. Kezzap bir dönem tuvalet temizliğinde kullanılsa da parfümlü çamaşır suları ve doğada çözülebilen modern temizlik ürünlerinin piyasaya sürülmesiyle gözden düşmüş görünüyor. ‘Kezzap var mı?’ sorusu mahalle bakkallarında ve temizlik ürünleri satan yerlerde şüphe ve tedirginlikle karşılanıyor. Sorunuza olumlu cevap verenler ise önünüze tuz ruhu şişesi koyuyor. İstediğiniz bu değil; ama kimya laboratuvarında çalışanlar mahalle bakkallarında kireç çözücü ve tuz ruhu adıyla satılan şişelerde de yoğun miktarda nitrik asit yani kezzap bulunduğunu söylüyor. Şişelerin üzerinde içeriği, dolum tarihini ve son kullanma tarihini gösteren bir etiket bulunmadığı için şişenin içinde tam olarak ne olduğunu anlamak mümkün değil.
     <br/>
     <br/>
     Temizlik ürünleri üreten Biocleanse firmasından bir yetkili kezzabın ucuz olduğu için Anadolu’daki bakkalarda rahatlıkla bulunabildiğini ve özellikle köy tuvaletlerinin temizliğinde hâlâ bu üründen vazgeçilmediğini söylüyor. İstanbul’da da gecekondu mahallelerindeki bakkallarda kezzap bulunabiliyor; çünkü sağlıksız yaşam koşulları, diğer temizlik ürünlerine göre daha etkili görünen kezzap ve tuz ruhunu kaçınılmaz kılıyor. Sulandırılarak satışa sunulan kezzabın İstanbul’daki adresi Tahtakale, Anadolu’da ‘bildiği yöntemden şaşmayan’ titiz kadınlara kezzap göndermeye devam ediyor.
     <br/>
     <br/>
     Kezzap sadece temizlikte değil, eczacılıkta da modası geçmiş bir ürün. Eczacılar yaklaşık beş-altı senedir ilaç yapımında nitrik aside başvurmadıklarını söylüyor. Bu arada tarihî bir not düşerek, kezzabın ve tuz ruhunun ilk defa kimyanın babası olarak kabul gören Cabir bin Hayyan tarafından altın ve gümüş madenlerinin çözümü amacıyla üretildiğini söyleyelim.
     <br/>
     <br/>
     Kezzap tehdidi ünlüleri titretiyor
     <br/>
     <br/>
     ‘Kezzap tehdidi’ ünlülerin de hayatını kâbusa çevirebiliyor. Şarkıcı Doğuş’la evlenme hazırlığı yaptığı için Doğuş’un hayranlarından kezzap tehdidi aldığını söyleyen Hilal Cebeci bir televizyon programında “Doğuş’un inanılmaz fanatikleri var, işin içine girince anladım. Mesela ‘Evlenmeyeceksin, yüzüne kezzap atarım’ diyenler dahi var. Kezzaptan da çok korkuyorum ayrıca.” demişti. Kezzaptan korktuğu için savcılığa üç kez  şikayet dilekçesi veren Asena da bir gazete röportajında İbrahim Tatlıses’i kastederek; ölümle tehdit edildiğini ve yüzüne kezzap atılmasından korktuğunu söylemişti.
     <br/>
     <br/>
     Kezzap çoğunlukla ‘güzelliğin’ önünde bir tehdit gibi duruyor; ancak Zeki Müren ses tellerine yönelik bir kezzap tuzağının kıyısından dönmüş. Müren, ‘Batmayan Güneş’ Belgeseli’nde o günü şöyle anlatıyor: “Alkışlar alkışlar, sonra taklitler taklitler, kıskançlıklar, tahrikler. Sahne arkasındaki giyinme odamda, masanın üstünde ‘Mitol’ isimli burun damlam var. Genizlerim tıkanınca sahneden evvel iki damla damlatıyorum ve öyle çıkıyorum. O küçük şişenin içine kezzap doldurdular. Güya ben burnuma o Mitol damlasından çekince ses tellerim ‘Kırık Plak’ filmindeki gibi zedelenecek ve okuyamayacağım, ortalık başkalarına kalacak. Ey güzel Allah’ım, ey! Bu ne zalimliktir!”
     <br/>
     <br/>
     ‘ACILARIN KADINI’ BERGEN ŞÖHRETi KEZZAPLA YAKALADI
     <br/>
     <br/>
     Sahnede şarkı söylerken kocasının yüzüne kezzap atmasıyla kör olan Bergen, kezzap mağduru kadınlar arasındaki tek şöhretli ve tek talihli kadındır. Gözünü göstermemek için yüzünün yarısını saçlarıyla kapayınca 80’li yıllarda tırmanışa geçen arabesk furyasına ‘acıların kadını’ sıfatıyla katılmış ve yeni imajını paraya tahvil edebilmişti. Hatta 1986 yılında yaptığı ‘Acıların Kadını’ adlı kaset, ona ‘albümü en çok satan kadın sanatçı’ unvanının yanı sıra ‘altın long play’ ve ‘altın kaset’ ödülleri getirmişti. O yıllarda kasete adını veren şarkının sözleri dilden dile dolaşıyordu; ‘Yıllar yılı, dert yolunda ne ilk ne sonuncuyum. Kahrediyor hayat beni acıların kadınıyım...’ Sonraları ‘Onu da yak tanrım’ adlı şarkıyı kocasına ithaf ettiği, onun için ‘Allah da seni yaksın diye beddua ettiği söylendi. Fakat talihin insanın yüzüne her dem güldüğünü gören olmamıştır. Nitekim Bergen’in gözünü kör eden adam, artık ‘eski eşi’ olan bu kadının kezzapla şöhret basamaklarını tırmanmasına tahammül edememiş ve 1989 yılında Adana yollarında öldürmüştür onu. ‘Acıların kadını’ Bergen, ‘arabesk kraliçesi’ namını Kibariye’ye bırakıp gittiğinde 28 yaşındaydı. Bugün kasetleri müzik marketlerinde bulunmuyor. Unkapanı’ndaki Ece Plakçılık, Anadolu’dan gelen talepleri karşılıyor daha çok. Kısa bir zaman önce Kahramanmaraş’tan 70 adet ‘Acıların Kadını’ kaseti siparişi gelmiş. ‘Yerli Feyruz’, ‘şoför dostu’, ‘acıların kadını’ Bergen ya da gerçek adıyla Belgin Sarılmışer’den geriye 11 tane kaset ve bir film kaldı. Canan Gerede’nin yönettiği ‘Aşk Ölümden Soğuktur’da Bennu Gerede, Bergen’i; Kadir İnanır da Halis Serbes’i oynadı. Yaptığından hiçbir zaman pişmanlık duymadığını söyleyen ve Bergen için ‘hak etti’ ifadesini kullanan Halis Serbes, şimdi Adana’da serbest meslek sahibi. İkinci eşinden olan dört çocuğuyla mutlu mesut yaşarken gazetelerin ilâvelerine “Hani o hepimizi yaşama bağlayan, ta yüreğimizden duyduğumuz sevgi var ya. Sana ondan bahsedeceğim. Hani kimi “aşk” der ya, ondan. O olmasa herhalde yaşayamazdık.” diye devam eden makaleler gönderiyor.
     <br/>
    </br>
   </br>
  </font>
  <br/>
  <!---- YAZI SONU ----------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=20746), [web.archive.org (arşiv bağlantısı)](http://web.archive.org/web/20060104141520/http://www.aksiyon.com.tr:80/detay.php?id=20746)
