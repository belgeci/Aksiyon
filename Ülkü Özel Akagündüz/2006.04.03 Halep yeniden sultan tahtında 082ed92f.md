# Halep yeniden sultan tahtında

*Ülkü Özel Akagündüz 2006.04.03*

<div>
 <p>
  <font>
   Köklü tarihi ve mimari güzelliğiyle 2006 yılının 'İslam Kültür Başkenti' seçilen Halep'te sene sonuna kadar festival var.
   <br/>
   <br/>
   Bize bizden yakın Halep’te bir şenlik havası, bir cümbüş, kendisine pek de yaraşan bir ışıltı var şu günlerde. Eskilerin onun için kullandığı ‘Doğu’nun Kraliçesi’ unvanı afişlere taşındı. Şimdi şehirde, yönünüzü çevirdiğiniz her yerde “Gerçekten… Halep Şark’ın Melikesi” yazıyor. Bir hatırlama, fark ediş, teyit… Hem şehrin sakinlerine hem de ecnebilere küçük bir uyarı; “Nerede yaşadığınızı, gezindiğinizi bilin; burası köklü kültürün, mimari inceliğin şehri.”
   <br>
    <br>
     2001’de Doha’da toplanan İslam Konferansı Örgütü’nün (İKÖ) kararıyla ‘İslam Kültür Başkenti’ seçilen Halep, sene sonuna dek sürecek bir festivalin henüz ilk günlerinde… Şehirleri görücüye çıkmış bir kıza ya da geline benzetmek, modası geçmiş bir tasvir olabilir; vaktiyle kraliçeye benzetilen Halep de festival için ışıklandırılan caddeleri, fıskiyeli meydanları, yeşil ve büyük bahçeleriyle bir genç kızdan çok, güzelliği işaret edildiği için mahcup olmuş gururlu bir kadını andırıyor. Peş peşe açılan sergiler, gece konserleri, konferanslar zamanla irtifa kaybedecek belki; ama Halep, ayda bir toplanan Arap ve Batılı düşünürlerin konferansları, kitap fuarları ve sergilerle dünya gündeminde yer tutma gayretini sürdürecek. Arapçadaki söylenişiyle ‘mihr-i can’ kültürel bir etkinlik olmanın ötesinde çok açık bir mesaj taşıyor; ABD baskısından bunalmış Suriye için bir yudum su, taze bir nefes gibi bu festival. Amaç, dünya mirası listesine alınmış Halep’e dikkat çekerek Suriye’nin terörizm ve karanlık ilişkilerle kirletilmiş yüzünü ağartmak. Halep, birlikte yaşamanın sembol şehri ne de olsa. Nitekim üzerinde ‘Müsamahanın Şehri’ yazan afişler, Kilis-Öncüpınar sınır kapısından başlayarak bütün şehre asılmış. Halep Üniversitesi’nde üç gün boyunca süren ‘İnsan Hakları’ konulu konferansın en can alıcı bölümü de asırlar boyu farklı dinlerin ve ırkların barış içinde yaşamasına imkân tanıyan ‘Halep örneği’ idi…
     <br>
      <br>
       Festivalin özellikle böyle bir dönemde yapılmasının rastlantı olmadığı ortada. İlk defa, geçen sene Mekke’yi ‘İslam Kültür Başkenti’ unvanına layık gören İKÖ’nün bu sene ani bir kararla Halep’i seçtiği söyleniyor. Hazırlıkların iki ay gibi kısa bir zamana sıkıştırılması da bu görüşü doğruluyor. Kapalıçarşı’daki tadilatın henüz bitmeyişini, şehrin mutena semtlerinde açılan restoranların badana işlerinin ancak tamamlanmasını ya da Bab el Ferac meydanına yapılan Shareton Oteli’nin apar topar açılmasını neyle açıklamak gerekir? Bu sürpriz kararla mı yoksa Doğu’ya özgü yavaşlıkla mı? Belki ikisi de…
       <br>
        <br>
         Elinizdeki festival programında saatlerin ve mekanların her an yerinden kayacağına dair endişeye kapılmak da bu topraklara has bir bilgidir. Beşer Esad’ın, Büyük Emevi Camii’ni, planlanan tarihten bir gün önce açarak başlattığı aksaklık zincirini kırmak hiç de kolay olmadı. Önce yanlışlıkla girdiğimiz Adliye Sarayı’nda daha sonra Belediye binasında az koşturmadık. Bereket versin, bir masadan diğerine dolaşmaya, bilmediği halde adres tarif edenlerin azizliğine uğramaya alışkındık da, mahkeme binasının köhne dairelerinde hakkını arayan vatandaş olmadığımıza şükretmekle yetindik. Nihayet Genel Emanetler Müdürlüğü’nü bulup da organizasyondan sorumlu Muhammed Gucce’yi sorduğumuzda, arkamızdaki televizyonu işaret ettiler: “İşte orada konuşuyor.” Festivalin yükünü omuzlayan Gucce’yi beklememiz gerekmedi. Düzeltilmiş bir program broşürü ve Sabah Fahri konseri için alınmış davetiyelerle ayrılırken, hangisini önce ziyaret edeceğimize karar veremediğimiz iki sergi vardı önümüzde. Halep ya da Şam, zamanın akmakta zorlandığı, tüccarların mal alıp-satmakta nazlandığı bu topraklar için çok da alışıldık bir durum değildi öyle, o etkinlikten bu etkinliğe, gündüz sergiye, akşam konsere seğirtmek.
         <br/>
         <br/>
         Kültür merkezinde aynı anda açılan hat ve resim sergisine gelmeden önce, Haleplilerin yarı şaşkın, esrik halinden söz etmeli. ‘Halep, Halep olalı böyle hareketli günler, böyle ışıltı görmedi.’ diyor herkes. Geceleri, yağmura ve serin havaya aldırmadan Sadullah Caberi meydanına toplanan halk, maaşlarına kesinti yapılır korkusuyla Amerikan karşıtı mitinglere katılan kalabalıktan farklı görünüyor. Kendi rızalarıyla oradalar, bir panayır alanına gider gibi, şehre gelen sirki merak eder gibi bekleşiyorlar. Işıklı panolarda devlet başkanları onları selamlıyor. Meydana kurulan sinevizyonda görüntüler eşliğinde Halep tarihi anlatılıyor. İtiraf etmeli ki, İstanbul’un trafiğinden bezmişler için Halep’in tamamıyla yayalara açılan, boydan boya ışıktan çardakla örtülen caddelerinde yürüyüşe çıkmak bile yeterince mutluluk verici. Doğu egzotizminin peşine düşmüş Batılı gezginlerden olsaydık “İşte Binbir Gece Masalları’ndan bir sahne” derdik kolaylıkla; ancak ışıklı caddelerin, havai fişek gösterilerinin arkasında sıkıntılı bir Suriye olduğunu bilmek büyüyü bozuyor.
         <br/>
         <br/>
         ADA SAHİLLERİNDE  HALEP TÜRKÜSÜ MÜYDÜ?
         <br/>
         <br/>
         Kültür merkezinde açılan hat sergisine dönelim yeniden. Suriye’de hat demek, Osmanlı demek, İstanbul demek… Bir çırpıda sayılan isimler Hamid Aytaç, Hasan Çelebi, Hüseyin Kutlu… Türkiye’de ‘Hattın Çelebisi’ olarak anılan Hasan Çelebi Halep’te ‘büyük usta’, Diyarbakırlı Hamid Aytaç ise, Hamid el Amidi diye biliniyor. Önceki yaz, Şam’da görüştüğümüz Suriye Hattatlar Birliği Başkanı Züheyr bin Muhammed gibi İstanbullu hattatların önünde şapka çıkarıyor hepsi de. İcazeti İstanbul’dan almak, hatta bu uğurda Halep-İstanbul arasında mekik dokumak bile prestij simgesi. Nitekim İstanbul’da hat sergilerini görmüş gözler için burada iyi denilebilecek çok az eser bulunuyor.
         <br/>
         <br/>
         Festivalin en renkli programlarından biri, şöhreti ülkesinin sınırlarını aşmış Sabah Fahri’nin Esad Salonu’nda verdiği konserdi. Salona en şık elbiseleriyle gelen Müslüman ve Hıristiyan Araplar, Sabah Fahri’nin söylediği Halep türküleriyle coştu. Ortadoğu’nun en sevilen seslerinden biri olan ve Türkiye’de de hayran kitlesi bulunan Sabah Fahri İstanbul türküsü diye bildiğimiz ‘Ada sahillerinde’yi Arapça söylemeye başlayınca, salonun tek Türkiyeli konukları olarak dudak büktük: “Tamam böyle de güzel; ama İstanbul türküsü ne zaman Halep türküsü oldu canım?” Bizim türkü isim değiştirmiş, Kadduka El Mayes olmuştu. Kendimizden çok emindik; lakin küçük bir araştırma sonrasında, iki kültür arasında dolaşan ve kime ait olduğu bilinmeyen şarkı listesinin epey kabarık olduğunu fark ettik. Hatta ve hatta ‘Ada Sahillerinde’ Türkçe söylenen Arap şarkıları arasında görünüyordu. Bu durumda en güzeli, komşuluk bağlarımızın ne denli köklü olduğunu düşünmekti. Biz de öyle yaptık. Yaklaşık üç saat süren konser iki ülke halkının nasıl da birbirine benzer tavırlar sergilediğini görmemizi de sağladı. Konserin geç başlaması, davetlilerin bir türlü yerleşememesi,  ‘bir arkadaş için’ koltuk ayırma alışkanlığı, kanı deli akanların arkada ‘Dinle, bak Sabah ne yapıyor?’ diye tezahürat yapması, yenim dar demeyenlerin bir köşede halaya durması… İstanbul’da mıydık, Halep’te mi?...
         <br/>
         <br/>
         Halep, Suriye’nin ikinci büyük şehri. Türkmenlerin ve Kürtlerin yaşadığı kenar semtleri görmezden gelirseniz büyük bahçeleri, ferah caddeleri en önemlisi de tarihî dokusuyla sevmekte zorlanmayacağınız bir kent. Şık restoran, mağaza meraklıları Hıristiyan mahallelerinde dolaşmalı. ‘Zamanı yitirmek istiyorum.’ diyenler, kale etrafındaki eski şehirde gezinmeli. Mimari güzellik arayanlar ise durdukları herhangi bir noktada kendi etraflarında dönmekle yetinmeli. Halep, Arapça’da ve diğer Sami dillerinde taze süt demek. Şehrin lakabı ‘Haleb-i Şehba’ ise Beyaz Halep anlamına geliyor. Ancak şehir beyaz değil sarı renkte. Bütün binalar Kayşani adı verilen Halep taşıyla kaplanmış. Şehir bu haliyle tarihî dokuya uyum sağlamış görünüyor ve ziyaretçilerinde hayranlık uyandırıyor.
         <br/>
         <br/>
         Bu arada, Halep’i Antep’le kıyaslayanların iki şehirden birini görmediğine kanaat getirmeli. Antep elbette daha gelişmiş bir ekonomiye sahip; ama vaktiyle Halep taşından yapılmış tarihî eserleri bile korumakta zorlanan bu şehir, bir uyum abidesi olan Halep’le boy ölçüşemez. Nitekim, festival için Halep’e davet edilen Gaziantep Belediye Başkanı Asım Güzelbey, “Halep tarihî eserleri daha iyi koruyor ve bizden daha iyi restore ediyor. Türkiye’nin bu noktada alacağı dersler var. Bu konuda Halep ile işbirliği içindeyiz.” diyordu.
         <br/>
         <br/>
         Şehre damgasını vuran üç eser var; tarihi milattan önce 3000 yıllarına dayanan kale, bir kısmı Osmanlı zamanında yapılan kapalı çarşı ve restorasyonu yeni tamamlanan Büyük Emevi Camii. Çarşı ve cami yaşayan iki mekân. Eşeklerin yük taşıdığı daracık çarşıda manavla kumaşçı, gümüşçüyle kasap yan yana. Ama ille de baharatçılar… Adını, kokusunu bilmediğiniz onlarca bitki… Olur da yolunuz düşerse zeytinyağıyla beraber yenen ‘zahter’den satın alabilirsiniz. Biz kakule’nin peşine düştük ve sonunda Suriye kahvelerindeki o çok sevdiğimiz aromanın kakuleden kaynaklandığını öğrendik. Sadece isim değişikti, çaya da güzel koku veren minik tohumların oradaki adı ‘hel’ idi.
         <br/>
         <br/>
         Labirenti andıran çarşıdan kurtulmayı başaranlar kendini Büyük Emeviye Camii’ne atmalı. Eski adı Zekeriya Camii olan mabed restorasyondan sonra Şam’daki Emeviye Camii’nin bir benzeri olarak ibadete açıldı. Hz. Yahya’nın kabri Şam Emeviyesi’nde, babası Hz. Zekeriya’nın kabri ise Halep Emeviyesi’nde. Bu arada Mimar Sinan’ın ilk eseri Hüsrev Paşa Camii’yle beraber Halep’te taşınmaz 276 Türk varlığı tespit edildiğini de söylemeliyiz.
         <br/>
         <br/>
         ÇİN AYAKKABISININ DA KOPYASINI YAPIYORLAR
         <br/>
         <br/>
         Sadullah Caberi meydanında, galeyana gelip 'Yaşa Beşer Esad' diye bağıran gençlerin sesi uzak Türkmen mahallelerine ulaşmasa da, lazer gösterilerinin mavi ışığı, bakımsız caddelerin ve yoksul evlerin üzerinden geçiyor. Hölluk Mahallesi’nde ve Şeyh Farisi Caddesi’nde mihr-i can, iş yeri kepenklerine takılı kalmış. Belediye, yeşile boyanmasını zorunlu kıldığı kepenklerin üzerine festival logosunu bir mühür gibi vurmuş; ancak hepsi bu kadar. Sokaklar çamurdan ve çöpten geçilmiyor. Gün boyu devam eden etkinlikleri takip etmek Türkmenler için neredeyse bir lüks. Loş kundura atölyelerinde Çin'den gelen ucuz ayakkabıların ve terliklerin kopyasını üreten gençler, iş yokluğunda evde televizyon seyretmeyi ya da kâğıt oyunları oynamayı tercih ediyor.
         <br/>
         <br/>
         KUŞ GRİBİ OLSA DA HABERİMİZ OLMAZ
         <br/>
         <br/>
         Kuş gribi tantanası Türkiye'de bitti sayılır. Yeniden tavuk eti yemeye başladık. Bir güven markası olarak Uğur Dündar bunda ne kadar etkili oldu bilinmez; ama Halep'te girdiğimiz Beyt ül Tabah restoranında bu şehrin de bir Dündar'a ihtiyacı olduğunu anladık. Tabakların altına konan kâğıtta görünen sevimli tavuk şöyle diyordu: “Yiyebilirsiniz.” Bir tavuğa kim inanır diye düşünmüş olacaklar ki, Dünya Gıda Örgütü'nden iyi pişmiş tavuk etinin yenebileceğine dair bir garanti cümlesi de eklemişler. Garsonlar bu yöntemin işe yaradığını söylüyor. Ancak halk zaten bir kuş gribi endişesi yaşamıyor. Ortak söylem şu: “Bizde kuş gribi olmaz, olsa da haberimiz olmaz. “Böyle bir cümle ancak Suriye’de kurulabilir herhalde.
         <br/>
         <br/>
         MAHZUN İLE TATLISES NE ZAMAN BARIŞTI?
         <br/>
         <br/>
         Kopya CD satışının yasal olduğu Halep'te İbrahim Tatlıses ve Mahzun Kırmızıgül'ün albümleri çok satanlar arasında. Türkiye'de uzunca bir süre rekabet halinde olan hatta birbirleriyle konuşmayan iki sanatçının fotoğrafını aynı CD kapağında görünce biraz şaşırdık doğrusu. Halep'te Rohlat Music tarafından hazırlanan CD hem Mahsun hem de Tatlıses hayranlarını mutlu edecek cinsten. Halepli Türkmenler ise Türk şarkıcıları dinlemekle kalmıyor, onlar gibi söyleyerek kaset dolduruyorlar. Hepsinin idolü farklı. İbrahim Gülses'in hangi role soyunduğu malum. Abdullah Tayfur, Ferdi Tayfur'un yolundan yürüyor, Mahmut Coşkun ise Coşkun Sabah'ın. Şimdilik Türkmen düğünlerini şenlendirseler de afişleri müzik marketlerini süslüyor, sıra gecesinde kaydedilen VCD’leri elden ele dolaşıyor.
         <br/>
         <br/>
         NEVRUZ YİNE ANNELER GÜNÜ’NE RASTLADI!
         <br/>
         <br/>
         'Hac bu sene de Kurban Bayramı'na rastladı.' gibi akıllara ziyan bir cümle; fakat arkasında bilgi hatası yok. Suriye'de 'Anneler Günü', Kürtlerin iş bıraktığı 21 Mart'a rastlıyor artık. Amaç Nevruz için iş bırakan Kürtlere üstü kapalı resmî tatil.   Van'da güneş batarken göle doğru yürüyen kadınların allı pullu elbiselerini bilenler, sınırın öte yakasındaki Nevruz  kalabalığını pek sönük bulurdu. Halep’in Kürt mahallesi Eşrefiye'de araba lastiklerinin yakıldığı ve popüler bir Kürt grubun konser verdiği geniş alanda aşina bir şey daha var; toz bulutu ve pislik…f
         <br/>
         <br/>
         GEL GÖR Kİ HATAY HARİTA ÜZERİNDE HÂLÂ SURİYE’DE
         <br/>
         <br/>
         Suriye ile ilişkiler gün geçtikçe güzelleşiyor, asırlara dayalı komşuluk bağları çoğu zaman akrabalık düğümüyle pekişiyor; ancak Hatay meselesinde son nokta henüz konulamadı. Türkiye'deki Suriye büyükelçiliği harita isteyenleri 'yenisi çıkacak' diye geri çevirse de Suriye’den edineceğiniz bir harita her şeyi anlatıyor. Halep'te sadece turistik haritalarda değil, sokak bilbordlarında hatta televizyondaki hava durumu programında bile  Hatay bize kavuşamamış görünüyor. Biraz daha zamana ihtiyaç var anlaşılan...
         <br/>
         <br/>
         BİR TURİSTİK NESNE OLARAK PAŞA FESİ
         <br/>
         <br/>
         Suriye'de Osmanlı pek sevilmiyor; ancak üzerinde 'El Başa' (Paşa Türkçe bir kelime ve Arapça'da p sesi yok.) yazan kırmızı fesler eski çarşıda para kazandırıyor. Bugün tek başına Osmanlı medeniyetini simgeleyen tuğra da Halepli hattatlar için ekmek kapısı. Çarşıdaki küçük atölyesinde hat dersleri veren Abdurrahman Huary, tuğra çizmekte ustalaştıktan sonra imzasını tuğra formunda görmek isteyenlerin ilgisine mazhar olmuş.
         <br/>
         <br/>
         DUMANI ÜSTÜNDE YAŞAR KEMAL
         <br/>
         <br/>
         Balkanlar ve Ortadoğu'da en çok tanınan yazarlarımız bellidir: Nazım Hikmet, Yaşar Kemal ve Aziz Nesin. Festival kapsamında Suk-ul İntaç'da düzenlenen kitap fuarında gözlerimiz Arapça yazılmış bir Türk ismine takıldı. Yaşar Kemal'in Teneke adlı romanı 2006 Şubat Şam baskısıyla raflardaki yerini almıştı bile.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 5167 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23808), [web.archive.org (arşiv bağlantısı)](http://web.archive.org/web/20070609020838/http://www.aksiyon.com.tr:80/yazdir.php?id=23808)
