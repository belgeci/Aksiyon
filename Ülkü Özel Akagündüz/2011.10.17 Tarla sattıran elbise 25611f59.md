# Tarla sattıran elbise

*Ülkü Özel Akagündüz 2011.10.17*

<font class="agenda2NewsSpot">
 Germiyan Beyi’nin kızı ‘Devlet Hatun’un Osmanlı’ya gelin gittiği günden beri Kütahya’da her kadın biraz saraylı... Devlet Hatun’un düğün elbisesi ‘tepebaşı’, tarla ve dana sattırma pahasına hâlâ genç kızların üzerinde.
</font>
<font class="newsDetail">
 <p>
 </p>
 <p>
 </p>
 <p class="MsoNormal">
  Kütahya’da her kadın biraz saraylıdır. Germiyanoğulları Beyi Süleyman Şah henüz hayattadır sanki, Osmanlı Devleti’yle iyi geçinmek isteğini daha yeni belirtmiş, kızı Devlet Hatun’u Yıldırım Beyazıt’a dün değil, evvelsi gün vermiştir. Çeyiz olarak da beylik toprakları Kütahya, Tavşanlı, Simav, Emet… O toprakların kızları, içlerinden biri saraya gelin gittiğinden beri, biraz saraylıdır işte… Devlet Hatun’un düğünde ne giyindiğini bugün herkes bilir, aradan handiyse 700 yıl geçmemiş gibi… Altın simle, sırmayla işlenmiş bu ‘ağır’ giysinin adı ‘tepebaşı’…
 </p>
 <p>
 </p>
 <p class="MsoNormal">
  Gündelik hayatın bir parçası, anadan kıza nesiller boyu aktarılmış bir yemek tarifi gibi bu elbise,
  <span>
  </span>
  dikilmeli ya da diktirilmeli, her gardıropta, sandıkta muhakkak bulundurulmalı… Kütahya’da ve Tavşanlı’da gelin olacak kızlar, kına gecelerinde ‘tepebaşı’ giyerler hâlâ. Bu gelenek bir nevi mecburiyete dönüştüğünden, hâli vakti yerinde olmayan ailelerin kızları küçücükten para biriktirmeye başlar; ama nasip bu, belli mi olur, beklenmedik bir anda düğün dernek kurmak icap ederse, tarlalardan yahut danalardan birine yol görünür. O yüzden ‘tepebaşı’, halk arasında ‘tarla sattıran’, ‘dana sattıran’ isimleriyle de bilinir.
 </p>
 <p>
 </p>
 <p class="MsoNormal">
  Tavşanlı Halk Eğitim Merkezi’nin kıdemli öğretmenlerinden Mine Yalçınkaya, ‘tepebaşı’ kıyafetinde günümüze uyarlama yapılmadığını hatırlatıyor: “Bu elbiseye yorum katılmaz, ‘kırmızı değil de mavi istiyorum’ denmez. Kırmızısı kendine özgü bir kırmızıdır, kumaşı, ipekli koton gibi tok bir kumaştır. Başka bir kumaşa da işlenmez. Bu budur.”
 </p>
 <p>
 </p>
 <p class="MsoNormal">
  Biz en ağır giysiden başlattık anlatmaya; ama el emeği göz nuruyla işlenip de hafif olan bir giysi bulunabilir mi? İşte ‘İnönü şalvarı’, adı muhtemelen Eskişehir’in İnönü ilçesinden… Sıklıkla kırmızı, bazen de yeşil ve türkuaz kumaşlar öyle bir işleniyor ki kumaşın rengi altın simden görünmez hâle geliyor. Giysiler gördüğünüz üzere, hem yükte hem pahada ağırlar. Bir de aksesuarlar var tabii… Bellerde altın kemerler, boyunlarda dizi dizi altınlar, inciler, elmas küpeler…
  <span>
  </span>
  Evlerin avlusundan su çıkmasının ayrıcalıklı sayıldığı, yaşlı hatunların gençlere, ‘Avlunda akarın, boynunda katarın olsun’ diye dua ettiği eski günlerden beri bu böyle; ailenin zenginliği kızların üzerinden okunuyor.
 </p>
 <p>
 </p>
 <p class="MsoNormal">
  Geleneksel giysiler şimdilik zaruri; sandıklardan yalnızca büyük ninelere ait elbiseler çıkmasına alışkın olanlar, Kütahya ve ilçelerinde şaşırmamalı. Burada herkes ya kendi elleriyle işlediği ya da bir bilene işlettiği kıymetli giysilere sahiptir. Ama yine de el işinden makineye geçiş, okuyan kızların ilgisizliği gibi ufak tefek pürüzler yok değil. Tavşanlı Halk Eğitim Merkezi’ne gelen kursiyerlerin hemen hepsi, kızlarına çeyiz hazırlama telaşındaki anneler. Kızlar ya lisede ya da üniversitede okuyor ve annelerinin ellerindeki işlerle pek de ilgili görünmüyor. Hatta kimileri açıkça ‘Ben bunları kullanmam, boşuna zahmet etme’ bile diyebiliyor. Böyle bir durumda anneyi ne motive edebilir peki?
 </p>
 <p>
 </p>
 <p class="MsoNormal">
  Geleneksel sanatlar hocası Mine Yalçınkaya merakımızı gideriyor: “El emeğinin maddi bir karşılığı olmalı muhakkak, geleneğin yaşaması biraz da buna bağlı. Kadın evinden çıkıp bir dolu da malzeme satın aldıktan sonra orta sehpasına bir örtü yapmakla yetinmemeli, ürettiklerini satılabilir de olmalı. Kursiyerler arasında eşini kaybettikten sonra el işinden kazandığı parayla çocuk büyüten hanımlar var zaten.”
 </p>
 <p>
 </p>
 <p class="MsoNormal">
  İlk yılda sadece teknik bilgiler öğrenen ve üretime ancak ikinci sene geçebilen hanımlardan biri de hızlıca yaptığı bir hesapla eşini ikna edivermiş: “İki kızımız var, ikisi de kına gecesinde en azından ikişer kat elbise giyecek. Yaptırmaya kalkarsak elbiseler bize yaklaşık iki bin beş yüz liraya mal olacak. Kursa gidersem bu para cebimizde kalacak.”
 </p>
 <p>
 </p>
 <p class="MsoNormal">
  Mine Hanım, o öğrencisinin büyük bir aşkla, gece gündüz nakış işlediğini anlatırken komik bir hadiseye de değiniyor: “Hanımın kocası işten gelmiş yorgun uyuyor, kendisi de yan koltukta harıl harıl işleme yapıyor. Bir ara iğneyi çekerken yanlışlıkla eşinin koluna batırıyor. Adamcağız korkuyla yerinden fırlıyor ve kadın o an sadece ‘İki bin beş yüz lira!’ diye bağırıyor. Adamın canı sıkılıyor ama mesajı da alıyor.”
  <span>
  </span>
 </p>
 <p>
 </p>
 <p class="MsoNormal">
 </p>
 <p>
 </p>
 <p class="MsoNormal">
  Çiçek tarlası gibi...
 </p>
 <p>
 </p>
 <p class="MsoNormal">
  Kütahya’da yükte hafif pahada ağır bir el işi daha var. Oralarda adına ‘çiti’ diyorlar; ama bildiğimiz iğne oyası. Bilmediğimiz; dört yanı iğne oyasıyla çevrelenmiş bir yazmanın bin beş yüz liradan alıcı bulması. ‘Nasılmış ki bu oyalar?’ diye meraka düştüyseniz söyleyelim, her biri birer sanat eseri… Yine de fiyatlar olması gerekenin epeyce üzerinde seyrediyor ki bunu kendileri de kabul ediyor. Sandığından çıkardığı yüz yıllık oyalarla çıkagelen Esra Demiroğlu, bugün örülmüş gibi parıldayan oyaların isimlerini sıralıyor bir bir: “Kandil oyası, hanımeli, küpeli, menekşe, paşa nişanı, yaban gülü, ferman oyası, üzüm, tayyare, dağ gülü, gonca gül, iğde çiçeği…”
  <span>
  </span>
  İşin sırrı ipek ipliklerde olmalı,
  <span>
  </span>
  bir de bazıları sır gibi saklanan motiflerde. Yeni bir iğne oyası gördüğünde, söz meclisten dışarı, gözü dönen hanımların marifetleri dilden dile dolaşıyor bugün. Tavşanlılı hanımlardan biri, eve döndüğünde yazmasının arkasındaki oyadan bir parça kesildiğini fark etmiş mesela, hem üzülmüş hem öfkelenmiş; ama elden ne gelir! Gerçi iğne oyası son zamanlarda gençler arasındaki itibarını epeyce yitirmiş, kına gecelerinin vazgeçilmezi ‘çiti’ler, kuaförde özenle taranmış saçların üzerine konmaz olmuş artık. Hatta bir ara evlerden nevresim karşılığı çiti toplayan tüccarlar bile peyda olmuş; ama belki hepsinden acısı, yazmaların da oyaların da dilini hatırlayan kalmamış.
 </p>
 <p>
 </p>
 <p class="MsoNormal">
 </p>
 <p>
 </p>
 <p class="MsoNormal">
 </p>
 <p>
 </p>
 <p class="MsoNormal">
  BÜROKRAT HANIMLARINA RESEPSİYON ELBİSESİ
 </p>
 <p>
 </p>
 <p class="MsoNormal">
  Meşhur ‘tepebaşı’nın illa kırmızı üzerine işlendiğini öğrenmiştik; ama diğer giysiler yoruma ne kadar açık?
  <span>
  </span>
  Tavşanlı Halk Eğitim Merkezi öğretmenlerinden Mine Yalçınkaya, geleneksel öğelere sadık kalmak koşuluyla hem renkte, hem tasarımda, hem de desende yeni uyarlamalar yapabildiklerini söylüyor. İstanbul’da sergiledikleri bu giysiler Emine Erdoğan ve Nimet Çubukçu’nun da takdirini kazanmış, hatta bazı bürokrat hanımları, “Biz bunları yurtdışındaki törenlerde rahatlıkla kullanabiliriz.” bile demişler.
 </p>
 <p>
 </p>
</font>

## Yorumlar

### E.Esra Demiroğlu, 2011-10-20
>  Ülkü Hanım, konuyu çok güzel ele almışsınız. Teşekkür ederiz. Tavşanlı'dan selamlar...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2762860AF660E69A14098B685E365D0A?pageNo=2&category=&dt=0&words=muhsin%2F-%2F20yaz%2F-%2FC4%2F-%2FB1c%2F-%2FC4%2F-%2FB1o%2F-%2FC4%2F-%2F9Flu&newsId=30747&columnistId=0&sectionId=34), [web.archive.org (arşiv bağlantısı)](http://web.archive.org/web/20111022164249/http://www.aksiyon.com.tr:80/aksiyon/newsDetail_getNewsById.action;jsessionid=2762860AF660E69A14098B685E365D0A?pageNo=2&category=&dt=0&words=muhsin%2F-%2F20yaz%2F-%2FC4%2F-%2FB1c%2F-%2FC4%2F-%2FB1o%2F-%2FC4%2F-%2F9Flu&newsId=30747&columnistId=0&sectionId=34)
