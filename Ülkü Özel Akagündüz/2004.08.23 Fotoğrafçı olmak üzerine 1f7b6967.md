# Fotoğrafçı olmak üzerine

*Ülkü Özel Akagündüz 2004.08.23*

<div class="pNewsDetailMainContent" itemprop="articleBody">
 'Fotoğrafçı Olmak Üzerine', zihnini berraklaştırmak isteyen fotoğrafçılar için pratik bir rehber...  Aslında sadece 'pratik bir rehber' dersek kitaba haksızlık etmiş oluruz. Magnum üyesi David Hurn ile fotoğrafçı Bill Jay kendi aralarında öyle tatlı söyleşiyorlar ki, kitabı okumak,  aramakla bulamayacağınız iki insana, bir kahve köşesinde tesadüf edip, onların doyumsuz sohbetini virgülünü kaçırmadan can kulağıyla dinlemekten farksız... Fotoğrafla ilgili her insanın 'Evet, işte bu' diyebileceği tespitlerle sürüp giden kitabı okumak, tuhaftır, insanda bir minnet hissi uyandırıyor; 'Allahım, iki ünlü fotoğrafçı oturup uzun uzun konuşmuşlar, kimin için, sırf bizim gibi fotoğrafa meraklı gençler için...'' Üstelik kitap, klasik bir soru-cevap tekniğiyle de hazırlanmamış; röportajcı koltuğunda Bill Jay oturuyormuş gibi görünse de,  kimin sorup kimin cevapladığı çoğu zaman birbirine karışıyor. Bu, Bill Jay'in de fotoğraf konusunda ne kadar yetkin olduğunu kanıtlıyor, yoksa kitabın karmakarışık bir sistemle hazırlandığı anlamına gelmiyor. Bilakis sohbet, 'Bir Konu Seçmek', 'Tekil Fotoğraf Çekmek', 'Fotografik Deneme' gibi belli konu başlıkları altında devam ediyor ve seçilen konu tam anlamıyla netliğe kavuşmadan cümleye nokta konmuyor. Fotoğrafçılar öyle bir havada söyleşiyorlar ki, hem konuşarak yeni fikirler üretiyor gibi, hem de zaten iyi bildikleri konuları 'kızım sana söylüyorum, gelinim sen anla!' mantığıyla bir kez de bizim için vurguluyor gibi görünüyorlar. Üstelik iki fotoğrafçı, ne yapılması gerektiğini  tüm detaylarıyla neredeyse madde madde anlatırken,  zihinlerde 'fotoğraf üzerine tutarlı bir düşünce'nin dallanıp budaklanmasına imkan tanıyorlar. Sohbetin son derece açık ve alçakgönüllü, kimi zaman bir 'iç dökme' havasında gerçekleştiğini de belirtmeli; Çekingen tabiatlı olduğu için fotoğraf makinasını insanların arasına karışmakta bir kalkan gibi kullandığını söyleyemeye kaç fotoğrafçı cesaret eder ki...
 <br/>
 <br/>
 Kitaba bir giriş yazısı yazan  David Hurn ve Bill Jay; "Bu sohbet, 30 yıllık bir dostluğu ve fotoğrafçılık üzerine hâlâ sürmekte olan bir diyaloğu kutluyor." diyorlar. Ortak eserlerini, bir 'nasıl yapmalı' kitabı olarak tanımlayan iki fotoğrafçı tam olarak ne yapmak istediklerini ise şöyle açıklıyor; ''Deneyimlerden, geçmişe ve günümüze ait pek çok usta fotoğrafçının yaşamlarından çıkarılmış 'fotoğrafçı gibi düşünmek ve davranmak' üzerine bir kitap. Bulunduğu yer fotografik yelpazenin hangi kanadında olursa olsun, tüm fotoğrafçıların kullanabileceği temel prensipleri keşfedilmek için ortak paydalar üzerinde yoğunlaştık.''  Kitabın ilk sayfalarında David Hurn'un hayatı hakkında yazılanlar da enerjik fotoğrafçılar için hayli ipucu barındıyor. Bir gün, kendi imkanlarıyla Rusya'ya gidip, bir ailenin yanına yerleştikten sonra, The Observer'a telefon ederek, ''Ben Rus ailesiyle yaşayan bir fotoğrafçıyım. Burada kalmamı sağlayacak mısınız?'' diyen bir fotoğrafçıdan kim etkilenmez ki!...  Son olarak,  kitabı yayımlayan Fotoğraf Vakfı yayınlarına ve David Hurn'u tanıdıktan sonra kitabı Türkçe'ye kazandırmak için kolları sıvayan Özcan Yurdalan'a teşekkür etmeli...
 <br/>
 <br/>
 Fotoğrafçı Olmak Üzerine
 <br/>
 Fotoğraf Vakfı Yay.
 <br/>
 160 sayfa
 <br/>
 0 212 292 19 39
 <br/>
</div>


Kaynak: [www.aksiyon.com.tr](http://www.aksiyon.com.tr:80/kitaplik/fotografci-olmak-uzerine_515255), [web.archive.org (arşiv bağlantısı)](http://web.archive.org/web/20150512022904/http://www.aksiyon.com.tr:80/kitaplik/fotografci-olmak-uzerine_515255)
