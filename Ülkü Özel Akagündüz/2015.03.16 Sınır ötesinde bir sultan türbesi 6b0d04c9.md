# Sınır ötesinde bir sultan türbesi

*Ülkü Özel Akagündüz 2015.03.16*

<div class="pNewsDetailMainContent" itemprop="articleBody">
 <p>
  Kalbini Kosova Ovası’nda bırakmış bir sultanın türbesi ziyaret edilmeden Balkanlar anlaşılabilir mi? Sultan Murat Hüdâvendigâr’ın o topraklardaki en eski Osmanlı eserlerinden biri olarak bilinen türbesi bugün bile ‘Türklüğün ve Müslümanlığın’ simgesi olarak kabul ediliyor.
 </p>
 <p>
  Karlı ve hatta fırtınalı bir mart sabahı bizi Kosova Ovası’na sürükleyen nedir? Balkan topraklarında kök salmış asırlık çınar ağaçlarındaki Osmanlı mührünü mü merak etmekteyiz? Kalem minarelerin, firuze kubbelerin, avlusunda çay içtiğimiz hanların, inceden bir Bursa havası estiren çarşıların ve hemen her sokakta kulağımıza ilişen Türkçe konuşmaların, türkülerin esrarını mı çözmek niyetindeyiz? Tipiden göz gözü görmezken, biz bu ovada kimi görmek isteriz?
 </p>
 <p>
  Sultan Murat’ı elbette, Murat Hüdâvendigâr’ı…  Onun kalbi ve iç organları şimdi, bembeyaz bir düzlüğün ortasında kalmış bu türbede gömülü… 1389’da, Kosova Meydan Muharebesi’nde şehit düştüğü yerde tam da…  Esrar budur işte; o kalbini Balkan topraklarında bıraktığı içindir ki biz, Üsküp’te, Prizren’de, Filibe’de yabancılık duymayız hiç, yanımızda, yöremizde tatlı bir Rumeli şivesiyle konuşulmasına şaşmayız. Onun türbesi bugün bile Balkan Müslümanları için ‘Türklüğün ve Müslümanlığın’ sembolüdür ki bu topraklarda uzunca bir zaman Müslümanlara ‘Türk’ denmiştir.
  <br>
   Osmanlı askerinin, düşman askeriyle karşılaşacağı gün bir toz fırtınası varmış, şimdi bile binaların yükselmediği, enginlik duygusunun yitmediği Kosova Ovası’nda. Sultan Murat’ın duasından anlıyoruz bunu; “Ya Rabbi! Bu fırtına, şu âciz Murad kulunun günahları yüzünden çıktıysa masum askerlerimi cezalandırma! Allah’ım onlar ki buraya kadar sadece Sen’in adını yüceltmek ve İslam’ı tebliğ etmek için geldiler. İlahi!  Bunca kere beni zaferden mahrum etmedin. Daima duamı kabul buyurdun. Yine sana iltica ediyorum. Duamı kabul eyle. Bir yağmur nasip eyle. Bu toz bulutu kalksın. Kâfirin askerini aşikâr görüp, yüz yüze cenk edelim…” Düşman askerinin sayıca üstünlüğüne rağmen Osmanlı askerinin savaşı kazanmasını, duanın kabul olduğuna, fırtınanın durup, yağmurun ovayı tertemiz yıkadığına yorabiliriz pek tabii… Ve bir de, Sultan Murat’ın şehit düşmesini…  Duanın devamında onun istediği yalnızca şehadetti çünkü; “Yeter ki Sen beni şehitler zümresine kabul eyle. Beni gazi kıldın, sonunda lütfen ve keremen şehid eyle!”
  </br>
 </p>
 <p>
  Ve şimdi, dondurucu soğuğa rağmen kalbe sükûnet vermesi bu türbenin,  o kubbe altında istirahate çekilen kalbin, sağlığındayken Müslüman ve Hristiyan ahalinin sevgisini kazanan ‘halim ve selim’ bir insana ait oluşundan mıdır? Ünlü Rumen tarihçi Nicolae Jorga; “Kendisine tâbi Müslümanlara karşı cömert ve alicenap ve Hristiyanlara karşı galip gelmeyi değil, kalpleri kazanmayı bilen yumuşak, müsamahalı bir efendi’ olarak tanımlıyor Sultan Murat’ı ve tarihî kaynaklar onun hep nezaketine, sevimliliğine, âlim ve sanatkârlara duyduğu hürmete ve fakirlere gösterdiği şefkate vurgu yapıyor. Hayatı, sınır boylarında, harp meydanlarında ve Anadolu ile Rumeli arasındaki seferlerde geçen bu sultanın, Balkanlardaki Hristiyan halk tarafından sevilmesinin de önemli bir sebebi var. Hangi dinden, mezhepten olursa olsun halkın kendi dininin gereklerini yapmasına müsamaha gösterişi ve daha da mühimi, çoğunluğu Ortodoks olan bu halkı zorla Katolik yapmak isteyenlere karşı müdafaa edişi…  Böylece, kimi Balkan şehirlerinde Osmanlı döneminde yapılan kiliselerin temelindeki engin hoşgörü daha iyi anlaşılabilir.
 </p>
 <p>
  <img alt="İlklerin Sultanı Sultan unvanı ilk kez Murat Hüdâvendigâr zamanında kullanıldı. Onun döneminde, Rumeli’de ilk kez tımar sistemi uygulanmaya başladı. Anadolu’dan getirilen Türklerin Rumeli’deki iskânına devam edildi ve Rumeli Beylerbeyliği kuruldu. Türbenin türbedarlığını Saniye Türbedar yapıyor." src="http://web.archive.org/web/20150801032459im_/http://medya.aksiyon.com.tr//aksiyon/2015/03/17/566382.jpg "/>
 </p>
 <p>
  Türbe, ihtimal ki tam da Sultan Murat’ın dilediği gibi, (çünkü o, askerinin kendisi yüzünden perişan olmaması için Allah’a yalvaran şefkatli bir insandı) selamlık binası ve yazları güllerle bezenen bahçesiyle ziyaretçisine hem tefekkür hem de dinlenme imkânı sunuyor. Tefekkür, gelip geçicilik üzerine elbette; 626 yıl önce bu topraklarda ‘Allah’ın adını yüceltmek’ için kılıç sallayanları ve o günkü hercümerci, selamlık binasının rahat sedirlerinde otururken anlayabilir miyiz? Ve türbenin kimi ziyaretçileriyle aramızda asırlar olduğunu bir düşünsek! Fatih Sultan Mehmet söz gelimi; Âşık Paşazade’nin kaleme aldığı Tevarih-i Ali Osman adlı eserden öğreniyoruz bu ziyareti ki bu bahis, türbe hakkındaki ilk yazılı kayıttır. Paşazade,  15. yüzyılın ikinci yarısında Fatih’in Nobırda ve Trepça’yı fethettikten sonra türbeyi ziyaret ettiğini ve bu esnada halka hediyeler dağıtıp, yemekler verdirdiğini yazar.  Sonra Sultan Reşat’ın 16 Haziran 1911’deki Kosova ziyareti…   Müslüman Balkan ahalisinin o günkü sevinci, coşkusu, müzeye dönüştürülen selamlık binasının duvarlarındaki eski fotoğraflardan taşıyor neredeyse.  Kosova meydanında, türbenin önüne toplanmış binlerce Balkan Osmanlısı, bu topraklara yolu düşmüş üçüncü padişahı görebilme telaşında.  O gün, meydana hâkim bir noktaya Sultan Murat’ın şehit düştüğü yere inşa edilen minberin fotoğrafına biraz uzunca baksak Şeyhülislam’ın Cuma hutbesini duyabilir miyiz? O sesi duymasak da Sultan Reşat’ın ziyareti anısına yapılan çeşmeden bir yudum su içebiliriz şimdi…
 </p>
 <p>
  Evliya Çelebi bu hutbenin okunduğu ve çeşmenin yapıldığı tarihten çok daha önce o topraklarda gezindi.  1667-1670 yılları arasında bölgeyi ziyaret etti ve kendisine has üslubuyla Kosova’nın toprağını, havasını, suyunu, insanını anlattı; ancak ‘orman içinde kalmış yüksek bir kubbe altındaki türbenin’ temiz tutulmadığı tespitini de bir köşeye kaydetti.  O zaman, bugünkü ziyaretçilerin ondan daha talihli olduğu söylenebilir. Pir ü pak bir türbeyle karşılaşıyorlar hiç değilse…  Bugüne değin, 1660, 1848’e 1866 ve 1992 tarihlerinde onarım gören türbe ya da ora halkı tarafından söylendiği şekliyle Meşhet-i Hüdâvendigâr (Hüdâvendigâr Şehitliği), bugünkü bakımlı görünümüne 2004 yılında, Türkiye ve Kosova işbirliğiyle kavuşmuş. O tarihte, türbede yapılan arkeolojik kazılar, 1389’da Sultan Murat’ın oğlu Yıldırım Bayezid’in yaptığı ilk türbenin temellerini de ortaya çıkarmış ve böylelikle bugün kutsal bir ziyaretgâha dönüşen bu yapının, Balkanlardaki en eski Osmanlı eserlerinden biri olduğu da netlik kazanmış.
 </p>
 <p>
  <img alt="Saniye Türbedar" src="http://web.archive.org/web/20150801032459im_/http://medya.aksiyon.com.tr//aksiyon/2015/03/17/566383.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/gezi/sinir-otesinde-bir-sultan-turbesi_550190), [web.archive.org (arşiv bağlantısı)](http://web.archive.org/web/20150801032459/http://www.aksiyon.com.tr/gezi/sinir-otesinde-bir-sultan-turbesi_550190)
