# Mardin’den Edirne’ye bir ‘kültür’ yolu

*Ülkü Özel Akagündüz 2012.11.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Geçen hafta iki sınır şehrinde iki güzel kültürel etkinlik vardı. Mardin, kendine çok yaraşan altı dilli bir şiir programına imza attı. Edirne ise 288 yetenekli genci 40 sanatçıyla buluşturan ‘Akademi Edirne’ programını başlattı.
  </font>
 </div>
 <div id="newsText">
  <font class="detail-text">
   <p>
    Anadolu şehirlerinde kültürel etkinlikleri takip etmek hâlâ heyecan verici. Hele bir de, ülkenin bir ucundan diğerine, bir gün arayla yolculuk edip iki ayrı coğrafyada iki ayrı kültür programı takip ettiyseniz. Mardin ve Edirne; iki sınır şehri…  Birinde, engin Mezopotamya Ovası’na nazır bir terastayız, dantel gibi işlenmiş bir taş konağın terası. Akşam çökmüş ve ova, hayret verici biçimde bir denize dönüşmüş. Bir köyden diğerine giden traktörler, karanlık suların üzerinde salınan küçük sandallar gibi. Işıkları çakmak taşı gibi parıldayan köyler de köy değil, ada sanki.
   </p>
   <p>
    <img alt="" height="436" src="http://web.archive.org/web/20121201063302im_/http://medya.aksiyon.com.tr/aksiyon/2012/11/12/ulku-kultur-yolu-1.jpg">
     O saatlerde; hayalin hakikate galebe çaldığı o rüya saatlerinde, bu böyledir, başka türlüsü mümkün değildir zaten. Suriye sınırının parlak sarı ışıkları gerçeğe döndürebilir bizi ancak, önceleri yalnızca hasreti çağrıştıran bu ışıklar, şimdi savaşı, göçü ve kederi hatırlatarak uzayıp gider yazık ki! İşte o terasta Suriyeli şairlerin şiir okuması başka türlü işler yüreğinize.  “Şam’ı gördüm, güvercinler konmuş yüzüne” mısrası epeyce bir süre Şam’ı göremeyecek herkes içindir ya da Halep’i terk edip Türkiye’ye sığınmış şair Muhammed Zekeriyya El Hamad’ın kim bilir hangi duygularla söylediği şu son mısraı vatan hasretine yormak çok mu zordur; “Geçmişin güzelliklerinden şimdi bir ağıt kaldı bana.”
     <p>
      <p>
       Ortaşark’ın şairleri
       <p>
        Terasta başka şairler ve başka şiirler de var elbet; Türkçe, Arapça, Farsça, Kürtçe, İbranice ve Süryanice dilleriyle okunmuş şiirler. ‘Ortaşark’ın dilleri. Bu tabir, ‘Ortadoğu’ kelimesinin savaşı hatırlatmasından rahatsız olan ve yeni, temiz bir kelimeyle yola çıkmak isteyen şiir komitesinin buluşu. Bir buluş da, şiir etkinliğinin isminde gizli; ‘Zinciriye Şairleri’. Mardin’deki Zinciriye Medresesi’nden ilhamla kullanılan bu kelime, Ortaşark’ın şairlerini bir zincirin halkalarıyla birbirine bağlamak niyetinde. Sokaklarında, Türkçenin, Arapçanın, Kürtçenin ve Süryanicenin duyulduğu Mardin’e çok yakışan bir niyet...
        <p>
         <strong>
          <img alt="" height="452" src="http://web.archive.org/web/20121201063302im_/http://medya.aksiyon.com.tr/aksiyon/2012/11/12/ulku-kultur-yolu-2.jpg"/>
          Onur konuğu Hilmi Yavuz
         </strong>
         <p>
          Şimdi, alışageldiğimiz şiir programlarından farklı olan bu etkinlik nedir, kim düzenlemiştir, biraz izah edelim.  Ne olduğu anlaşılsın diye, ‘I. Uluslararası Şiir Festivali’ alt başlığıyla duyurulan ‘Zinciriye Şairleri’, bir Mardin Artuklu Üniversitesi yapımı. Rektör Serdar Bedii Omay’ın masasında mevzuat kitaplarından çok şiir kitapları bulunduğu söyleniyor. Projenin fikir babası ise üniversitenin genel sekreter yardımcısı Cengiz Aydın ki onun da edebiyat âşığı olduğu aşikâr. Her şiir etkinliği gibi geleneksel olmayı murat eden; ancak atölye programları, şiir kitapları sergisi, şiir hikâyeleri ve edebiyat hatıraları oturumu gibi programlarıyla ‘her şiir etkinliği’nden ayrılan ‘Zinciriye Şairleri’ buluşmasının ilk onur konuğu Hilmi Yavuz, son şiir kitabıyla yeni bir deyim kattı lügate; “masivaya dikiş atmak!” Nedir bu deyim, bilmek isteyen ‘Yara Şiirleri’ne başvursun.
          <p>
           Hâsılı Mardin’e şiirin pek yaraştığı ortada; ama şehrin bizatihi güçlü bir şiir gibi durması bir parça risk taşıyor gibi, onun göğünün altında söylenen her mısra, orada söylendiği için güzel gibi…
           <p>
            <strong>
             Edirne’ye talih kuşu kondu
            </strong>
            <p>
             Edirne’ye gitmeden önce, kültürel etkinlikler söz konusu olduğunda Anadolu’nun hangi şehri daha talihlidir söyleyelim; kültüre, sanata meraklı bir valisi olan şehir talihlidir elbette. Şehir biraz da cazibeliyse, metropollerde işi başından aşkın sanatçıları, edebiyatçıları bir süreliğine kendine çekebilecek güzellikteyse yani, o şehrin çocuklarının kavuştuğu imkândan, emin olun İstanbullu, Ankaralı çocuklar mahrumdur.  İlk defa Mardin’de düzenlenen ‘Akademi Mardin’ etkinliğinde, sinemanın, tiyatronun, edebiyatın, düşüncenin, fotoğrafın usta isimleriyle buluşan Mardinli gençlerin gözündeki ışıltıyı görmemiş olsak neyse! Geçtiğimiz günlerde aynı ışıltıyı bu kez Edirneli gençlerin gözünde yakaladık. Mardin Valisi Hasan Duruer, artık Edirne valisiydi çünkü, ‘Akademi Mardin’ projesinin fikir babası Fahri Tuna ise ‘Akademi Edirne’ için kollarını sıvamıştı. Amaç aynıydı; şehrin liselerinden seçilmiş ilgili, yetenekli çocukları ancak kitaplardan, filmlerden tanıyabildikleri edebiyatçılarla, sanatçılarla buluşturmak. 288 genç, 40 sanatçı ve Nisan’ın sonuna kadar sürecek onlarca atölye programı. 7 Kasım’daki açılış konuşmalarının hemen ardından başlayan ‘ders’leri takip ettiğimiz için rahatlıkla söyleyebiliriz, şu sıralar ülkenin en talihli gençleri Edirne’de yaşıyor. Tarihî konaklarda, yüzyıllık binalarda, yüksek tavanların altında güler yüzlü ve enerjik bir tiyatrocudan seslerini nasıl kullanacaklarını öğreniyorlar mesela, Süeda Çil, Türkçeyi doğru kullanmanın sırlarını da fısıldıyor bir yandan. Selimiye Camii’nin karşısındaki Hafız Ağa Konağı’nda Ali Çolak, iletişimin bugünü ve geleceğinden söz ediyor masa etrafında toplanmış liselilere. Belki orada İlhan Berk’in ‘Ala Geyik’ şiirini ilk defa dinliyor o gençler, önlerinde bir Ali Çolak kitabı, ‘Bilmem Hatırlar mısın?”,  Dostoyevski’nin sıkıntılı günlerine ait hatıralardan kim bilir ne dersler devşiriyorlar. Başka bir yüksek tavanın altında Haydar Ergülen kalabalık bir gruba ‘İkinci yeni şiir’ akımından söz ediyor. Tercihini güzel sanatlardan yana kullanan liseliler Prof. Dr. Hüsrev Subaşı’ndan ‘hat sanatı’nı dinliyor, Dr. Mehmet Doğan, ‘düşünce’ grubuyla, yönetmen Aybars Bora Kahyaoğlu ise sinemasever gençlerle baş başa. Önceki yıl Mardinli çocukların başına konan talih kuşunun bu yıl Edirne’ye uğradığını düşünmekte haksız mıyız? Biz tam ‘darısı diğer şehirlerin başına’ derken Çankırı’nın sırada beklediği haberi geliyor. Balkan ülkelerinden Türkçe konuşan gençleri Edirne’de toplayacak ‘Akademi Balkan’ programı da şimdiden hazır. Bakalım sonra hangi şehirler sanatçılara, edebiyatçılara bir davet gönderip ‘Bize de uğrayın’ diyecek?
             <p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </img>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=8C32F43342BA196574E0AC73C3369C8C?newsId=34072), [web.archive.org (arşiv bağlantısı)](http://web.archive.org/web/20121201063302/http://www.aksiyon.com.tr:80/aksiyon/newsDetail_getNewsById.action;jsessionid=8C32F43342BA196574E0AC73C3369C8C?newsId=34072)
