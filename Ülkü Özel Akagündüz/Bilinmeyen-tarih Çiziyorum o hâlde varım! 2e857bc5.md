# Çiziyorum o hâlde varım!

*Ülkü Özel Akagündüz Bilinmeyen-tarih*

<div>
 <p>
  <font>
   Zaman Gazetesi çizerlerinden Osman Turhan’ın çizgi—albümü ‘Lisân—ı Hâl’, kitabevi vitrinlerindeki yerini aldı. Lisân—ı Hâl’e her okurun ‘kendi albümü’ gibi bakmasını istemek, acımasızlık mı olur acaba? İki kapak arasındaki çizgilerde göreceğimiz, aslında hep kaçmak istediklerimiz olunca, ‘Alın, işte bu sizin albümünüz’ demek çok da kolay değildir. Ancak ‘çivi çiviyi söker’ ve korkulanla yüzleşmek kaçınılmazdır.
   <br/>
   <br/>
   Bürokrasiye ve ‘koltuk sevdası’na savaş açan Osman Turhan özellikle de insanın acziyetini konu ediniyor. Ölümü hatırlamaktan ve zayıf yanlarını kabul etmekten korkan insanların üzerine giden çizer,  devlet dairelerinde, hastane köşelerinde ‘eksik evrak var’, ‘bugün git, yarın gel’ diyenlerden intikamını feci alıyor. Hele o koltuğuna yapışanların hâli; kimi topyekûn bir masa olmuş; kimi bir yılanın uzadıkça uzayan gövdesiyle bağlanmış koltuğa, peki o, kuru kafa piramidi üzerinde yükselen ‘taht’a ne demeli!
   <br>
    <br>
     Turhan’ın çizgileri eğitim sistemi ve çarpık kentleşme üzerine de düşünmeye çağırıyor. Bilgi deryasında boğulan çocuklar bizim çocuklarımız ne de olsa... Çizerin şehir tasavvuru ise kalabalıktan ve aynı zamanda yalnızlıktan bunalan büyükşehir insanlarının yüreğine soğuk sular serpiyor. Şehir karmakarışık; çöp kutuları, futbol topları, davullar, minibüs üzerine tünemiş kedicikler, kitaplar, mektup zarfları, masalar, sandalyeler, binalar, kuşlar, gökdelen bacalarından imdat çığlığı gibi uzanan eller, kırılgan bedenler... Osman Turhan, çizgilerinin biraz ‘ağır’ olduğunu kabul ediyor; ama onun tercihi belli; her zaman güçlü olduğu yalanıyla avunmak isteyen insanın dramını yansıtmak. Eğlenmek isteyenler başka albümlerin kapağını tıklatabilir.
     <br>
      <br>
       Lisân—ı Hâl, Ahmet Turan Alkan’ın önsözüyle yayımlandı. Alkan, ‘çizgi okurları’na küçük ipuçları veriyor: “İçeride çokça acı, buna mukabil pek az bahar neşesini hatırlatan bir tebessümle karşılaşacaksınız, adeta ye’s ile kendinden geçen bir gözlemcinin, ‘çizilebilecek hangi güzellik, hangi heyecan ve hangi ümit kaldı ki’ feryadını hatırlatan bir karamsarlık hâli...” Alkan bir de hatırlatma yapıyor; “Sanatkârın her eserini, insan tabiatı üzerine birer deneme gibi okumanız gerektiğini hatırlatabilir miyim; ‘seyretmek’ değil, ‘okumak’...”
       <br>
        <br>
         Osman Turhan da, Alkan’a hak verircesine, çizgilerinin bir kitap gibi okunmasını istiyor. Ve, illâ da herşeyi anlamak isteyenlere; “Çizgi hiçbir zaman tam olarak anlaşılamaz, tıpkı şiir gibi...” diyor.
         <br/>
         <br/>
         Lisân–ı Hâl, Osman Turhan, Zaman Kitap, 0 212 639 34 50
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 846 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=17597), [web.archive.org (arşiv bağlantısı)](http://web.archive.org/web/20050213060910/http://www.aksiyon.com.tr:80/yazdir.php?id=17597)
