# Bozkırın tezenesi geri döndü

*Ülkü Özel Akagündüz 2006.08.07*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Neşet Ertaş, gurbetliği bitirip Türkiye’ye döndü. Anadolu konserlerine devam edecek ve korsan piyasası izin verirse yeni bir albüm hazırlayacak.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071123081216im_/http://www.aksiyon.com.tr/resim/609/66.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Neşet Ertaş’ın türküleriyle söyleşip halleşiyorduk epeydir. O söylüyordu, biz dinliyorduk. Halden bilene halimiz bildiriyorduk. Başkaca bir beklentimiz yoktu. Aklımızda sorular var mıydı, belki… Sorulmasa da olurdu… Türküler ortadaydı, sözleri bir nasihat gibi, bir hal tercemesi gibi alıp kabulleniyorduk. Biz böyle iyiydik… Sonra bir kitap çıktı ortaya, bir konser ilanı, ardından Neşet Baba’nın artık Türkiye’ye döndüğü haberi. Bir kurt kemirmeye başladı içimizi, ‘yaşayan efsane’ ile aynı şehrin, İstanbul’un yollarında dolaşıyorsak neden olmasındı oturup söyleşmek… Tanımlanamaz bir üsluptan söz ediliyordu, buzdağının görünen kısmından, ‘resmî hayat hikâyesi’ni sabırla anlattığından; ama hep bu kadarıyla yetindiğinden.
   <br>
    <br>
     ‘Tamam’ dedi, ‘Konuşalım, yalnız ben bir yer bilmem, mekânı siz seçin.’ Süleymaniye geldi aklımıza, gözlerden ırak Ağa Kapısı… Sessizlik istemişti, öyle oldu. Ne oldu? Hayatına ilişkin kimi detayları bir kez de ondan dinledik, nasıl bir hissiyat içinde olduğunu anladık, aşkın onda nereye tekabül ettiğini… Ama belki de en mühimi, ayrılık vakti gelip çattığında, “Bu adamda sahici bir şeyler var, sazında, sözünde…” cümlesini yeniden kurduk. O, hâlâ sevdiğimiz Neşet Ertaş’tı.
     <br/>
     <br/>
     -Haşim Akman’ın hazırladığı ‘Gönül Dağı’nda Bir Garip’ sizi anlatan üçüncü kitap. Sevdiniz mi bu kitabı, içinize sindi mi?
     <br/>
     <br/>
     Evet, söylediklerimi olduğu gibi yansıtmış. Benim için rahatlatıcı. Bundan evvel iki kitap vardı. Yazarlar benimle ilgili kendi görüşlerini yazmışlar, tarihî bilgiler vermişlerdi. Benim okumuşluğum yok tabii, bilmem öyle şeyleri. Bu kitabın da soru-cevap şeklinde olacağından haberim yoktu. Bire bir benim cevaplarım olmuş, iyi olmuş. Bunlar aklımın yettiğince kendi görüşlerimdir, benim doğrularımdır.
     <br/>
     <br/>
     -Yazar ilk başlarda zorlanmış ama, sorularına tek cümlelik cevaplar vermişsiniz hep. Biraz ketumsunuz galiba.
     <br/>
     <br/>
     Evet, öyle derler. Kendime sakladığım kocaman bir dağ var evet. Bu kitapta biraz deştiler beni, saklı yönlerimin yansımaları var biraz.
     <br/>
     <br/>
     -Türkülerin hikâyelerini anlatmıyorsunuz. Biraz da o hikâyelerde gizlisiniz sanki.
     <br/>
     <br/>
     Evet; ama sorusu da cevabı da içindedir türkülerimin. Şimdi ben ‘Gönül Dağı’nı anlatamam ki. Bazı türküler insanın kendi dünyasının ışığında gördüğü şeylerdir.
     <br/>
     <br/>
     (Burada pencereyi örttürüyor, biraz toparlanıyor, kayıt yapıp yapmadığımızı soruyor. Az sonra söyleyecekleri, ‘kendini bilmeye başladığı’ günden bu yana düşündüklerinin bir özeti.)
     <br/>
     <br/>
     Allah bizi ruh olarak yaratmış. Bu can içinde ruhuz. Her evde bir ampul yanar; ama santrali birdir. Kalplerimiz de Allah’a bağlı. Kalpten kalbe giden yol da Allah yoluyla gider. Ben böyle biliyorum. Allah dediğin zaman, istersen dağ başında söyle istersen bağ başında, ister gezerken, ister yatarken ne zaman, nerede söylersen söyle aynı noktaya kaydediliyor. Varacağı yer belli. Bu noktadan alınca insanların kendini bilmesi benim için çok önemli. İnsanlar kendini bilseydi dünyada haksızlık, kavga olmazdı. İnsan doğan, insan ölebilseydi belki de dünyada hayvan kalmazdı.
     <br/>
     <br/>
     -Sizin kadın ve erkek tanımınız da ilginç.
     <br/>
     <br/>
     Bana göre insan, anadır. Erkekler insanoğludur. Kırk yıl önce söyledim, yine söylüyorum, türkülerimde de hep vardır. Benim nimet gördüğüm iki kişi var dünyada. Biri anam, biri yârim. Niçin böyle dedim?  Hatır için söylesem babamı söylerdim ki bugün yüzde 99 babamın duygularıyla çalıp söylüyorum. Öyle söyledim; çünkü ana canı, yaradan candır. Bizim canımız yaratılmış candır. Biz yaratılmış can içinde Yaratan’la beraberiz, analarımız yaradan can içinde Yaratan’la beraber. Bunun için en güzel can ana canıdır. Bir de yâr canı vardır, o da güzeldir.
     <br/>
     <br/>
     -Hangisi daha tatlıdır diye sorsak mı?
     <br/>
     <br/>
     Ana haktır, o başka; ama insan sevdiğine sarılınca dünyayı unutur. ‘Dünyada yardan tatlı var m’ola’ diye türkü söyledim ben. Allah bize bu sevgiyi birbirimizi sevelim diye vermiş, dövelim diye değil. Seversek Allah’ın da hoşuna gider kulun da.
     <br/>
     <br/>
     -Aşk ve gönül; sizi en iyi tanımlayan iki kelime.
     <br/>
     <br/>
     Evet, aşk başta gelir. Toprağa kadar devam edecek bir hâldir. Aşkı ilk anadan alırız. Allah bizi ana rahmine gönderdiği andan itibaren ana canında neler hissediyorsa biz de ruh olarak onu hissediyoruz. “Hakkın emriyle girdim bir cana/ O an hissettirdi canı cananı/ Şu beni rahminden yoğuran ana.” Türkülerimin sözleri bunlar, hepsini aklıma getiremiyorum kusura bakmayın. Ana rahmine düştüğümüz andan itibaren ana sevgisi ruhumuza işliyor. İlk aşk, ana aşkıdır. Ana bize sonsuza kadar karşılıksız sevgisini veriyor. Ama büyüyoruz, bıyıklarımız terliyor, artık bir ruhî bunalım içindeyiz. Bakıyoruz ki bir kız geçiyor öte yandan. Belki yarım pabuç suya gidiyor testi omzunda, şöyle bir bakıyor, suyunu doldurup evine gidiyor. O gidiyor ama bizim terleyen bıyık takıldı onun yarım pabuçlarına. Kız evden çıkacak da bir daha göreceğiz diye ne ekmek akla gelir ne aş, ne ana ne baba. Böylece ananın verdiği karşılıksız sevgiyi karşıdaki kız ister. O da karşılıksız bekler. Sevgiyi veren ana, isteyen başka bir ana… Dünyaya gelip de âşık olmadım diyen yalan söyler bizim kız. Dedik ya az evvel, rahme düşer düşmez âşık olur insan diye. “Sevdayı çekip de gönlü bilen/ Gönülsüzün kollarında yatmasın/ Neye yarar sevdadan uzak olan/ Yaşayan ölüdür Allah etmesin.”
     <br/>
     <br/>
     -Bu dörtlük ilk eşiniz Leyla’dan ayrılma gerekçenizi de açıklıyor sanırım. Gönlün aradığını bulamaması hali.
     <br/>
     <br/>
     Gönül aradığını bulamazsa küskün olur. Sadece beden olarak yaşar, tatsız, tuzsuz bir yemek gibi olur hayat. Leyla’ya gelince. Ben Leyla’yı sevmedim değil; ama âşık olmadım. Kerem der ki; “Dağ üstüne dağ” olmaz. Dağlanmak vardır ya, bir yangıdır bilirsiniz. Ateş üstüne ateş olmaz anlamında. Küçük yaşta aşkı bildim ben. Üç dört yaşlarında, köyde evcilik oynadığım kıza âşık oldum.
     <br/>
     <br/>
     -Onun ismini hiçbir yerde vermediniz.
     <br/>
     <br/>
     İsmini hatırlıyorum; ama söylemem. Evlenmiştir, torunları olmuştur, belki ölüp gitmiştir. Biz, bizim dışımızdaki kimseyle evlenemezdik, kız vermezlerdi; ama düğünlerine çağırırlardı, onlar için çalar söylerdik. Orada güzel kızlar görürdük. İki çift laf edemediğimiz kızlara âşık olurduk. Onun için bize yanık yürekli, kara suratlı derlerdi. Hırsımızı türkülerden çıkarırdık işte. Memleketten çıkmadan önce ben, Kerem de oldum, Mecnun da. Gözüm her zaman bir çift göz arardı. Sonra ne oldu, ‘Bekâra evlenmek kolay gelir.’ derler. Yakamızı yıkayan biri olsun dedik. Meğer öyle değilmiş. O zaman kendimi bilmiyordum. ‘Kendim Ettim Kendim Buldum’ türküsünü bu yüzden söyledim.
     <br/>
     <br/>
     -Türkülerinizde geçen Leyla, eşiniz Leyla değil mi?
     <br/>
     <br/>
     Hayır, Leylalar genel oldu bende. Herkesin bir Leyla’sı var. Adınız Fadime de olsa, Döndü de olsa hepiniz âşığınızın gözünde Leyla’sınız. Türkülerimin hepsi genel, bir tek özel var; ama o da geneldir aslında. ‘Hata Benim’ adlı kasetimde söylediğim türkü de ‘Kızım sana diyorum, gelinim sen anla.’ kabilindendir. Babama cevaben söylediğim bir türküydü; ama herkes için söylenmiş oldu.
     <br/>
     <br/>
     -Şimdiki eşiniz?
     <br/>
     <br/>
     Ona âşığım tabii. Âşık olup evlendim. Artık daha bilinçliyim. Kendimi biliyorum. Bir hanıma aşksız el uzatmanın suç olduğunu düşünüyorum. Öteki türlü,  afedersiniz, hayvanî bir şeydir.
     <br/>
     <br/>
     -Hayat hikâyeniz çok dokunaklı. Fakirlik içinde geçen bir çocukluk, sizi çok yaralayan köçeklik günleri ve bir gün sazı elinize alıp ansızın evi terk etmeniz. Bir anda kayboluyorsunuz ortadan, gidiş o gidiş… Artık durdunuz mu?
     <br/>
     <br/>
     Hayır, durmadım, daha gidiyorum. Gittiği yere kadar da gideceğim. Sazı elime alıp Kırşehir’den ayrıldığımda 14-15 yaşlarındaydım; annemi, babamı üzdüm belki, üzülecek kadar söz hakları var üzerimde. Danışmak gerekir belki; ama Allah’ın verdiği iradenin, bizi insan sıfatında yaratmasının bir hikmeti var. El aklıyla gezen başa bin bir türlü hâl gelir. Allah bu aklı hepimize vermiş ki kimse kimseye muhtaç olmasın. Kendi görüşümle geldim bu yaşa kadar.
     <br/>
     <br/>
     -’İstanbul’a geldiğim günlerde oturur, saatlerce ağlardım.’ diyorsunuz; ama bir yandan da erkeklerin ağlamayacağına ilişkin bir bilgi var bizde. Hani hep güçlü olmak zorundalar ya.
     <br/>
     <br/>
     Bak burada gülerim işte. (Erkeklerin güçlü olduğuna yönelik sarsılmaz görüş çok eğlendiriyor Neşet Baba’yı, gevrek gevrek gülüyor bu duruma.) Güçlü oldukları doğru; ama erkeği erkek yapan hanımıdır. Hanım hanımlığın içinde kaldığı müddetçe hanımdır. Erkeğine de erkek gözüyle bakıp öyle hitap ettiği müddetçe erkek erkektir. Yoksa bir hanım, bir saniyede erkeğin erkekliğini yok eder. Ben onun için biri anam biri yârim dedim. Sen erkeğin kendini kuvvetli bellediğine bakma. -’Türküleri ağlatmak için söylemiyorum.’ diyorsunuz; ama biz sizin türkülerinizle ağlama seansları düzenliyoruz. Hem kötü bir şey mi ağlamak?
     <br/>
     <br/>
     Ağlamak güzeldir tabii. Ağlamayı bilmeyenin gülmesinin de tadı olmaz. Ağlamayan insanın gülmesi haşa huzurdan at kişnemesine benzer. Ses var; ama gönülden gelmiyor. Yürekten gelmeyen yıraktan gelir. Vaktiyle bir gazeteciye söylemiştim bu cümleyi de, sonradan beni arayıp, “Yırak ne demek?” diye sordu. Irak olduğunu bilememiş yani. Neyse, ağlamak iyidir; ama bal yiyen baldan bıkar. Acı da sürekli yenmez. Hepsinden azar azar…
     <br/>
     <br/>
     -Geri dönüp baktığınızda, kendinize acıdığınız, küçük Neşet için üzüldüğünüz oluyor mu?
     <br/>
     <br/>
     Üzülmez miyim. Ben istemez miydim evcilik oynadığımın köyünde kalayım. Değil mi?  Bir âşık çocuğu düşünün… Neyse oraları uzatmayalım, uzun gider şimdi… Ben çocukluğumu da yaşayamadım. Ömrüm boyunca ekmek peşinde kaçtım koptum. ‘Söyleyecek söz çok da sarf edecek yer yok.’ derdi babam. ‘Kerem’den, Karacaoğlan’dan, Pir Sultan Abdal’dan söylüyorsun. Neden kendinden söylemiyorsun?’ derdim ben ona. Arkadaştık ya biz, devamlı birlikte gezerdik. O zaman böyle cevap vermişti işte bana. Arif adamdı. Birbirimizi demeden bilirdik.
     <br/>
     <br/>
     -Şimdi oğlunuzla öyle bir iletişiminiz var mı?
     <br/>
     <br/>
     Yok, ben hep babamla beraberdim. Çocuklar Avrupa’da büyüdüler, kırk yaşına gelene kadar da okudular, bilgisayar mühendisi oldular. Onların dünyası, görüşleri ayrıldı. Bizim dünyamız malûm. Onlar beni bilirler belki.
     <br/>
     <br/>
     -Türkiye’ye kesin dönüş yaptığınızı duyduk. Gurbet bitti mi artık?
     <br/>
     <br/>
     Evet, artık döndüm. Otuz senedir gurbetteyim. Bunun yirmi senesinde Türkiye’ye hiç gelmedim. Çocuklarımın orada okumasını istedim. Dünya kültürüne, dünya görüşüne sahip olmalarını istedim. Onlar okudular, şükür o muradım yerine geldi. Büyüdüler, evlendiler, çoluk çocuğa karıştılar. Ben 68 yaşına geldim. Onlarla oturmama gerek kalmadı. Biraz da doğduğum yere geleyim istedim. İnsan dünyaya gözünü nerede açtıysa orayı özlüyor. Altı ayda bir giriş çıkış yapacağım, bir iki gün çocuklarımı görüp geleceğim. Bu devam edecek; ama ben memleketime geldim artık.
     <br/>
     <br/>
     -Gurbet gerçekten bitti mi? Kendinizi bir yere ait hissetmediğinizi biliyoruz. Çocukluğunuz köyden köye dolaşarak geçmiş. ‘Benim köyüm’ dediğiniz Kırtıllar bile aslında sizin köyünüz değilken…
     <br/>
     <br/>
     Evet, kendimi hiçbir yere ait hissetmiyorum; ama ne fark eder. Her yerde insan var. Köyüm dediğim yere de başka yerden geldik. Hiçbir köy bizim köyümüz değildi. İstanbul’u tercih etme nedenime gelince... On yıldır İzmir’e gidip geliyorum, orada evim var. Kırşehir’de aç kalan akrabalarım oraya göçtüler. Üç-dört tane üvey kardeşim var, üçü sakat. Onlara bir gecekondu aldım, oraya siper ettim. İçlerine gidip geliyorum. İstanbul’da kaset işlerimiz, müzik çalışmalarımız oluyor. Burada bir evimiz var. Bazı memlekete gidiyorum, bazı konserlerim oluyor. Türkiye’mizin her tarafına gidiyorum, çağrıldığım her yere.
     <br/>
     <br/>
     -Sizin için ‘yaşayan efsane’ diyorlar; ama bir ara ‘rahmetli’ diye anıldınız.
     <br/>
     <br/>
     Sanat hayatında elli yılı doldurana öyle diyorlarmış. Türkiye Büyük Millet Meclisi bana üstün hizmet ödülü verdiğinde şöyle bir konuşma yapmıştım: ‘Asırlar boyundan beri davulları zurnalarıyla, sazları kemanlarıyla insan gönlüne hizmet etmişiz. Bu ödülü, düğünlerimizde, bayramlarımızda ölene kadar hizmet veren büyüklerim adına alıyorum.’ Beni gördüler şükür de bana efsane dediler. Nice efsaneler geldi geçti bizim oralardan. Bilmem ben efsane miyim değil miyim? Daha hayattayım. Ölmeyene efsane denir mi onu da bilmiyorum. Bir ara rahmetli de olduk tabii. 20 sene hiç Türkiye’ye gelmeyince öldü haberlerim gelmeye başladı Almanya’ya. Evimde televizyon izlerken TRT’de “Rahmetli Neşet Ertaş’tan alınan türkü” diye bir anons duymuştum.
     <br/>
     <br/>
     -Ne hissettiniz o an?
     <br/>
     <br/>
     Ne ağladım ne güldüm. Beni bulmamaları imkânsızdı. Oradaki bir gazetede her gün telefonlarım yayınlanıyordu ki düğün için konser için beri arayan bulsun. Esasen ölmeden ölmüş kabul ettirmek istediler beni. Her yerde yönetime gelen insanlar büyük vebal üstlenirler. Bundan 35 yıl önce TRT’de bencil, özel maksatlı kimseler vardı. Şükür geldim gördüm ki alayı yok olmuş. Alayını alıp götürmüş Allah. Şimdi tertemiz yürekli gençler görüyorum.
     <br/>
     <br/>
     -Türkiye’de eşyalar bile bana daha yakın geliyor diyorsunuz bir yerde. Avrupa’yı hiç mi benimsemediniz?
     <br/>
     <br/>
     İnanır mısınız, Avrupa’nın hiçbir şeyi benim hoşuma gitmedi ne ise. Zevkler değişiyor herhalde ki kabullenemedim, içime sindiremedim oraları. Ben memleketimde âşık oldum, benim çocukluğum burada geçti. Oraya çocuklarım için gittim. Her hafta düğünlerdeydim. Belçika, Hollanda, Avusturya, İsveç, İsviçre, Danimarka, İngiltere, Fransa… Bunun dışında ha oradaydım ha burada, benim için fark etmedi.
     <br/>
     <br/>
     -Çocuklarınızın eğitimi dışında bir kazancınız olmadı mı Avrupa’dan?
     <br/>
     <br/>
     Almanya’ya gitmeseydim bu memlekette çoktan ölmüştüm. Kötü bir yaşantı içindeydim. Orada düzgün bir hayatın içine girdim. Otuz sene evvel ölmüş olabilirdim, şimdi burada oturup konuşamazdık. Aslında askere gidip gelinceye kadar içki sigara içmezdim; ama düğünler, pavyonlar, nelerle karşılaştık, ne çeşit insanlarla tanıştık! Biz insanlara hizmet ediyorduk, en zor hizmet budur.
     <br/>
     <br/>
     -Alfabeyi ağabeyiniz çalışırken öğrendiğinizi biliyoruz. Siz de okumamışlığınızın altını çiziyorsunuz sürekli. Peki üniversite mezunu olsaydınız, Neşet Ertaş olabilir miydiniz? Yani size ‘İyi ki de okumamışsınız’ diyenler bencillik etmiş sayılır mı?
     <br/>
     <br/>
     Belki de olmazdım. Bir yerde de şükrediyorum ki mektebe gitmemişim. Ama böyle söylememek gerekir, gençler örnek almasın beni, okusun. Ben, kendi aklımla, kendi fikrimle, görüşümle yürüyorum. Mecburdum çalıp söylemeye. Ekmek parası kazanacaktık. Babamla gezmeye beş altı yaşlarında başladım, bunlar kolay işler değildi.
     <br/>
     <br/>
     -Buradaki programınız nedir? Neler yapmayı düşünüyorsunuz?
     <br/>
     <br/>
     Her iki senede bir 10 yeni türkü verirdim. Bu seneye kadar böyle devam etti. Gene okuyacaktım; ama korsanların yüzünden okuyamadım. Şirketler albüm için yaptıkları masrafı karşılayamıyor artık. Türküler, okuduğum an korsanların eline geçiyor. Sadece beni değil bütün sanatçıları etkiledi bu durum. Firmalar kapandı, üretim bitti. Ama yeniliğe ihtiyaç var. Bir türküyü bir dinlersin bir daha dinlersin, hadi olmadı bir daha dinlersin. Dördüncüde canın sıkılır. Beşincide ‘Kör müyüm sağır mıyım, yeni bir türkü getir dinleyelim.’ dersin.
     <br/>
     <br/>
     -Yani şu an hazırda, bizim hiç duymadığımız türküleriniz var.
     <br/>
     <br/>
     Yeni okuyacağım türküleri duymadınız; ama eski türküler içinde de bilmedikleriniz vardır. Kalan Müzik, piyasadaki korsanlara benim imzamla el attı. Plaklara okuduklarımı bir seri halinde topladı. Ellili yıllardan beri çeşitli firmalara okuyorum. Bir firmadan aldığınız kasetlerin üç dört misli başka firmalarda var. Duymadığınız bir sürü türküm vardır benim. Aslında elli yılda kaç türkü yaptım, bilmiyorum. Türkülerimin hepsini unuttum. Sahneye çıktığımda ilk mısrasını söylerlerse, hatırlayabiliyorum. Yeni türküleri gider okurum, sonra unuturum. Sahneye çıktığımda hangisi istenirse onu bellerim. Türkü halk için söylenir. Onlar hangisini beğeniyorsa onu bellerim, söylerim. İstenmeyeni bir daha asla çalmam. ‘Vaktiyle şunu da okumuştum.’ diye kendi kendime söylemem. Kasette varsa halka ulaşmıştır. Halk sevdiyse ister, istemezse unuturum. Hangisi istenirse o anlaşılmış derim. Korsan fırsat verecek olursa, yeni albüm 2007’de piyasaya çıkacak. Konserler de var önümüzde. Sessiz de olsa gene arayıp buluyorlar.
     <br/>
     <br/>
     Sohbet bitiyor, Neşet Baba’nın mekana geldiğini el altından duyan üç beş genç, yavaşça yanına sokuluyor.. Birkaç soru yöneltip, albüm imzalatıyorlar. Gözler bir köşede dile gelmeyi bekleyen bağlamada. Bu arada, Neşet Ertaş’ın sokakta dikkat çekmemek için bağlamasını yanına almadığını söylemek gerek. Bereket versin evde ‘bir bilen çalar’ diye hazır beklettiğimiz emektar bağlama yanımızdaydı da saz ve söz ustasını sadece söyleşiyle bırakmadık. O çaldı biz dinledik.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=24973), [web.archive.org (arşiv bağlantısı)](http://web.archive.org/web/20071123081216/http://www.aksiyon.com.tr:80/detay.php?id=24973)
