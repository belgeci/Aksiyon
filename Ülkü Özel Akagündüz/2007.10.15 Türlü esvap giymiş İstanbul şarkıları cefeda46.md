# Türlü esvap giymiş İstanbul şarkıları

*Ülkü Özel Akagündüz 2007.10.15*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      İstanbul şarkıları ve türküleri, halden hale girdi. İl Özel İdaresi’nin hazırladığı ‘Songs of İstanbul’ adlı çalışmada 24 eser, pop, fantezi, rock, jazz, folklorik ve senfonik tarzda yorumlanıyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071026161602im_/http://www.aksiyon.com.tr/resim/671/68.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   İstanbul şarkıları ve türkülerini nasıl dinlemek isterdiniz? Her meşrebe, her yaşa uygun bir tercihten söz ediyoruz. Efendim siz, mesela ‘Ada Sahilleri’ni rock formunda dinlemek istiyor olamaz mısınız? ‘Beyoğlu’nda Gezersin’in böyle siyah giysili, dağınık saçlı adamlar tarafından sahnede tepinmeler, garip çığlıklar eşliğinde, hafif hırıltılı bir sesle icra edilmesini içten içe istiyor da kimselere açamıyor olabilirsiniz, ayıp mı yahu? “Gidelim Göksu’ya Bir Alem-i Ab Eyleyelim” ya da  “Yemenimde Hare Var”, artık hangisini isterseniz, başınızı öne ve arkaya sallayarak dinleyebilirsiniz bundan böyle. ‘Rakçılar’  mutlu da ‘cazcılar’ın günahı ne?  Adam, telgrafın tellerine kuşları saksofonla kondurmak istiyor belki… Bütün o şarkıları, aynı naiflikte aynı yavaşlıkta dinlemekten haz ediyorsa kim ne diyebilir? ‘Yangın Olur Biz Yangına Gideriz’in daha sükûnetli bir versiyonu da işte jazz tutkunlarının emrine âmade. Kimler var sırada, elbette pop kuşağı… İstanbul türküleri oldu bitti biraz uzaktı sanki onlara, ne bileyim, “Çek Küreği Güzelim Uzanalım Göksu’ya” şarkısını dinlemiş olma ihtimalleri biraz zayıf sanki… Fakat onlar da ağlara takılacak artık, çok keyifli olacak inanın, bir Serdar Ortaç şarkısı zannıyla Ada Sahilleri’ne giriş yapmak, akla hayale gelir miydi? Halep’ten İstanbul’a yolculuk yapmış bu kadim türküyü muhtelif ‘çıstak çıstak’lar eşliğinde, neredeyse bir dans müziği formunda dinlemek… Hele ‘Telgrafın tellerine kuşlar mı konar’ın pop versiyonu tam da yazları ortalığı kasıp kavuran Hande Yener şarkıları kıvamında olmuş. Ne diyelim meraklısı mutlu olacaksa ve de manken şarkıcıların tuhaf sözlü şarkılarıyla bulanan zihinler ‘bülbüllerin efganını dinleyelim yan yana’ türünden sözlerle arınacaksa, neden olmasın? Türkü sever Anadolu evlatları boynunuzu bükmeyiniz lütfen, ‘Yanıyor mu Yeşil Köşkün Lambası sizin için bir Orta Anadolu türküsünü aratmayacak şekilde yeniden işlenmişken… Beyoğlu’nda Gezersin kıvrak bir Trakya türküsü olmuş, Katibim dertli bir Erzurum türküsü… daha ne istersiniz?  Bremen Mızıkacıları hikâyesine benzedi; ama ekibe bir oda orkestrası da katalım ve “Biz Çamlıca’nın Üç Gülüyüz” şarkısını dinlerken merhum Hikmet Şimşek’in o meşhur ‘Pazar Konser’lerini hatırlayalım. O saatte TRT 1 ekranını karartanlar yüzlerini buruşturmakta acele etmesinler, senfoni postuna bürünenler bizim şarkılarımız, bizim türkülerimiz vallahi, solistlerin kimi  ‘yüksek minarede kandiller yanar’ diyor, kimi ‘Çaresiz dertlere düştüm’… Gerisini siz düşünün gayri… Rock, jazz, pop, folklorik, senfonik derken fantezi müzik sevenler eskiden beri kınandıklarından mıdır nedir, seslerini çıkarmıyorlar; ama şu devirde herkes kıyısından köşesinden bir İstanbul çocuğu değil midir, varoşların çapraşık sokaklarında Erol Sayan’ın ‘Ah Herşeyinle Güzelsin İstanbul’ şarkısı yankılansa, fena mı olur? Hem fantezi deyince arabeske değil, alaturkaya yakın bir tarzı anlayın siz, bir çeşit Sibel Can, Ebru Gündeş havası…  Bunca saydık, sıraladık, haliyle merak ettiniz, nedir bu, kim yapmış, elle tutulur gözle görülür mü? Efendim, İstanbul İl Özel İdaresi yetkilileri, oturup düşünmüş, şimdiye kadar yalnızca klasik Türk müziği formatıyla yorumlanan İstanbul şarkı ve türkülerini her yaşa, her müzik zevkine uygun hale getirmeyi görev edinmiş. Bir amaç bu, diğeri de İstanbul’u ziyaret eden turistlerin melodi zenginliğimizi tanıyabilmesi…  Doğrusu, aynı şarkıyı altı farklı müzik formunda dinlemek sadece turistlerin değil, yurdum insanının da ilgisini çekecek. Oyuna benzer, eğlenceli bir tarafı da var işin, çocukken evde bulabildiğiniz kıyafetlerle kılıktan kılığa girmediniz mi hiç, alın size bir İstanbul türküsü, çeşitli türlü donlar giydirin, bir orta yaşlı seçkinci beyefendi, bir adam sendeci bir genç… Az biraz da teknik bilgi verelim; İstanbul Valisi Muammer Güler’in imzasıyla sunulan çalışmanın adı ‘Songs of İstanbul - İstanbul Şarkıları’.  İki karton kapak arasında, altısı enstrümantal altısı vokalli 12 cd bulunuyor. Toplam 24 İstanbul şarkısı ve türküsünün çoğunluğu klasik eserler; fakat Sezen Aksu’dan ‘İstanbul İstanbul Olalı’ gibi bir pop şarkısı da var. Aslen arabesk bir parça olan ‘İstanbul Sokakları’nın, ve rock formunda söylenen ‘İstanbul Seni Hapsetmiş’ şarkısının senfonik yorumunu şiddetle tavsiye ederiz...
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr/detay.php?id=28620), [web.archive.org (arşiv bağlantısı)](http://web.archive.org/web/20071026161602/http://www.aksiyon.com.tr/detay.php?id=28620)
