# ÜMMET CADDESİ

*Ülkü Özel Akagündüz 2014.04.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Topkapı ile Aksaray arasında uzanan Millet Caddesi, Bizans’tan bu yana en kozmopolit günlerini yaşıyor. ‘Merkez’in herkesi kabul eden hoşgörülü dokusu Araplara, Afrikalılara ve Orta Asyalılara ‘yeni bir hayat’ ümidi veriyor.
  </font>
 </div>
 <div id="newsText">
  <font class="detail-text">
   <p>
    Tramvayda bir adam, kapılar tam kapanmak üzereyken ayağa fırlıyor: “Gençler, bu tren İstanbul’a gider değil mi?” Gençler gülüşüyor: “Zaten İstanbul’dayız dayı!” Adam neredeyse mahcup yerine otururken, yolculardan biri, sonra öteki, destek çıkıyor ona: “Doğru söylüyor tabii, İstanbul dediğin, surdan sonrası...”
   </p>
   <p>
    Yolcularını uzak-yakın semtlerden toparlayan tramvay, Topkapı’dan sonra surların arasından ‘şehre’ girerken o gençlerde değil; ama soruyu soran adamda ve muhtemel, sur içinden çıkmayı hiç göze alamamış üç-beş insanda hep küçük bir heyecan, açığa vurulmamış bir sevinç, ‘dışarıdan’ ‘içeriye’ girmek ve İstanbul’a kavuşmak duygusu uyandırıyor. Topkapı ile Aksaray arasında uzanan Millet Caddesi’nde, binaların ve insanların hikâyelerini dinleyerek yol alırken, biz de bu duyguyu arayacağız işte; ‘İstanbul’da olmak duygusu’…
   </p>
   <p>
    <img alt="" height="483" src="http://web.archive.org/web/20140415215911im_/http://medya.aksiyon.com.tr/aksiyon/2014/04/07/ummet-02.jpg"/>
   </p>
   <p>
    Millet, nevzuhur bir cadde değil; Bizans’tan bugüne önemli bir ulaşım arteri, hatta hem Bizans’ın hem de Osmanlı’nın protokol yolu… Fatih Sultan Mehmet’in şehre Topkapı’dan girdiği ve bu kapının Batı seferlerinden dönen Osmanlı padişahları için bir merasim kapısı olduğu da biliniyor. O zaman, surlardan ‘şehre’ her dâhil oluşta gözleri ışıldayan İstanbul sevdalılarını mazur görmek gerek. Gerçi bugün ‘Top Kapısı’, surların caddeye açıldığı noktanın biraz kuzeyinde kalıyor, ama tramvayların henüz atlarla çekildiği yıllarda, cadde böyle dümdüz uzanmaz, hafifçe kıvrılır ve yolcularını ‘Top Kapısı’ndan uğurlarmış dışarıya… 1880’lerdeki haritalarda hem bu kavis hem de cadde kıyısında sağlı sollu uzanan bostanlar görülebilir, yalnızca şehrin girişinde değil, üstelik daha aşağılarda Aksaray’daki Murat Paşa Camisi’nin karşısında bile bugün rahatlıkla bir site kondurulabilecek alanlar üzerinde ‘bostan, bahçe, arsa’ yazısına rastlanabilir. Biz kendimizi bildik bileli bu binalar ve arabalar üst üste yığılı durduğu için, caddede sebze yetiştirme meselesi zihnimizi karıştırdı epey, haritaların söylediğini nereye oturtmalı, kime sormalı şimdi?
   </p>
   <p>
    <img alt="" height="387" src="http://web.archive.org/web/20140415215911im_/http://medya.aksiyon.com.tr/aksiyon/2014/04/07/ummet-03.jpg"/>
   </p>
   <p>
    Kader, o soruyu yönelteceğimiz kişiyi yine Millet Caddesi’nde yol alan bir otobüste yanımıza oturttu işte! Su şişesini camdan dışarıya fırlattığı için şoförü İstanbul Türkçesiyle fırçalayan bir hanım… Haklı bulduk öfkesini, zemin hazırdı zaten ve konu anında eski İstanbul’a, görgülü gelenekli günlere kayıverdi. Söz arasında, Fındıkzâde’de doğup büyüdüğü evi işaret ediverdi o hanım, daha doğrusu eski bahçeli ahşap evin yerinde yükselen beton binayı… İki durak sonra inecekti, telaşla kendimizi tanıtıp telefon numarası rica ettik, yan koltuğa her vakit bir eski İstanbullu oturmaz ama değil mi?
   </p>
   <p>
    Anadolu’da yolu birkaç kez İstanbul’a düşmüş birine Millet Caddesi’nden söz ederken, ‘tramvaylı cadde’ dersiniz ve karşınızdaki “Tabii ya!” der, elini dizine vurup “Biliyorum o caddeyi.” İstanbul’da ilk atlı tramvay 1871’de Azapkapı-Ortaköy hattında hizmete girmiş ve onu Aksaray-Yedikule, Aksaray-Topkapı ve Eminönü-Aksaray hatları izlemiş. Atlı tramvay günlerini hatırlayan birini bulmak imkânsız şimdi; ama caddede, bugün Beyoğlu’nda işleyen nostaljik tramvayın bir benzerini görenler var. Otobüste tanıştığımız Asude Hanım’ın 83 yaşındaki annesi Fahrise Hanım mesela, ablası Asuman Hanım ve komşuları Emine Hanım… Çocuklukları Millet Caddesi üzerinde geçen bu kadınlar, nüfusun bir milyonu anca geçtiği, caddede atlı arabaların, ‘paytonların’ ve üç-beş Amerikan arabasının süzüldüğü günleri hatırlıyor. Yetmişli yaşlarını süren Emine Hanım’ın yüzünde muzip bir gülümseme var şimdi, ağabeyiyle tramvayın arkasına asıldıkları için babalarından dayak yedikleri gün gelmiş aklına meğer… Baba haklı, acı bir hatırası var tramvayla ilgili, gençliğinde vatmanlık yaparmış ve bir bayram günü, Yusufpaşa’dan Aksaray’a inerken iyice daralan yolda, aniden önüne fırlayan bir çocuğu, frene ne kadar asılsa da ezilmekten kurtaramamış. O talihsiz gün, mesleğinin son günü olmuş aynı zamanda, yolcular şahitlik edince, hapisten kurtulmuş; ama mesleğe geri dönmek yerine Şehreminin’de bakkal dükkânı işletmeye karar vermiş. Bugün, Yusufpaşa civarında 1930’larda bir bayram günü, elinde leblebi şekeri paketiyle tramvayın altında kalan çocuğu da hatırlayacağız demek bundan sonra…
   </p>
   <p>
    <img alt="" height="387" src="http://web.archive.org/web/20140415215911im_/http://medya.aksiyon.com.tr/aksiyon/2014/04/07/ummet-04.jpg"/>
   </p>
   <p>
    Leblebi o günlerin gözde kuruyemişi, biraz da kuru dut… Cadde üzerindeki leblebici dükkânlarından başka seyyar leblebiciler var. 63 yaşındaki Asude Hanım, seyyar macuncuları hatırlıyor daha ziyade; ama leblebici dükkânlarından, leblebi tozu, hatta baklava dilimleri şeklinde hazırlanan leblebi helvası almışlığı var epeyce. Hanımlar böyle, çocukluğun tatlı hatıraları arasında sakince gezinirken, biz o masalın kapısından içeriye girebilme çabasındayız, bir resim açılsın önümüzde istiyoruz, yarım asır öncenin, hatta daha eskinin caddesi eviyle, sokağıyla, insanıyla, arabasıyla görünür olsun bir anda ne olur! O Amerikan arabaları sözgelimi, ilk boy gösterdiğinde caddede “Şeytanarabasına bak! Nasıl gidiyor bu yahu!” diye birbirini dürtenleri tahayyül edebilsek! Emine Hanım o günlere ait bir Zeki Müren şarkısı mırıldanıyor hafifçe: “Dodge, Pleymuth, Desoto / Hepsi de kıyak oto…” Şarkı diğer ‘oto’ların da hakkını teslim ediyor tabii: “Mercury, Mercedes, Cadillac görünce koçum / Bende kesilir nefes…”
   </p>
   <p>
    Fakat ne Amerikan arabaları, ne faytonlar, ne okuma yazması olmayanlar da binebilsin diye üzerine ‘top güllesi’ resmi çizilmiş Topkapı tramvayı, ne de elektrikler kesilince cadde ortasında küt diye kalıveren troleybüs… Çocukluk hatıralarında en çok da uzun yürüyüşler var. Emine Hanım’ın Şehremini’nden Beyazıt’a yürüyüşleri mesela, önce nakış sonra çorap örme kursuna… Beşinci sınıftan sonra okumasını istemeyen babası, ancak o günün İstanbul’unda duyulabilecek bir de mazeret ileri sürmüş: “Bâb-ı Âliye kâtip mi olacaksın okuyup da!” Asude Hanım da ablası Asuman’la Fındıkzade’den Aksaray’daki ilkokula yürürmüş, yarım saat gidiş, yarım saat dönüş: “O günlerde servis yok, araba yok; ama korku da yok. Cadde üstünde her gün aynı insanları görürüz, hepimiz birbirimizin simasını biliriz.”
   </p>
   <p>
    <span>
     <strong>
      Fındıkzade’de koyun beslemek
     </strong>
    </span>
   </p>
   <p>
    Bir de Şehremini’ndeki fırına ekmek, Aksaray’daki Çukurpazar’a buz almaya gitmeleri var iki kardeşin. Evlerde buzdolabı yok hâliyle, o yüzden buz depolarına gidilir, samanlara sarılmış kalıp buzlar alınır, yarısı yolda erir ama olsun, eve ulaşabilen diğer yarısı yıkanıp toprak küplere doldurulur ki buz gibi içme suyu olsun. Evlere bırakın buzdolabını, musluk bile girmemiş henüz; ama cadde boyunca, sokak aralarında paşaların yaptırdığı hatırı sayılır ölçüde çeşme var. Bugün hemen hiçbirini göremediğimiz çeşmeler… Kayıplar bahsine de değineceğiz elbet; ancak hazır en merak ettiğimiz konulardan birine, evlere gelmişken söz, soralım hanımlara: “Bugün caddenin iki yakası boyunca arsızca yükselen o çirkin binaların yerinde önceleri ne vardı?” İki katlı, müstakil, bahçeli ahşap evler tabii… Mutfaklarda ille kuyu olacak, meşhur Taş Kasap’tan alınan etler, kavunlar, karpuzlar o kuyuya salınacak ki keyifler yerini bulsun… “Biz, 1960’larda Fındıkzâde’deki evimizin bahçesinde koyun ve tavuk beslerdik.” diyen Asude Hanım’ın sözleri, Orhan Okay Hoca’nın ‘Bir Başka İstanbul’undan ya da daha eskilerden, Osman Cemal Kaygılı’nın ‘Köşe Bucak İstanbul’ kitabından aşina bize… Kaygılı, o neşeli üslubuyla öyle bir ‘sur içi’ portresi çizer ki kuş olup uçasınız gelir o yıllara… Çapa ve Şehremini bir sayfiye yeridir neredeyse: “Yazın burada geçen o sakin ve havadar hayat, bahçeler, bostanlar arasındaki temiz ahşap evlerin aydınlık odalarında çekilen öğle uykuları… Ömürdür, ömür vesselam.”
   </p>
   <p>
    Ahşap evler iyi hoş da şu yangınlar olmasa! Şehri her defasında silip süpüren İstanbul yangınları için eskilerin şöyle dediğini kaydeder Semavi Eyice: “Bu şehrin yangınları olmasa, evlerinin eşikleri altından olurdu.” Asude Hanım’ın 1930 doğumlu annesi Fahrise Hanım da hem eski yangınları ilk ağızdan dinlemiş hem de kendisi uğramış bu felakete... On dört yaşında Bursa’dan Fındıkzade’ye gelin gelen kayınvalidesi ihtimal ‘büyük yangın’ diye bilinen 1918’deki Cibali-Fatih yangınında ahşap evi tamamıyla kül olunca dört çocuğuyla Şehremini’nde bir kira evine çıkmak zorunda kalmış. “Ama kiracılığa dayanamamış kayınvalidem.” diyor Fahrise Hanım, “Yanan evin arsasına derme çatma bir ahşap ev yapıvermişler, ben oraya gelin geldim, çocuklarım orada doğdu; ama sonra o ev de yandı.”
   </p>
   <p>
    <img alt="" height="387" src="http://web.archive.org/web/20140415215911im_/http://medya.aksiyon.com.tr/aksiyon/2014/04/07/ummet-05.jpg"/>
   </p>
   <p>
    Eski İstanbul’un yangınlardan başka sorunları da var tabii; şehrin bir kanalizasyon sistemi olmadığı için her evin bir çukurunun oluşu, o çukurların kimi zaman taşması, bu yüzden sokaklarda sesi kulağa pek hoş gelen, bozacılar, yoğurtçular, sütçülerle beraber ‘lağımcı’ diye bağıran adamların da dolaşması… Gerçi bu aksaklıklar caddeye pek yansıtılmazmış, hani Beyoğlu kadar olmasa da, bir havası varmış buranın da, ekseri şık giyimli, fötr şapkalı adamlar görünürmüş kaldırımlarda. Levent’in, Etiler’in ‘dutluk’, Nişantaşı’nın gayrimüslim semti olduğu yıllar…
   </p>
   <p>
    O günlerde insanların daha bahtiyar olduğuna hiç değilse daha az endişeli ve daha az yalnız olduğuna şüphe yok; şehrin çatıları üzerinde, sokak aralarında, evlerin içinde bir yoksulluk rüzgârı esip dururken üstelik… Türkiye’nin İkinci Dünya Savaşı’na girmediği; ama beyaz ekmeğe (o zaman ekmeğin beyazı makbul) muhtaç kaldığı yıllar… “Ben harp çocuğuyum.” diyen Emine Hanım’ın anlattıklarına bakılırsa tablo, tramvay çıngıraklarıyla şen şakrak zannettiğimiz Millet Caddesi’nde de pek parlak değildi ki zaten evlere kalın perdelerin çekildiği karartma günlerinde, tramvayların ampulleri de koyu renkli olanlarla değiştirilmişti. O günlere yetişen herkesin nüfus cüzdanı bir tarihî vesika gibi bugün; orada kimin payına ne kadar ekmek, ne kadar kumaş düşmüş görülebilir.
   </p>
   <p>
    Karneyle ekmeği biliyoruz da kumaş meselesi nedir acaba? “Topkapı’ya karneyle Amerikan bezi almaya giderdik, başka kumaş yoktu zaten, annem onunla bize iç çamaşırı, çarşaf dikerdi. Hatta o kumaşı siyaha boyayıp okul önlüğü yapmıştı bana. Dizlerime gelen mantoyu belime çıkana kadar giydiğimi bilirim. Annem, ‘Bu İsmet Paşa, nişan yüzüğümüze varana kadar aldı elimizden.” diye sızlanırdı. ‘Şeker yok’ diye serzenişte bulunan vatandaşlara, Paşa’nın ‘Siz de kuru üzümle için çayınızı’ dediği günler…” Fahrise Hanım da acıklı bir anekdot iliştiriveriyor cümlenin ucuna: “Biz çocukken şeker bayramında ayakkabıyı büyük alırlardı ki kurbana kadar ayağımıza tam olsun.”
   </p>
   <p>
    Sonraki yıllarda da, Asude Hanım’ın zamanında söz gelimi, daha varlıklı görmüyoruz cadde ahalisini. Bayramdan bayrama yeni giysi, ayakkabı gören çocuklar… Hazır giyim yok gibi zaten, Kapalıçarşı’dan, Mahmutpaşa’dan kumaşlar alınıyor, anneler ellerinde dikiş dikiyor, kaçan naylon çoraplar, bugün hâlâ cadde üzerinde duran Zümrüt Tuhafiye’de ördürülüyor ve görüldüğü üzere o yıllarda Anadolu’nun çektiği yokluğu, İstanbul’un göbeği de paylaşıyor.
   </p>
   <p>
    Cadde, rahmetli Adnan Menderes’in 1956’da başlattığı imar faaliyetine kadar, iki yanında ahşap evlerin, iki katlı kâgir binaların sıralandığı, camileri, çeşmeleriyle bir eski İstanbul sokağı neredeyse… 1958 yılına ait bir fotoğrafta caddede hâlâ tek tük araba, bir de otobüs seçilebildiğine göre o günün İstanbul’una yettiği de söylenebilir; ancak Menderes, sonrasını görüyor muhtemelen ve hem Vatan Caddesi’ni hem de Millet Caddesi’ni genişletme kararı alıyor. Sonradan epeyce tartışılacak, eleştirilecek, iyi yönleri kadar kötü yönleri de ortaya konulacak bir karar… Cadde kıyısındaki evlerin istimlâk edilip sakinlerinin Sağmalcılar’a gönderilmesi mesela, ömrü boyunca sur dışına çıkmamış, parası olsa da Topkapı’nın dışına itibar etmemiş İstanbullular için ne hazindi kim bilir? Bırakın Sağmalcılar’ı, surun hemen dışı boş arsa, bağ bahçeyken hem de…
   </p>
   <p>
    <span>
     <strong>
      Menderes’e kahvaltı
     </strong>
    </span>
   </p>
   <p>
    Emine Hanım, o günlerde evinden çıkarılan kimilerinin üzüntüden aklını yitirdiğini söylüyor. Bu hikâyeler, şahit olanların zihninde küllendi muhtemelen ve imar faaliyetleri, tarihî eserlerin kaybına ilişkin yönüyle eleştirildi daha ziyade… Cadde kıyısındaki çeşmelerin, hamamların bilhassa da camilerin yıktırılmasının o gün bugündür halk muhayyilesinde gizli bir yara olarak kaldığı söylenebilir rahatlıkla. Ancak pek de yüksek sesle dile getirilmeyen bu gerçeğin Menderes sevgisine gölge düşürmediği de aşikâr… Çocukluğu Vatan Caddesi’nde geçen Mimar Şimşek Deniz’in rahmetli babaannesi Hacı Nazlı Hanım’a ilişkin hatırası bu sevginin resmi gibi: “Menderes, ayda bir sabah namazları için Murat Paşa Camisi’ne gelir ve sonrasında caddelerdeki çalışmaları denetlerdi. Ninem, takip ederdi o günleri ve yanında Antep usulü bir kahvaltıyla ‘başvekil’ dediği Menderes’i beklerdi.”
   </p>
   <p>
    Genişletme çalışmaları 1959’da tamamlandığında, elbette daha ferah bir caddeye kavuştu İstanbul; ancak geçici bir ferahlık… Aynı yıllar, kâgir evlerin yıkılıp dışı mozaik kaplı sevimsiz apartmanların dikilmesine, Anadolu’dan İstanbul’a göçlerin hızlanmasına, şehir merkezinin giderek gözden düşmesine de şahitlik etti zira… İşte bu nokta; ‘merkezin’ kıymetsizleşmesi, ucuzlaşması, dışarıdan gelen ‘garibana’ yurt yuva olması, Avrupa’nın kadim şehirleri hatırlandığında bilhassa, izahı zor, tuhaf bir meseledir bugün bile… Uzun yıllar KUDEB müdürlüğü yapan ve Tarihî Yarımada’da pek çok evin tadilatına, sokak sağlıklaştırmasına önayak olan Mimar Şimşek Deniz, Süleymaniye ve Zeyrek tecrübelerinden hareketle önemli tespitlerde bulunuyor: “Şehrin sakinleri, geleneksel dokunun korunduğu sur içinden, apartmanlaşma sürecinin daha erken başladığı Etiler, Bakırköy ve Bahçelievler’e taşınmaya başladı. İlk göçlerle gelenler onların terk ettiği, gözden düşmüş ve ucuzlamış bu eski semtlere yerleştiler ve ikinci göç dalgasıyla gelen akrabaları için güven verici, hazır ortamlar oluşturdular.”
   </p>
   <p>
    Bir de merkezin insanı bir mıknatıs gibi çeken cazibesi var tabii, Millet Caddesi’ni bugün de hem Anadolu’dan hem de dünyanın abartısız hemen her ülkesinden gelen ‘yabancılar’ için çekici kılan da bu olmalı. Mimar Deniz, merkezin kucaklayıcı yönünü hatırlatıyor burada: “Merkezin kozmopolit yapısı, dışarıdan gelene güven duygusu veriyor, burası hem herkese ait, hem hiç kimseye ait değil. Beşiktaş’ta ya da Nişantaşı’nda hissedilemeyecek bir duygu bu…”
   </p>
   <p>
    <span>
     <strong>
      Millet Caddesi’nde 72 millet
     </strong>
    </span>
   </p>
   <p>
    Gelelim bugüne… Cadde, adına çok yaraşır biçimde dünya milletlerini ağırlamakta şimdilerde. Araplar, artık bu semtin doğal sakinleri… Epey bir zamandır caddeye açılan sokaklarda ev kiralıyor, marketlerden aylık alışverişlerini yapıyor, bebek arabalarıyla gezintiye çıkıyorlar. Adres sormuyorlar, bilet için yardım da istemiyorlar, akbil kullanıyor ve hangi numaralı otobüsün nereye gittiğini biliyorlar, onlar artık buralılar. Suriyelileri, ‘uzatmalı’ turist hayatı yaşayan diğer Araplardan ayırmak gerekir; çünkü onlar gerçek anlamda bir hayat mücadelesi veriyor. Neyse ki Fındıkzâde’den Aksaray’a doğru caddenin iki yakası hiç değilse bir kısmının başardığını gösteriyor. Şu ara, caddenin en çok iş yapan restoranlarını ve tatlıcılarını, neredeyse tek kelime Türkçe bilmeyen Suriyeliler işletiyor zira… Müşteri profili belli; ekseriyetle Suriyeliler ve diğer Araplar, bir parça da meraklı Türkler tabii… Fındıkzâde’de dükkânının vitrinini tıpkı Şam’daki tatlıcı dükkânları gibi düzenleyen Heysem, hem hemşerilerinin tatlı siparişlerini alıyor hem de güler yüzle sorularımızı cevaplıyor: “Millet Caddesi’ni tercih ettik; çünkü burada iş imkânı var. Karım ve iki çocuğumla, mutfağı ve banyosu olan bir odada yaşıyorum ve 650 lira kira ödüyorum; ama buna mecburum. Evi uzak bir semtten tutsam, daha ucuz olurdu belki ama o zaman da yol parası ödemem gerekirdi. Şimdi beş dakikada eve çıkabiliyorum.” Heysem’in fotoğraf vermek istemeyişi, hâlâ bir şeylerden korkuyor oluşu ne hazin!
   </p>
   <p>
    Cadde boyunca yürürken, bir kafede koyu bir sohbete dalmış görünen Uygur gençlere de aynı soruyu yöneltiyoruz: “Şimdi neden Millet Caddesi’ndesiniz?” Sincan Uygur Özerk Bölgesi’nden üç yıl önce gelip Ticaret Üniversitesi’ne kaydolan ancak maddi sıkıntılar yüzünden okulu bırakıp Çinli iş adamlarına tercümanlık yapan Alkam, “Evimiz buraya yakın, burası da her yere yakın, ulaşımı rahat, o yüzden burada buluştuk.” diyor. Peki, az önce ne konuşuyorlardı böyle hararetle? “Mirzat ve Kudret yeni geldiler Sincan’dan, ticarete atılmak istiyoruz beraber, ne yapabileceğimizi konuşuyorduk şimdi.” Yolun henüz başında karşılaştığımız iki örnek; savaştan kaçmış Şamlı bir tatlıcı ve okulu bırakmış Uygur öğrenciler, caddenin kimliğini ele veriyor aslında; ziyaretçisini sınayan, bazen tokatlayan, ayağına çelme takan, bazen tatlılıkla okşayan, koruyup kollayan ve hep yeni bir fırsat ümidiyle oyalayan İstanbul’dur bu cadde…
   </p>
   <p>
    Yusufpaşa’da eczane işleten İbrahim Yavuz, caddenin ve yabancı sakinlerinin derbederliğini çok çarpıcı bir örnekle koyuyor ortaya: “Bir buçuk yıldır bu caddede, meslek hayatım boyunca satmadığım kadar bit ve pire ilacı sattım. Yabancılara kiralanan eşyalı dairelerin denetlenmesi lâzım; çünkü çok pisler, on müşterimden istisnasız altısı saçına ve kıl köküne yerleşen parazit şikâyetiyle geliyor buraya.”
   </p>
   <p>
    Araplarla yılın her ayında muhatap olduğunu ancak dükkâna bazen İranlıların, bazen Özbeklerin, bazen Rusların, bazen de Afrikalıların daha yoğun geldiğini söyleyen eczacı Yavuz, en çok da Suriye’de işini kaybeden ve kendisinden iş isteyen Suriyeli eczacılara üzülüyor: “Her gün muhakkak bir Suriyeli giriyor içeriye, eczacılar; ama burada kalfalık yapmaya razılar.”
   </p>
   <p>
    Merkezin çekim gücü hakkında İbrahim Bey ne düşünüyor acaba? “Burada iş imkânı çıkabilir. Laleli’ye yürüyerek gidebilir ve oradaki toptancılara tercümanlık yapabilirler. İnsan yaşamaz evlere bu yüzden razı oluyorlar, kirasını da üç-beş kişi birlikte ödüyor zaten. Akrabaları, hemşerileri de burada ve ayrıca yemek ucuz, bir buçuk liraya döner ekmek yiyebiliyorlar.”
   </p>
   <p>
    Eczacı Yavuz, son sözleriyle caddenin bugününü özetliyor aslında; “Burada kendimizi yabancı bir ülkede gibi hissetmeye başladık. Türkiye vatandaşları olarak azınlığa düştük galiba.”
   </p>
   <p>
    <strong>
     <span>
      Caddenin kaderini hastaneler belirledi
     </span>
    </strong>
   </p>
   <p>
    Millet Caddesi, yalnızca İstanbul’a değil, Anadolu’ya da hizmet veren büyük hastaneleri, eczaneleri, laboratuarları, doktor muayenehaneleri, tıbbî malzeme dükkânlarıyla bir sağlık caddesidir aslında ve yazık ki burada kültürel hiçbir aktivite kendisine yer bulamamıştır.  Çapa Hastanesi önündeki otobüs durağında, ellerinde raporlar, tahliller ya da ilaç poşetleriyle yorgun, moralsiz hastalar bekleşir her daim.  Kimi zaman manzarayı tamamlayan yanık bir kaval sesi duyarsınız o durakta, yarı meczup bir genç, saçlarını sallayarak acıklı türküler de okur ve caddenin bu parçası, döşekleri ve tahta bavullarıyla tren garlarında bekleşen gurbetçilere ait fotoğrafları hatırlatır nedense…  Nedeni belli aslında, cadde, Anadolu’dan, Afrika’dan, Ortadoğu’dan gelen her yeni ‘garibanla’  o eski göç fotoğrafını çoğaltıp durur ve o garibanlara, pek de iyi yürekli görünmek istemeyen bir üvey anne gibi;  ‘iyi aman, şu kıyıda duruverin’ der mesafeli bir ses tonuyla. Onlar da bir kıyıda duruverirler zaten, Muratpaşa Camisi’nin avlusunu süpüren bir Afrikalı, iş makinesine parmağını kaptırıp soluğu Haseki Hastanesi’nde alan bir Suriyeli,  o koca siyah torbaları sürüklemek üzere Laleli’ye giden bir Orta Asyalı veya Çapa Hastanesi’nin bahçesinde uyumaya hazırlanan bir Anadolulu olarak… Aksaray’a inmeden, Yusufpaşa durağı da dikkat çekicidir aslında, Vatan ve Millet caddelerinin kesiştiği noktada bulunan bu durak, kalış için değil geçiş içindir hep,  metroya, marmaray’a, otobüse, tramvaya, sarı dolmuşa binilecek bir transit noktası…  Bu satırların yazarı o noktada duruyor işte ve her sabah evinden çıkar çıkmaz Murat Paşa Camisi’yle ve bütün keşmekeşiyle bu caddeyle ve orada ‘yurtsuzlar’  gibi özgür dolaşan 72 milletle selamlaşmayı seviyor.
   </p>
   <p>
    <span>
     <strong>
      MİLLET’İN İKİNCİ DİLİ
     </strong>
    </span>
   </p>
   <p>
    Uzunca bir zamandır sırtımızı döndüğümüz Arapça, Millet Caddesi’nin ikinci dili artık. Restoranlarda Arapçayla yazılmış ‘Lübnan ekmeği bulunur’ yazısının önünden kayıtsızca geçenler o yazının ‘memleket ekmeği’ özlemiş Araplar için ne anlama geldiğini bilemezler tabii. ‘Eşyalı kiralık daire’ ilanı en sık rastlanan ve çoğu zaman da elektrik direklerine, üst geçit duvarlarına yalnızca bir cep telefonu numarasıyla birlikte yapıştırıldığı için epey tekinsiz görünen Arapça ilanlar arasında. Bir de dükkân vitrinlerinde görebileceğiniz güven verici, davetkâr ilanlar var; “Burada Arapça konuşulur”…  Ancak ‘davet’ söz konusu ise, Yusufpaşa’daki umumi tuvalet işletmecisinin eline kimse su dökemez. Caddeden gelip geçenlerin dikkatini çeksin diye hafif içeri kıvrılan sokağın tam köşesine kondurduğu devasa ilan yüzünden belediyeden uyarı alan işletmeci; “Şikâyet etmişler; ama bu tabeladan sonra Arap ve Rus müşterilerimin sayısında artış oldu” diyor.
   </p>
   <p>
    <span>
     <strong>
      BİR TRAFİK LAMBASI DAHA MI?
     </strong>
    </span>
   </p>
   <p>
    Yaşlıların, bebekli kadınların, valizli yolcuların önünde Ağrı Dağı gibi yükseliveren Yusufpaşa üstgeçidi, bebek arabalarına omuz verip, yaşlıların elinden tutup, valizlere el atarak imece usulüyle aşılıp gidiliyordu ki, milletin haline acıyan birileri bir gün ansızın ortadan kaldırıverdi bu geçidi. Kısa zaman önce gerçekleşen bu hadise, karşıdan karşıya geçenlerde sevince yol açsa da ‘yeni bir trafik lambası’ araç trafiğine pek de olumlu yansımadı. Bilenler bilir, Millet, trafik lambalarının çokluğu yüzünden bir türlü aşılamayan bir caddedir. Topkapı yönüne giden bir belediye otobüsündeyseniz, ‘Aman surlardan dışarı kendimizi bir atsak!” diye neredeyse dua edersiniz.
   </p>
   <p>
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=38265), [web.archive.org (arşiv bağlantısı)](http://web.archive.org/web/20140415215911/http://www.aksiyon.com.tr:80/aksiyon/newsDetail_getNewsById.action?newsId=38265)
