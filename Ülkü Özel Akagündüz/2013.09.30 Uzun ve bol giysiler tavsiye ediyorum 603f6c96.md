# Uzun ve bol giysiler tavsiye ediyorum

*Ülkü Özel Akagündüz 2013.09.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ürdünlü modacı Dânâ Bâni, Amman’daki ev-ofisinde bilhassa genç kızlar için uzun tunikler ve bol pantolonlar tasarlıyor. Sokakta epeyce rastladığı ‘dar pantolon-kısa gömlek’ ikilisinin başörtüsüyle oluşturduğu tezadı rahatsız edici bulan Bâni, “Neyse ki” diyor, “Gençlerin tesettüre yönelik bir arayışı var artık.”
  </font>
 </div>
 <div id="newsText">
  <font class="detail-text">
   <p>
    Moda söz konusu olduğunda, ‘kurtarılmış’ bir şehir bulmak neredeyse imkânsız. Yıllar önce, Suriye’nin başına bu kötü hâller gelmemişken, yolunuz Şam’a düşseydi, o yaz İstanbul’da hemen her genç kadının tercih ettiği ‘kırmızı-beyaz’ renkleri Suriyeli hanımların üzerinde de görürdünüz. O kadar geçmişe gitmeyelim hadi, geçen kış Kazablanka’da olsaydınız, aynı dar paça pantolon, aynı uzun çizme ve hatta çantayı aynı taşıma biçimi, aynı yürüyüş tarzı karşısında şaşakalırdınız. Renkler, desenler, modeller başka her şeyden daha hızlı yol alıyor demek ki! Ve mağaza vitrinlerinin bile bir örnek oluşu küçük bir hayal kırıklığına yol açıyor; başka bir yerdeyiz; ama hep aynı yerdeymiş gibiyiz. Kadınların başlarını örtme biçimlerinde farklılıklar var neyse ki! Başörtüsü önemli; çünkü ufak tefek kaymalarla da olsa yerinde durabilen sadece o var. ‘Hicap’a bütünüyle bakıldığında Müslüman hanımların tesettürsüzleşmeye giden yolda beraber yürüdüğü görülebilir zaten. Kahire, Amman, Beyrut, Tunus, Cezayir caddelerinde hep aynı manzara; daracık bir pantolon, kısacık bir gömlek, makyajlı bir yüz ve henüz terk edilmemiş bir ‘son kale’; başörtüsü…
   </p>
   <p>
    Ürdünlü moda tasarımcısı Dânâ Bâni, başkent Amman’daki ev-ofisinde, genç kızların tercihlerinin aksine, geniş paçalı pantolonlar ve uzun gömlekler tasarlıyor. Yaz için ince beyaz bir tunik, üzerine yine beyaz bir hırka giyinmek şartıyla askıda bir yer bulabilmiş kendisine, ya da nispeten kısa; ama epeyce bol bir lacivert bluz, eteği andıran pilili pantolon için tasarlanmış. “Hazırladığım takımlar içinde dar bir giysiye rastlayamazsınız” diyor Dânâ, “Ne bir tayt, ne pantolon.” Üst-orta sınıfa mensup genç müşterileri kimi zaman bu tür siparişler verdiğinde ne yapıyor peki? “Onlara daha bol ve daha uzun giyinmelerini tavsiye ediyorum. Bu işe yarıyor; çünkü Ürdünlü genç kızlar bir arayış içindeler ve tesettür konusunda artık daha istekliler.”
   </p>
   <p>
    <strong>
     Sokak modasının söylediği…
    </strong>
   </p>
   <p>
    Duyunca yüzümüzü ekşittiğimiz bir terkip; tesettür modası… Coğrafyanın, iklimin, örfün şekillendirdiği farklı tesettür biçimlerini neredeyse ortadan kaldırarak ilginç bir tezada yol açıyor. Renk, desen ve modelde bir tektipleşmeyi dayattığı hâlde kadınları özgürce giyindikleri yanılgısına düşürüyor. Fakat bugün asıl sorun tesettürün, ayetler ve hadislerde tavsiye edilen ölçünün epey dışında geziniyor olması. Amman örneği ele alındığında söz gelimi, Ürdün Üniversitesi civarında yapılacak kısa bir gezinti bile, genç kadınların tesettürü nasıl algıladığına ilişkin epey veri sunabilir. Renk uyumu yerli yerinde; fakat tayt ve gömlek, muntazamca örtülmüş başörtüsüyle biraz tuhaf duruyor. Ürdün’de, sokak modasını yakından takip eden tasarımcı Dânâ Bâni; gençlerin giyim tarzlarını iki farklı açıdan değerlendiriyor; “Stillerini beğeniyorum; ancak tesettürü sağlama konusunda başarısızlar. Arap kadınları genel olarak başını örtmeyi yeterli buluyor ve makyajı normal karşılıyor. Başörtüsü bir kesim için yalnızca geleneğe bağlılığın simgesi.” Ürdün Üniversitesi İlahiyat Fakültesi’nin kıdemli hocalarından birinin kısa gömlek ve dar pantolona karşı açtığı savaş da fayda etmiş görünmüyor. Kızların bir kısmı, notlarının sırf bu yüzden kırıldığını bilse de o pantolonları giymekte ısrarcı davranıyor. Yeter ki derse geç kalmasınlar, o zaman hoca, şu iğneleyici cümleyi söyleyecek çünkü; “Hem dar pantolon giyiyorsun hem de derse geç kalıyorsun.”
   </p>
   <p>
    Tasarımcı, müşteriden gelen siparişlere ne derece müdahale edebilir? Tesettürle ilgili tavsiyelerde bulunabiliyor olmak çizginin bir ölçüde muhafaza edildiğini gösterir; ancak söz konusu renklerse, bu pek de mümkün değildir. Üzerindeki gri bluzu göstererek, “İşte benim rengim bu” diyen Dânâ, önceleri gri, beyaz, siyah ve toprak rengi ağırlıklı hazırladığı kreasyonlarına zamanla renk katmak zorunda kalmış. Müşteri velinimettir ne de olsa! Askıda sahibini bekleyen giysiler arasında kırmızı veya gece mavisi gibi renklere de rastlanıyor artık; ama hepsi de sade, kullanışlı ve aynı zamanda çok şık görünüyor. Bu nokta mühim; çünkü Dânâ Bâni, tasarımlarında sadeliği önceleyişiyle Arap zevkiyle ilgili algılarımızın epey uzağına düşüyor. Altın sarısı renginde bir algı bu; gösterişli, şatafatlı, cümbüşlü… Ağır oymalı koltuklar, pırıltılı giysiler… Oysa bizim tasarımcımız, hazırladığı giysileri bir kemer ya da aksesuarla hareketlendirmekle beraber basitlikten yana olduğunu gizlemiyor. Özel günler için sipariş edilen elbiselerde bile…
   </p>
   <p>
    Türkiyeli hanımların büyük oranda pençesine düştüğü tüketim çılgınlığının Ürdün’deki karşılığını bir tasarımcıdan öğrenmek fena fikir sayılmaz. Kanaatkârlığın ya da israfın en güzel göstergelerinden biri gardıroplardır ne de olsa! “Müşterilerimin elbise dolaplarının bir hayli dolu olduğunu biliyorum” diyor Dânâ Bâni ve pek de yabancısı olmadığımız bir resim çiziyor; “Alışveriş bağımlısı kadınlar var. Bir giyindiklerini ikinci kez giyinmiyorlar. Özellikle de düğün gibi özel günler için satın aldıklarını. Gardıroplarını her yıl değiştirmeseler de sürekli yeni parçalar ekliyorlar.”
   </p>
   <p>
    <strong>
     Türk tarzını seviyorum
    </strong>
   </p>
   <p>
    Türkiye’yi iki defa ziyaret eden tasarımcı, tesettür giysileri üzerine çalışan meslektaşlarıyla tanışma fırsatı bulamasa da caddelerden ve mağazalardan epey izlenim toplamış. Peki, nasıl bulmuş giyimleri, kuşamları? Öncelikle Türk hanımlarının başörtüsü bağlama biçimlerini oldukça hoş bulmuş. Kendi giysilerinde de sadeliği seven bir tasarımcının, şallarının iki ucunu arkaya sarkıtıveren Türk kızlarının örtünme tarzını beğenmesi doğal; ancak bu tarz bilhassa Kahire’de, fazla basit ve sade, bir diğer deyişle ‘babaannelere yaraşır’ bulunabilir. Mısırlı kızlar iki farklı renkteki şalı başlarına gösterişli bir şekilde dolamayı tercih ederler çünkü… Önümüzdeki yıllarda, Türkiye’den hazır giysiler sipariş etmeyi planlayan Dânâ, İstanbul mağazalarındaki uzun gömlekleri de pek sevmiş; ama caddelere göz gezdirdiğinde bizim hanımları, giysileri kombine etme hususunda biraz zayıf bulmuş. “Türkiye’de tesettür konusunda çeşitlilik var, tıpkı bizdeki gibi. Ancak bana kalırsa her iki ülkede de hanımlar neyi, nasıl giyineceklerini tam olarak bilmiyor. Küçük aksesuarlarla bambaşka kıyafetler ortaya çıkabilir hâlbuki…”
   </p>
   <p>
    <strong>
     EVDE ÇALIŞMAYI ÇOCUKLARIM İÇİN İSTEDİM
    </strong>
   </p>
   <p>
    Tasarımlarını Gypsy’s markasıyla üreten Dânâ Bâni, üç küçük çocuğunu daha rahat yetiştirebilmek için evde çalışmayı seçmiş. Evde bir atölyesi yok; çünkü onun işi hayalindeki giysileri tasarlayıp terzilere sipariş vermek. Mesleğe nasıl adım attığına gelince… Aslında Ürdün Üniversitesi’nde İş Yönetimi eğitimi almış ve bir süre İnsan Kaynakları Yöneticisi olarak çalıştıktan sonra, her zaman ilgili olduğu ve gerçekten yapmak istediği bir işte; moda tasarımcılığında karar kılmış. “Ne alâkası var?” demeyin, ilk gençlik yıllarında bile satın aldığı giysileri üzerinde değişiklik yapmadan giyinememiş, gördüğü her tasarımda kendi küçük dokunuşlarını hayal etmiş yetenekli bir hanım var karşımızda.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=AE3E30260418470CF8D6C20C0FD8BAA4?newsId=36677), [web.archive.org (arşiv bağlantısı)](http://web.archive.org/web/20141118010456/http://www.aksiyon.com.tr:80/aksiyon/newsDetail_getNewsById.action;jsessionid=AE3E30260418470CF8D6C20C0FD8BAA4?newsId=36677)
