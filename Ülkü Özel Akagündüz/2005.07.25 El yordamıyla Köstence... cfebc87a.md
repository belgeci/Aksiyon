# El yordamıyla Köstence...

*Ülkü Özel Akagündüz 2005.07.25*

<div>
 <p>
  <font>
   KÖSTENCE - Köstence, Dobruca’nın merkezi ve Karadeniz’in en büyük liman kenti. Osmanlı’nın Tuna boylarında at koşturduğu günlerden hatıra camiler ve türbelerin yanı sıra tertemiz Türkçeleriyle Evlad-ı Fatihan’a yurtluk yapmaya devam eden belde. Üstelik de Selanik, İskenderiye, Roterdam ve Havana’yla birlikte İstanbul’un kardeşi.
   <br/>
   <br/>
   Bizim için Köstence, Rumenler için Constanta, Bükreş’in yapay gölleri ve Tuna’nın boz bulanık sularıyla yetinmeyen deniz sevdalıları için cazibe merkezi. Ve elbette, yolu Romanya’ya düşen her Türk evladının görmesi gereken bir bölgenin, Dobruca’nın başkenti. Öncelikle ‘Dobruca nedir, ne değildir?’ sorusuna cevap arayalım. Dobruca, 1417’den 1877’ye kadar Osmanlı hâkimiyeti altında kalmış bir Türk yurdu. Bugün de Türk-Tatar nüfusunun yoğun yaşadığı bölgede mutlaka görülmesi gereken yerlerden biri Babadağ, diğeri Mecidiye. Osmanlı Hanedanı’nın çok önem verdiği Babadağ’da istikamet belli; Sarı Saltuk Türbesi...
   <br>
    <br>
     Anadolu ve Rumeli’nin Türkler tarafından fethi sırasında pek çok kahramanlık gösteren ve daha hayattayken efsaneleşen Sarı Saltuk’un dilden dile dolaşan menkıbelerini okumak isteyenleri, Cem Sultan’ın desteğiyle hazırlanan Saltuknameler ile baş başa bıraktıktan sonra biz rotamızı Mecidiye’ye kıralım. Sultan Abdülmecid’in çizdiği plan üzerine 19. yüzyıl ortalarında kurulan Mecidiye, Romanya’da Müslüman nüfusun en yoğun bulunduğu şehir. Tatarların ve Osmanlı Türklerinin ayrı kurumlar altında birleştiği Mecidiye’nin sürprizlerinden biri, kendilerini ‘Türk ve Müslüman’ olarak tanıtan Çingeneler.
     <br>
      <br>
       Müslümanlar için ‘millet’ Hıristiyanlar için de gâvur anlamındaki ‘mogan’ı kullanan Çingeneler düğünlerde evlerinin çatısına Türk bayrağı asıyor. Mecidiye’de yürürken, oğullarını sünnet ettiremediği için günaha girmekten korkan ve sizden yardım isteyen bir Çingene kadına rastlamanız an meselesi. Şehrin en eski camii Mecidiye Camii. Keresteleri İstanbul’daki Belgrad ormanlarından getirilen camiye Sultan Abdülmecid tarafından hediye edilen iki devasa mum, mihrabın yanında duruyor. 9. Cumhurbaşkanı Süleyman Demirel’in hediye ettiği Isparta halısı ise Türkiye’ye hürmeten, imamın hemen arkasına serilmiş.
       <br>
        <br>
         Dobruca’ya inenlerin illâ görmesi gereken iki şehirden sonra gelelim Köstence’ye. Şehir için ‘sahil başkenti’ diyenler haksız değil; Bükreş’in sandalla gezintiye çıkılan yapay gölleri, yemyeşil parkları, geniş caddeleri pek ferah; lâkin, yosun kokusu duymadan, deniz esintisi saçlarını savurmadan, kayalara oturup dalga sesiyle bir vakit uzaklara dalmadan rahata eremeyenlerin başkenti Köstence’dir. Bu arada Romanya ve Türkiye’deki ‘Karadeniz’ algısının farklı olduğunu da söylemek gerek. Karadeniz Romanya’nın biricik denizi, dolayısıyla ülke insanının gözünde pek muteber. Oysa, üç tarafı denizlerle çevrili Türkiye’de, Ege’nin atlas mavisi, Akdeniz’in turkuaz suları derken, hırçın Karadeniz’e yüz veren çıkmaz. Böyle olunca da Karadeniz dalgalarının Romanya sahillerinde daha bir özgüvenle hatta şımarıkça kabardığını hayâl etmek zor olmaz.
         <br/>
         <br/>
         İtiraf etmeli ki bu güzelim şehri el yordamıyla dolaştık. Rehberimiz hesapta olmayan işler yüzünden epey meşgul görününce, ‘Biz yolumuzu buluruz’ deyip Köstence’ye vardık. Binaların Bükreş’e oranla daha mütevazı olduğu geniş caddelerden geçip Kral Camii’ni bulduğumuzda, caminin güvenliğinden ve temizliğinden sorumlu Ayşe Teyze’nin önerisine kulak verdik; “Minareye çıkın çocuğum, bütün Köstence’yi görürsünüz.” Şimdi, anlatırken normalleşiyor; ama düşünsenize Romanya’dasınız, bir camiiye giriyorsunuz ve avluda Türkçe konuşan orta yaşlı bir kadın karşılıyor sizi. Tatar Türkleri’nden Ayşe Teyze, elindeki örgüyü bırakmadan caminin tarihini anlatıyor bir çırpıda: “Kral Camii 1910 yılında Romanya Kralı Carol tarafından yaptırılmış. Tek kubbeli caminin geniş gövdesi çınar ağacına benzetilir.”
         <br/>
         <br/>
         Bükreş’e deniz getirmek
         <br/>
         <br/>
         Camii yaptıran kral fikrine alışkın olmadığımız için meselenin aslını astarını Bükreş’e dönüşte Doç. Dr. Agiemin Baubec’e soruyoruz. Romanya’daki Türk hakimiyeti 1878 Berlin antlaşmasıyla son bulunca kral olan 1. Carol, Birinci Dünya Savaşı’nda Romanya için savaşan Müslüman Türk ve Tatarların sadakatini ödüllendirmek istemiş ve Kral Camii’ni yaptırmış. “Evlad-ı Fâtihan çok emin bilinirdi.” diyor Baubec, “Ama Çavuşesku’dan sonra gelen Türkler o güveni sarstılar. Türkiye’den kaçıp 50-100 dolara şirket kuran çok insan gördüm burada.”
         <br/>
         <br/>
         Ayşe Teyze’nin önerisine kulak verip caminin minaresine çıkınca gördük ki, minare, bizdeki Galata Kulesi’nin yerini almış, üç-dört genç minareden şehri temaşa ediyor. Sahili ve limanı tepeden izleme imkanı sunan minare, yolunu şaşırmış yabancılar için de pusula hizmeti veriyor. Minare etrafında şöyle bir dönüyor ve görmeniz gereken eserleri tespit ediyorsunuz. Kral Camii’nin kuruluş hikâyesi de manzarası da pek hoş; fakat şehirdeki en eski Türk eseri 1869’da Sultan Abdülmecid tarafından yaptırılan Hünkar Camii.
         <br/>
         <br/>
         Karadeniz’in Köstence için ne kadar önemli olduğundan söz ettik; ama Tuna için sadece boz bulanık tanımı yaparsak yalnızca nehre değil tarihe de ayıp etmiş oluruz. Üstelik Dobruca Bölgesi ve Köstence’nin değerini artıran unsurlardan biri Tuna Nehri iken... Almanya’dan doğan ve Romanya ile Bulgaristan arasında doğal sınır oluşturan nehrin Karadeniz’e döküldüğü bölge, Avrupa’nın en verimli deltası olarak biliniyor. ‘Nil’den Tuna’ya Osmanlı Yazıları’nın yazarı Halûk Dursun, “Akıncı yiğitleri arasında Tuna’nın kaç defa geçildiği önemlidir. Bugünkü anlamda referanstır. Tarih boyunca rekoru kırılamayan kişi ise Mihaloğlu Gazi Ali Bey’dir.” der. Bir de Plevne Marşı vardır, hani, çocukken gürül gürül sesimizle söylediğimiz: Tuna Nehri akmam diyor / Etrafımı yıkmam diyor...
         <br/>
         <br/>
         Çavuşesku’ya ‘Bükreş’e deniz getirme’ ilhamını veren de yine Tuna’dır. Geniş kanallarla nehri Bükreş’e kadar taşımak ve böylece Karadeniz ile Bükreş’i nehir yoluyla birbirine bağlamak isteyen diktatörün yarım kalan hayâli onlarca cana mâl olmuş. Köstence yolunda yarım kalan kanalı görmek mümkün. Selanik,  İskenderiye, Brest, Roterdam, Havana ve İstanbul gibi onu aşkın şehirle kardeşlik anlaşması yapan Köstence, Batı Avrupalılar için de önemli bir turizm merkezi. Dünyanın Roma İmparatorluğu’na ait en ünlü mozaiklerinin bulunduğu kentte, Akvaryum, Arkeoloji ve Denizcilik Müzesi de ziyaret edilebilir.
         <br/>
         <br/>
         Karadeniz’in en büyük limanı
         <br/>
         <br/>
         Köstence Limanı’nın edebiyat ve tarih severlere anlattığı hikâyeyi  ekonomistler duymaz. Ünlü Rumen yazarı Panait İstrati’nin ‘Akdeniz’ini okuyanlar, limanda, Mısır’a gitmek hayâliyle gemiye koşan Adriyen’i görebilirler pekâlâ. Annesinin onu uysal bir vatandaş yapmasından ve yanıbaşında Tuna akıyor olsa bile memleketin kaldırımına topuğundan mıhlanmaktan korkan Adriyen için Köstence, titreşen birkaç ışıktan ibarettir artık. Köstence limanı, sadece gezgin ruhlu yoksulları değil, göçmenleri de uğurlamış. 1938 yılında Romanya’dan Türkiye’ye göçen Türkler yakınlarıyla bu limanda vedalaşmış.
         <br/>
         <br/>
         Gelelim işin ekonomik boyutuna. Ticaret yollarının birleştiği noktada yer alan Köstence Limanı, Karadeniz’in en büyük ve işlek limanı konumunda. Liman, coğrafi konum olarak iki Pan-Avrupa otoyolu, Orta Avrupa’ya ulaşım imkânı sağlayan Danube Nehri üzerindeki nehir yolu ve demiryolu erişimleriyle önem taşıyor. Tuna Nehri bağlantısına da sahip olan limanın önemli avantajları arasında; Süveyş Kanalı’ndan geçebilen en büyük gemilerin buraya yanaşabiliyor olması, taşımacılığın her türü ile nakliye yapma imkânı yer alıyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1827 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22175), [web.archive.org (arşiv bağlantısı)](http://web.archive.org/web/20060104142150/http://www.aksiyon.com.tr:80/yazdir.php?id=22175)
