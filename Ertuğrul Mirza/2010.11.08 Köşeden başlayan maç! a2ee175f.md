# Köşeden başlayan maç!

*Ertuğrul Mirza 2010.11.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p class="MsoNormal">
    Geçtiğimiz çarşamba eşine az rastlanan bir müsabaka vardı; daha doğrusu yarım müsabaka… Çünkü Samsunspor ile Mersin İdman Yurdu arasındaki maç 90 dakika değil, 50 dakika oynandı. İyi de nasıl?
    <p class="MsoNormal">
    </p>
   </p>
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    Aslında her şey, 13 Eylül 2010 akşamı, Bank Asya 1. Lig’in 3. hafta maçında başladı. Samsunspor, bol yağışlı bir havada, Mersin İdman Yurdu’nu misafir ediyordu. Deplasman takımı, 23. dakikada Şeyhmus’un attığı golle 1-0 öne geçmişti. İlk yarım saatin ardından ev sahibi ekip yüklenmeye başladı ve 41. dakikanın içindeyken bir korner kazandı. Herkes o noktaya odaklanmışken birdenbire Mersin İdman Yurdu yedek kulübesinin önü karıştı. Kimse ne olduğunu anlayamamıştı. Önce, iki takımın yedek kulübeleri arasında bir kavga çıktığı sanıldı. Sonra ise Mersin İdman Yurdu Teknik Direktörü Yüksel Yeşilova’nın bıçaklandığı haberi geldi. Ambulansa konulan Yeşilova hastaneye gönderildi. Herkes şaşkınlık içindeydi. Bir Samsunspor taraftarının bunu yaptığı düşünülmüş ve ev sahibi camiayı bir sıkıntı alıvermişti. Ancak çok kısa bir süre içinde failin kimliği açıklandı ve bir başka şaşkınlık da orada yaşandı. Çünkü saldırgan, Yüksel Yeşilova’nın ağabeyi Murat Yeşilova idi.
   </p>
   <p class="MsoNormal">
    Murat Yeşilova, ifadesinde, bunun bir namus meselesi olduğunu, gündem oluştursun diye bunu bir önceki maç için planladığını ancak Mersin’in seyircisiz oynama cezası nedeniyle stada giremediğini, bu nedenle bu saldırının Samsunspor maçına denk geldiğini söylüyordu. Sonrasında aile efradının da işin içine girdiği, medyatik yönü de hayli ağır basan bir süreç yaşandı Yeşilovalar cephesinde. Murat Yeşilova hâlen tutuklu olarak yargılanıyor.
   </p>
   <p class="MsoNormal">
    Ancak olan olmuş, hakem Fethi Serkan Koçak soyunma odasına giderek maçı tehir etmişti. Olayın kendisiyle doğrudan bir ilgisi olmayan Samsunspor, bilhassa güvenlik zaafından dolayı savunmasını yazdı ve sonrasında Futbol Federasyonu’nun kararı beklendi. Federasyon, Samsunspor’un sahasının bir maç kapatılmasına, maçın da kaldığı dakikadan ve skordan devamına karar verdi. Nitekim belirlenen tarih de 3 Kasım Çarşamba oldu.
   </p>
   <p class="MsoNormal">
    Aradan geçen 51 günün ardından takımlar maça kaldıkları yerden devam edecekti. Bu süreçte köprünün altından çok su akmış ve hadisenin başaktörü diyebileceğimiz Teknik Direktör Yüksel Yeşilova, sportif başarısızlık nedeniyle görevden alınmıştı. Mersin İdman Yurdu’nun yeni hocası, Nurullah Sağlam olmuştu. Samsunspor bir çıkış sürecine girerken, Mersin İdman Yurdu’nda ise düşüş temayülü başlamıştı, üstelik epeyce sakat ve cezalısı vardı bu maç öncesi.
    <span>
    </span>
   </p>
   <p class="MsoNormal">
    Maç saat 19.00’da idi. Hafta içi ve mesai bitimine oldukça yakın bir zamandı. Samsunspor taraftarları maç öncesi bunun seyirci sayısını etkileyebileceğini düşünüyorlardı ancak pek de öyle olmadı. 50 dakikalık bir maç için yaklaşık 13 bin kişi geldi stada. Ancak turnikelerdeki ağır işleyiş nedeniyle girişte sorunlar yaşanıyor ve ana kapıda biletlerini alan taraftarlar yine de içeri giremiyordu ki maça saniyeler kala o sorunu da kapıları kırarak çözdü taraftarlar!
   </p>
   <p class="MsoNormal">
    Görüntü, maça gelenlerin son derece bilinçli oldukları yönündeydi. Böyle bir hadise ile daha önce hiç karşılaşmadıklarını söyleyenler çoğunlukta idi. Bazı taraftarlar ise 2001’deki Beşiktaş maçlarını hatırlatıyordu. Güvenlik ve üst araması hayli sıkıydı. Taraftarın biri, “Bizi aramasınlar, bizde bir şey yok. Mersin kafilesinden birinin abisi, yeğeni falan gelmişse onu içeri almasınlar!” diyerek tepkisini espriye vuruyordu. Bu arada, Süper Lig’in son dönemlerinde takımlarını genelde yalnız bırakan Samsunsporluların, biraz da eskinin kıymetini anlamanın verdiği psikolojiyle, ligin en iyi ortalamaya sahip tribününü oluşturduğunu söyleyebiliriz. Her deplasmana da gidiyorlar üstelik. İlk maça gelen Mersin taraftarları ise bu sefer yoktu.
   </p>
   <p class="MsoNormal">
    4 DAKİKA SONRA DEVRE!
   </p>
   <p class="MsoNormal">
    İki takım da ilk maçtaki formalarıyla sahada yer aldı. Skor tabelası hazırdı ve takımlar sahaya girip oyun alanına yerleşti. 42. dakikada Samsunspor’un köşe vuruşu ile başladı maç ve 3-4 dakika sonra ise hakem ilk devreyi bitirdi. Bu esnada bir taraftar espriyi patlattı: “Ne heyecanlı ilk yarıydı be! Hemencecik bitti!”
   </p>
   <p class="MsoNormal">
    Esas futbol ikinci yarıda idi. Hüseyin Kalpar’ın talebeleri, taraftarının da desteğiyle âdeta tek kale oynadı. Mersin İdman Yurdu ise galibiyeti koruma peşindeydi. 55. dakikada (şehrin plaka numarası da 55) Nijeryalı forvet Simon Zenke, güzel bir gol atarak skoru eşitledi. Sonrasında ev sahibi takım Adem, Murat, Agbetu, Savaş, Cenk İşler gibi oyuncularıyla goller kaçırdı. Açıkçası Mersin İdman Yurdu tehlikeli bir atak yapamadı ama başka gol de yemeyince müsabaka 1-1 sona erdi. Maç sonunda Samsunspor cephesinde iyi oyunun, Mersin’de ise kazanılan bir puanın tesellisi vardı. Tribünlere gelen 13 bin kişi, 19 Mayıs Stadı’nda, sportif olarak değilse de uygulama olarak tarihî bir maça şahitlik ettti.
   </p>
   <p class="MsoNormal">
   </p>
   <p class="MsoNormal">
    Maç öncesi merak edilen sorular
   </p>
   <p class="MsoNormal">
   </p>
   <p class="MsoNormal">
    Maç korner atışıyla mı başlayacak?
    <span>
    </span>
   </p>
   <p class="MsoNormal">
    <span>
    </span>
    İstiklal Marşı okunacak mı?
    <span>
    </span>
    Aynı kadrolarla devam etmek mecburiyeti var mı?
    <span>
    </span>
   </p>
   <p class="MsoNormal">
    Hakem değişecek mi?
    <span>
    </span>
    4 dakika oynandıktan sonra devre arası 15 dakika mı olacak?
    <span>
    </span>
    Bir önceki maçlardan gelecek olan ceza varsa, geçerli olacak mı?
    <span>
    </span>
   </p>
   <p class="MsoNormal">
    <span>
    </span>
    Kombineler geçecek mi? Maç ücretsiz olacak mı?
   </p>
   <p class="MsoNormal">
   </p>
   <p class="MsoNormal">
    Maç öncesinde merak edilenlerin cevapları
   </p>
   <p class="MsoNormal">
   </p>
   <p class="MsoNormal">
    <span>
    </span>
    Müsabaka Samsunspor’un korner atışıyla başladı.
    <span>
    </span>
    İstiklal Marşı okunmadı.
    <span>
    </span>
    Aynı kadrolarla devam edilmesi mecburiyeti yoktu; değişiklikler vardı. Zaten en basiti, Mersin İdman Yurdu’nun genç savunmacısı Mustafa Aydın, eylül ayında geçirdiği bir trafik kazası nedeniyle aylardır yoğun bakımdaydı.
    <span>
    </span>
    Maçın devamında yine Fethi Serkan Koçak orta hakem olarak görev yaptı.
    <span>
    </span>
    41. dakikadan başlayan oyunda 4 dakika sonra devre arası oldu ve takımlar 15 dakikalık ara için soyunma odasına gittiler.
    <span>
    </span>
    Samsunspor’da cezalı oyuncu yoktu. Mersin İdman Yurdu’nda ise kart cezalısı oyuncular vardı ve onlar bu maçta forma giyemediler.
    <span>
    </span>
    Kombine biletler geçerliliğini korudu. Federasyonun izin vermemesi nedeniyle maç ücretsiz olmadı ve yarı fiyatına yeniden bilet satıldı.
   </p>
   <p class="MsoNormal">
   </p>
   <p class="MsoNormal">
    Kaldığı yerden devam eden bazı maçlar
    <span>
    </span>
   </p>
   <p class="MsoNormal">
   </p>
   <p class="MsoNormal">
    Ülkemizde bu duruma emsal teşkil eden tek maç var ve o da yine bir Samsunspor maçı. 9 Eylül 2001’de Samsun’daki Samsunspor-Beşiktaş karşılaşması, zeminin pek çok yerinde göçükler oluşması nedeniyle henüz 10. dakikada tatil edilmiş ve sonrasında kaldığı yerden, tarafsız bir yerde oynatılmasına karar verilmişti. Bir ay sonra Ankara’da oynanan maça taç atışıyla devam edilmiş ve Samsunspor, İlhan Mansız’ın golüne Ertuğrul Sağlam ve Celil Sağır ile karşılık verip maçı 2-1 kazanmıştı.
   </p>
   <p class="MsoNormal">
    Yarım kalan ve hükmen kararı verilmeyen bir diğer maç yine Samsunspor’a ait. Türkiye Kupası çeyrek final rövanş maçında Kocaelispor ile Samsunspor, 25 Ocak 1995’te İzmit’te karşılaştılar. İsmet Paşa Stadı’nın ilk gece maçıydı ve maçın ücretsiz olmasının da etkisiyle stat tamamen doluydu. İlk maçı Samsunspor 2-0 kazanmıştı. Kocaelispor maçın başında 1-0 öne geçti. Ancak 27. dakikada ev sahibi takımdan Turan kırmızı kart gördü. Hakem Serdar Çakman’a yönelik küfürlü protestolar başladı. Anonslara rağmen küfürler kesilmeyince Çakman maçı tatil etti. Ortaya çıkan zor durumda federasyonun kararı, maçın 0-0’dan, seyircisiz olarak yeniden oynatılması oldu. 15 Şubat’ta oynanan rövanş 0-0 bitti. Hükmen mağlubiyet kararı verilmemesi nedeniyle Serdar Çakman hakemlikten istifa etti.
   </p>
   <p class="MsoNormal">
    Dünyada ise en bilindik örnek Real Madrid’e ait. 13 Aralık 2004’teki La Liga maçında Real Madrid, Real Sociedad’ı ağırlıyordu. Maç Ronaldo ve Nihat’ın karşılıklı golleriyle 1-1 devam ederken 83. dakikada yapılan ikaz üzerine hakem karşılaşmayı durdurdu. Takımlar soyunma odalarına giderken, seyircilerden de stadı düzenli bir şekilde boşaltmaları istendi. Çünkü ETA adına bir bomba ihbarı yapılmıştı. Maçın kalan yaklaşık 10 dakikası daha sonra oynandı ve Real Madrid bir gol daha bularak müsabakayı 2-1 kazandı.
   </p>
   <p class="MsoNormal">
    İlginç bir bomba ihbarı da Türkiye’de yaşandı. 6 Şubat 2005’te Adana’da oynanan 2. Lig maçının 80. dakikasında bomba ihbarı nedeniyle oyun durdu. Adanaspor, Mardinspor karşısında 3-1 önde idi. Futbolcular ve seyircilerin bir kısmı dışarı çıkarılırken, kale arkasındaki taraftarlar çıkmak istemedi. Yapılan araştırmada ihbarın asılsız çıktığı, mağlubiyeti sindiremeyen bir Mardinli’nin bunu yaptığı anlaşıldı. Yaklaşık 2 saat sonra maç devam etti ve 3-1 bitti.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-27903-koseden-baslayan-mac.html), [web.archive.org (arşiv bağlantısı)](http://web.archive.org/web/20140108154214/http://www.aksiyon.com.tr:80/aksiyon/haber-27903-koseden-baslayan-mac.html)
