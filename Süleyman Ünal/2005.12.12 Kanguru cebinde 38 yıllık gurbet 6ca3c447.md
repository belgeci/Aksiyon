# Kanguru cebinde 38 yıllık gurbet

*Süleyman Ünal 2005.12.12*

<div>
 <p>
  <font>
   SYDNEY - Başbakan Recep Tayyip Erdoğan, geçtiğimiz hafta Avustralya ve Yeni Zelanda’ya önemli bir ziyaret gerçekleştirdi. Türkiye’de eleştirilere konu olan ziyaretten en fazla memnun olanlar ise 38 yıldır Avustralya’da gurbetin acısını yüreklerinde yaşayan Türk toplumu oldu.
   <br/>
   <br/>
   Ekim 1968. İlk Türk kafilesini taşıyan uçak Melbourne havalimanına inince alanda karşılamaya gelenler arasında müthiş bir heyecan yaşanır. Kıbrıs Türklerinin de yer aldığı grubun içinde heyecanını en fazla belli eden isim, tekerlekli sandalyesinde gözleri görmeyen Mehmet Aceyoğlu’ndan başkası değildir. Yanındaki İbrahim Dellal’a dönüp, “Oğlum İbrahim! Söyle, gelen Türkler tam dediğim gibi değil mi?” diye seslenir sık sık...
   <br>
    <br>
     Kafkas kökenlidir Mehmet Aceyoğlu. Çevresindeki insanlara Türkiye’de yaşayan Türklerin aslan yapılı, pos bıyıklı ve uzun boylu olduklarını anlatıp durmuştur yıllarca. Zamanında Kafkaslar’dan Türkiye’ye girmek istemiş ama şartlar müsait olmamıştır. Şimdi oradan gelen insanlarla aynı havayı soluma fırsatı çıkmıştır karşısına. İbrahim Dellal, Mehmet Aceyoğlu’nun hayal dünyasını yıkmak istemez; “Mehmet Amca gelenler tam da senin bahsettiğin gibi, boylu poslu maşaallah.” diyerek sevindirir onu. Mehmet Aceyoğlu, kafileye güzel bir hoşgeldin konuşması yapar. Grupta yer alan Cemal Nazlı, “Mehmet Aceyoğlu bize, sizleri 11 yıl önce rüyamda gördüm. Allah rüyamı bugün gerçekleştirdi, diyerek ağlamıştı.” diye anlatıyor mazide kalan o günleri...
     <br>
      <br>
       O tarihten bu yana Melbourne ve Sydney’e Türk kafilesini taşıyan çok sayıda uçak indi. Geçtiğimiz hafta Başbakan Recep Tayyip Erdoğan’ın Avustralya ve Yeni Zelanda’ya yaptığı tarihi ziyaret bu yönüyle oldukça anlamlı. Türkler için en uzak nokta gibi görünen bölgeye üst düzeyde yapılan bu ziyaret, yıllar önce buraya gelip yerleşenler için bambaşka bir değer ifade ediyor. Her ne kadar Türkiye’den bakıldığında kimileri tarafından “tatil” şeklinde nitelendirilmiş olsa da...
       <br>
        <br>
         Avustralya’nın ana karalarla bağlantısı deniz ve havayoluyla sağlanıyor. Buraya gelen Türklerin hemen hepsi havayolunu tercih ettiğinden havalimanları Türk toplumu nezdinde farklı bir yere sahip. Bunun ne demek olduğunu anlamak için bir Türk öğretmenin şu sözlerine kulak kabartmak yeterli; “Tam 8 yıl her hafta aksatmadan havaalanına uğradım. Gelen giden uçakları seyrettim. Benim için teselli oldu orada havalanan uçaklar.” Sadece o öğretmen değil, birçok insan için havada süzülen bir uçağı gözden kayboluncaya kadar takip etmek bir alışkanlık sanki...
         <br/>
         <br/>
         Başbakan Erdoğan’ı Melbourne havaalanında karşılamaya gidenler hem geçmişi hatırladılar hem de vatanlarından gelenleri görünce bir kez daha gurbetin dayanılmaz acısını yüreklerinde hissettiler. Ama, mutlu ve kıvançlıydılar; çünkü onları ikinci vatan kabul ettikleri bu topraklarda ziyarete gelenler vardı. Hem de aralarında 38 yıl sonra bir başbakan da vardı.
         <br/>
         <br/>
         Ancak Türkler ekmeğe böyle hürmet gösterir
         <br/>
         <br/>
         Bu ziyaretin önemini başbakanın gelişiyle sınırlandırmak iki ülke ilişkilerinin tarihi geçmişi dikkate alındığında büyük haksızlık olur. Türkiye ile Avustralya arasındaki ilişkileri 1968’den önce ve sonra diye ikiye ayırmak lazım. Öncesi malum. Birinci Dünya Savaşı’nda İngiliz Ordusu’nda Osmanlı Devleti’ne karşı savaşan Anzakların ülkesi burası. 1968’den sonrası ise Osmanlı’nın torunlarının göç ettiği toprakların sahipleri. Çoğu farkında değil, ama Avustralya uzaklara giden Türklerin göç tarihinde önemli bir ülke aslında. Nitekim, 1968’de Türklerin Avustralya’ya gelmesi sadece Mehmet Aceyoğlu gibi insanları değil, Gelibolu’da savaşmış Anzak askerlerini de heyecanlandırır. O günkü gazetelerin verdiği haberlerden göç eden Türklerin hikayelerini takip eden emekli askerler, ülkelerine gelen birçok Türk’e yardım elini uzatmaktan çekinmez. Bu konuda Yozgatlı Cemal Nazlı’nın başından geçenler hayli ilginçtir: “Melbourne’da General Motor’da çalışıyordum. İşten dönüşte akşam vakti baktım yerde bir ekmek parçası var. Eğilip aldım ve öpüp duvara koydum. Bunu karşı evden bir ihtiyar görmüş. Beni eliyle çağırdı. Türkçe ‘Ne istiyorsun?’ dedim. O zamanlar ‘yes’ ve ‘no’dan başka bir şey bilmiyordum. Sonra yürüyüp eve geldim. İçeri girdikten bir süre sonra beni çağıran ihtiyar yanında iki adamla geldi. ‘Hayırdır, bu ne iş?’ diye merak ederken, birisi bir şey sordu anlamadım. Diğer adam Türkçe, ‘Türk müsünüz?’ dedi. Nihayet Türkçe konuşan birini görmüştüm. İhtiyar adam benim ekmeği öptüğümü görünce, ‘Bu Türk’tür. Onlardan başkası ekmeğe böyle saygı göstermez’ demiş. Zaten o zamanlar her gün gazetelerde Türklerin geldiğini yazıyordu. Meğer ihtiyar Çanakkale’de savaşmış. Yaralı olarak esir düşmüş. Bizimkiler 3 ay tedavi etmişler. İyileştikten sonra İngiltere üzerinden Avustralya’ya gelmiş. ‘Ben bunların ekmeğini yedim’ diyerek bize yardım etmek istemiş. Sonra bana İngilizce öğretmeye çalıştı. Evine gittiğimde yaşlı haliyle çay pişirip ikramda bulunmaya çalışıyordu. Sık sık ‘Türklerin esirlere yaptığı muameleyi dünyada hiç kimse yapmadı’ diyordu.”
         <br/>
         <br/>
         Cemal Nazlı, daha sonra iyi imkanları olması sebebiyle Perth şehrine taşınır. Orada, bugünkü gibi cami imamlarımızın Türkiye’den gelmediği zamanlarda Kur’an kursu eğitimi sayesinde hocalık yapar. Sadece camide değil, hastanelerde de Müslümanlar için yardımcı olmaya çalışır. “Bu sebepten gece yarıları yataktan kaldırıp hastaneye çağırıyorlardı.” diyor. Cemal Nazlı’nın bir başka hatırası ise şöyle: “Bir gün Yardımlaşma Derneği’nden aradılar. Fabrikada gece vardiyasında çalışıyordum. Sabah 7.30 gibi eve geldim. Telefon çaldı, ‘Burada bir cenaze var. Sizin cenazesini yıkamanızı vasiyet etmiş’ dediler. Türk olduğunu, isminin ‘John’ olduğunu söylediler. “Türk’ün adı John olmaz. Onun mutlaka bir Müslüman ismi olması lazım. Pasaportu yok mu? Bakın.” dedim. Kızı varmış. Adı Maria. Ne Türk, ne de Müslümanmış. Annesi İngiliz. Maria ile konuştum. Babası Kıbrıslıymış. Babasının Müslüman isminin ne olduğunu bilmiyordu. Sonra babasının pasaportunu buldu. İsmi Hüseyin Hüdaverdi idi. 11 sene İngiltere’de kalmış. Perth’e 14 km ileride bir yerde oturmaya başlamışlar. Türklerin arasına hiç girmemişler. Bir ara gazetelerde cami yapılacak diye haber çıkmıştı. Oradan Türklerin camisi olacağını öğrenmiş. Kaza yapınca kızına ‘Kızım ben Müslümanım. Şayet ben ölürsem burada Türkler’in hocaları olur. Onları bul, cenazemi yıkayıp Müslüman mezarlığına gömsünler.’ diyor.”
         <br/>
         <br/>
         Adam vefat edince kızı Yardımlaşma Derneğine müracaat ederek Cemal Nazlı’yı buluyor. O da gerekli işlemleri yaptıktan sonra cenazeyi Müslüman mezarlığına defnediyor. Ardından da Maria’ya, “Bak kızım. Madem senin baban Müslüman. Sen de Türklüğünü, Müslümanlığını devam ettir.” diyerek nasihat ediyor.
         <br/>
         <br/>
         Başbakanın ziyareti, 38 yıldır bu ülkede yaşayan Türklerin sıla hasretini bir nebze de olsa giderdi.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1592 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22994), [web.archive.org (arşiv bağlantısı)](http://web.archive.org/web/20060524183626/http://www.aksiyon.com.tr:80/yazdir.php?id=22994)
