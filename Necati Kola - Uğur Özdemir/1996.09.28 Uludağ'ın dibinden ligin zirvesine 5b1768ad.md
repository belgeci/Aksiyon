# Uludağ'ın dibinden ligin zirvesine

*Necati Kola - Uğur Özdemir 1996.09.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Birkaç yıl öncesine kadar Bursa denince Uludağ, Uludağ denince Bursa akla geliyordu.
  </font>
 </div>
 <div id="newsText">
  <font class="detail-text">
   Şimdilerde ise Bursa denince Baliçler, Ömerler, Musisiler, Denizler, Ercümentler, Mesutlar, Gançevler; Uludağ denince de ligin zirvesindeki Yeşil Timsahlar akla geliyor. 1996 97 futbol sezonunun altıncı haftasını geride bıraktığımız şu günlerde herkes, sadece ve sadece bir gol yiyen namağlup Bursaspor'u konuşuyor.
   <br/>
   <br/>
   Bursaspor'un yükselişi, Eylül 1994'te Nejat Biyediç'in göreve getirilmesiyle başladı. Daha önce Bursaspor'da top koşturması ve kadroyu yakından tanıması, Biyediç'in emaneten de olsa takımın başına getirilmesini sağlamıştı ama, kurduğu takım, Beşiktaş'ı hem de İstanbul'da 21 yenince yönetim aniden 'Biyediç'le devam', Biyediç de 'başarılara devam'  kararı almıştı. O yıl Bursaspor başarılı bir futbol oynayarak ligi altıncı bitirdi ve ilk defa tertip edilen İntertoto kupasında Türkiye'yi temsil etme hakkını elde etti. Aldığı başarılı sonuçlarla yediden yetmişe, Edirne'den Kars'a, Fenerbahçeli'sinden Siirt Köy Hizmetleri taraftarlarına kadar herkesin sempatisini topladı Yeşil Timsahlar.
   <br/>
   <br/>
   Herkes, Avrupa'daki bu başarısının ligde de devam edeceğini, Bursaspor'un, fırtına gibi esmek bir yana, ligin tozunu atacağını ve şampiyonluğa oynayacağını tahmin ediyordu ama maalesef öyle olmadı. Bursaspor, şampiyonluğa oynayamadığı gibi bir yıl önce tozunu attığı İntertoto'ya bile kalamadı. 'Başarılara devam' kararı alan Nejat Biyediç, bir önceki sezona göre başarılı olamayınca görevine son verildi. Bursaspor'un hedefleri büyüktü ve bu hedeflere ulaşabilmek için de kan değişikliğine ihtiyaç vardı çünkü.
   <br/>
   <br/>
   Hedefleri büyük olan Bursaspor'a kim yakışırdı? Düşünüldü, taşınıldı, yıllarca Beşiktaş'ı başarıdan başarıya koşturan İngiliz Gordon Milne'de karar kılındı. Milne için, gelen tekliflerin arasında en iyisi tabii ki büyük düşünen Bursaspor'du. Bakın, Gordon Hoca Bursaspor'u tercih edişini nasıl dile getiriyor: 'İngiltere'deyken Antrenörler Birliği Başkanı'ydım. Çok saygın bir işti. On yıl hizmet edip emekli olabilir, rahatça bir hayat yaşayabilirdim. Düşündüm, taşındım. Hayatım toplantıdan toplantıya koşuşturmakla geçecekti. Sıkılacaktım. Her maç seyredişimde kulübeye ait olduğumu, o heyecandan uzak kalamayacağımı anladım. Birçok teklif vardı ama en iyisi Bursaspor'du. Kabul ettim'.
   <br/>
   <br/>
   Büyük düşünen takımın güçlü kadro kurması, elindeki kaliteli futbolcuları başka takımlara, bilhassa dört büyüklere kaptırmaması gerekiyordu; Hakan Şükür örneğinde olduğu gibi. Milne'nin, kaliteli oyuncu transferinden de önce koştuğu şart buydu. Çünkü en iyi transfer, elindeki kaliteli oyuncuyu rakibine kaptırmamaktı. Nitekim, birçok takımın peşinde koştuğu, milyarlar teklif ettiği Baliçler, Ercümentler Bursa'da kaldı. Büyük düşüncelerle lige merhaba diyen Gordonlu Bursaspor, 20'lık Beşiktaş galibiyetiyle sezona başladı. İki sene önce Beşiktaş galibiyetiyle çıkışa geçen Bursaspor, yine Beşiktaş galibiyetiyle zirveye doğru tırmanmaya başlamıştı. Bu hızla ikinci hafta liderliğe oturan Timsahlar, altıncı haftanın sonunda hâlâ namağlup olarak liderliğini devam ettiriyor.
   <br/>
   <br/>
   Tek gol yiyen ve en çok puan toplayan Bursaspor'un bu başarısı, herkesin kafasında şu soru işaretini oluşturdu: Acaba Bursaspor şampiyon olabilecek mi? Bu konuda herkes ayrı ayrı şeyler söylüyor. Kimi, şampiyon olur; kimi birkaç hafta sonra tökezlemeye başlar; kimi, kadrosu geniş değil; kimi, henüz erken dese de Fenerbahçeli'sinin, Galatasaraylı'sının, Beşiktaşlı'sının, Trabzonsporlu'sunun ortak bir temennisi var: 'Bizim takım bu sene şampiyon olmayıversin canım! Yeter ki Bursaspor şampiyon olsun, dört büyüklerin haricinde bir takım şampiyonluk yüzü görsün'. Peki, herkesin ortak temennisi gerçekleşebilecek, Anadolu'dan ikinci bir şampiyon çıkabilecek mi?
   <br/>
   <br/>
   ŞAMPİYONLUK İÇİN ÇOK ERKEN
   <br/>
   <br/>
   Bursaspor Kulübü Başkanı Hüseyin Silahçı, kulüp olarak büyük düşündüklerini, bu düşünceye paralel olarak herkesin büyük beklentilerinin bulunduğunu söylüyor ve düşüncelerinin gerçekleşebilmesi için zamana ihtiyaç duyduklarını, şampiyonluk lafını ağza almak için henüz çok erken olduğunu üzerine basa basa belirtiyor. 'Bu yıl sezona yeni bir heyecanla başladık. Oyun anlayışımız değişti. İleriye dönük iyi şeyler yapacağımız görülüyor. Muhakkak ki başarı eninde sonunda gelecektir. Ancak sabırlı olmamız gerekiyor. Şampiyonluk lafı çok iddialı bir laf. Bu kelimeyi kullanmamaya özen gösteriyoruz. Şampiyonluk için birşey söylemek henüz çok erken. Milne'yi getirirken, bu yıl için değil, önümüzdeki yıllar için şampiyonluğu yakalamayı düşünüyorduk. Bu yıl için birşey söylemiyorum ama Bursaspor önümüzdeki birkaç yıl içinde şampiyon olacaktır. Bu sezon amacımız, ligi en iyi yerde bitirmek. Biri orta sahaya olmak üzere iki tane yabancı futbolcu alacağız. Çalışmalar sürüyor. Transferde yanlış yapmamak için acele etmek istemiyoruz'.
   <br/>
   <br/>
   Teknik Direktör Gordon Milne ise yıllar önce başarıdan başarıya koşturduğu Beşiktaş ile kıyaslayarak, Bursaspor'un şampiyonluk yarışını şöyle değerlendiriyor. 'O zamanki Beşiktaş'ın bugünkü Bursaspor'dan daha derin bir kadrosu vardı. Burada kadro derin değil ama daha az baskı var. Baskının az olması şartları dengeliyor. Asıl sorunumuz, futbolcularımızın İstanbul'a gitmek istemeleri. Bu yüzden kadroyu korumakta güçlük çekebiliriz. Bu sorun aşıldığı takdirde başarılı olacağımıza inanıyorum. Bursaspor yönetimi genç ve vizyon sahibi kişilerden kurulu. Ne istediklerini biliyorlar. Üstelik onlarla aynı frekansta düşünüyoruz. Sanırım beraberce Bursa'nın zigzaglı grafiğine bir istikrar getireceğiz'.
   <br/>
   <br/>
   Milne, bu sezon için şampiyonluk sözü vermezken, beklenen şampiyonluğun önümüzdeki yıllarda geleceğinin sinyallerini veriyor. 'Bursaspor'un bu sezon yaptığı, ligde ilgi uyandırmaktır. Belki bu sürpriz olmuştur. Şampiyonluk için birşey söylemek çok erken. Takımın takviyeye ihtiyacı var. Ülke içinden şu anda transfer edebileceğimiz futbolcu yok. Çünkü kulüpler ellerindeki kaliteli futbolcuları satmak istemiyorlar. Arayışlarımız yurtdışında sürüyor. Baliç ve Gançev'in 14 Aralık'ta Türk statüsüne geçecek olması nedeniyle bu tarihten itibaren iki yeni yabancı futbolcu daha oynatabileceğiz. Bu tarihten önce futbolcu transfer edebilirsek bizim için avantaj olur. Bütün takımlar Bursaspor'u yenen ilk takım olmak istiyor. Bu bizim için bir övgüdür. Aldığımız başarılar ne küçük görülsün, ne de fazla büyütülsün'.
   <br/>
   <br/>
   TARİH TEKERRÜR EDECEK Mİ?
   <br/>
   <br/>
   Bursaspor'un amacı, yöneticiler ve teknik heyet şampiyonluktan  bu yıl için pek umutlu olmasa da liderliği mümkün olduğu kadar devam ettirmek. Bursaspor'un liderliği devam ettirebilmesi için de tarihin tekerrür etmemesi gerekiyor. 199293 sezonunda yedi haftalık başarıdan sonra Trabzon beraberliği alınmış, ardından Galatasaray, Kocaeli, Fenerbahçe mağlubiyetleri umutları suya düşürmüştü. Altıncı haftanın sonunda liderliği elinde bulunduran Bursaspor, arka arkaya Trabzonspor, Kocaeli ve Fenerbahçe ile boy ölçüşecek yine. Eğer Yeşil Timsahlar bu zorlu maçlardan alınlarının akıyla çıkabilirlerse liderliği devam ettirip, o sevinçle soluğu Uludağ'ın zirvesinde alacaklar.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-1815-uludagin-dibinden-ligin-zirvesine.html), [web.archive.org (arşiv bağlantısı)](http://web.archive.org/web/20131112130645/http://www.aksiyon.com.tr:80/aksiyon/haber-1815-uludagin-dibinden-ligin-zirvesine.html)
