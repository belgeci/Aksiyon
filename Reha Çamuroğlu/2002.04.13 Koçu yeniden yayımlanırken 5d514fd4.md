# Koçu yeniden yayımlanırken

*Reha Çamuroğlu 2002.04.13*

<div>
 <p class="spot">
  Batı dillerinde tarih karşılığı kullanılan sözcüklere şöyle bir baktığımızda, kökeni büyük olasılıkla Arapça'da bulunan ve bize tarihçinin yaptığı işin en azından bir bölümü için ışık tutacak bir durumla karşılaşırız. "History" (İngilizce), "histoire" (Fransızca). Öykü, öyküleme.
 </p>
 <p class="metin">
 </p>
 <img border="0" src="/web/20020428165643im_/http://www.aksiyon.com.tr/2002/384/resimler/kocu.jpg"/>
 <p class="metin">
  Konu tarih olduğunda elbette geçmişe ilişkin bir öykü ve öykülemeden bahsetmiş oluyoruz. Geçmişe dair parlak bir öyküleme nasıl söz konusu olabilir? Tarihçinin geçmişi anlatırken başarısında öyküleme gücünün ne ölçüde katkısı olabilir?
 </p>
 <p class="metin">
  İyi bir arşivci, disiplinler arası bir araştırmacı olmak bugün artık neredeyse tarihçiliğin olmazsa olmaz koşullarının başında gelmektedir. Fakat ne iyi bir arşivci ne de iyi bir araştırmacı (iz sürücü de diyebiliriz) bu özelliklerini bir üçüncü özellikle birleştirmezse başarılı olabilir: Öyküleme gücü.
 </p>
 <p class="metin">
  Tarihçinin gücü, bir anlamda anlatısının gücüdür. Tarihçilik bir anlamda, geçmişe dair bir "reconstruction" (yeniden yapılanma), hayali bir yeniden yapılanmadır. Çoğu zaman tarihçinin başarısı geçmişi yeniden yapılarken kurduğu anlatının, öykünün iknâ ediciliğiyle belirlenir. Belki de bu nedenle "en iyi tarihçi" en çok tarihçiyi iknâ eden olur.
 </p>
 <p class="metin">
  İyi bir anlatıcının iknâ olasılığının yüksek olması beklenebilir bir şeydir. Ama iyi bir anlatıcı ayrıntılara vâkıf olmalı, okurun ya da dinleyenin zihninde mükemmele yakın bir hayali yapıyı yeniden oluşturabilmelidir. Bunun sonuçlarından biri de okurun ilgisi ve sevgisi olacaktır.
 </p>
 <p class="metin">
  Tarih eğitimi ve tarih yazımı konusunda belki de en önemli sorunlarımızdan birisi budur: Tarihe ilgi ve sevgi eksikliği. Ama bu sorun iyi bir öyküleme olmaksızın giderilemez. İnsansız tarih yazımlarının en önemli eksiklerinden biri budur. Okur niçin kendisine tümüyle yabancı bir dönemin rakamlarını, istatistiklerini yahut yalnızca para hareketlerini sevsin ki? Oysa bütün bu istatistik ve hareketler insansız bir ortamda gerçekleşmemiştir. Her dönemin insanları vardı elbette. Yemek alışkanlıkları, ahlakî yargıları, düşünceleri, inançları, giyim—kuşamları, cinsel hayatlarıyla... Kimdi bu insanlar? Bu sorunun cevabı ayrıntılarda gizlidir.
 </p>
 <p class="metin">
  İşte tarihçi Cemal Kafadar'ın "İstanbul'un tarihçiliğinin yüz akı", yine Semavi Eyice'nin "...tarihi kuru bir anlatımdan çıkararak, zevkle okunan bir 'anlatım' haline getirmesini bilen, tarif ve bütün bunları Türk diline hâkimiyetini belirten bir üslup akıcılığı içinde okuyucuya sunan bir edip—tarihçi ve bunların da üstünde bir İstanbul hayranı idi" dediği birinden, "Tarihi sevdiren adam" olarak bilinen Ahmet Refik Altınay'ın bir öğrencisinden bahsediyorum. Reşad Ekrem Koçu'dan.
 </p>
 <p class="metin">
  Genç kuşaklarımız maalesef pek yakından tanımadığı edip—tarihçimiz öleli, pek de çok olmadı aslında: 1975. Ama bugün arayanlar, onun eserlerini ancak sahaflarda bulabiliyor.
 </p>
 <p class="metin">
  Reşad Ekrem Koçu 1905'te İstanbul'da doğdu ve 1975'te yine bu şehirde öldü.
 </p>
 <p class="metin">
  Ekrem Reşad Bey ile Hacı Fatma Hanım'ın oğludur. 1931'de İstanbul Darülfünunu (üniversitesi) Edebiyat Fakültesi Tarih Bölümü'nden mezun oldu. Orada Osmanlı Tarihi Kürsüsü başkanı ve kendisi üzerindeki etkileri hemen görebilecek olan Ahmet Refik Altınay'ın asistanı olarak çalışmaya başladı. 1933 "Üniversite Reformu"nda hocası görevinden alınınca o da üniversiteyi terketti.
 </p>
 <p class="metin">
  Çeşitli okullarda tarih öğretmenliği yaparak hayatını kazanırken büyük bir üretkenlikle eserler vermeye başladı. Tam bir listesi bugün dahi çıkarılamamış olan makalelerinin yanısıra, Kızlarağasının Piçi (1933), Hatice Sultan ve Ressam Melling (1934), Eski İstanbul'da Meyhaneler ve Meyhane Köçekleri (1947), Esircibaşı, Forsa Halil, Erkek Kızlar, Dağ Padişahları (1962), Osmanlı Tarihinin Panaroması (1964), Osmanlı Padişahları (1960), Yeniçeriler (1964), Fatih Sultan Mehmet (1965), Patrona Halil (1967), Kabakçı Mustafa, Kösem Sultan (1968) gibi eserlere imzasını attı.
 </p>
 <p class="metin">
  "G" harfinde kaldığı sevdası, "İstanbul Ansiklopedisi" ise maalesef maddi yokluk engellerine takıldı, yarım kaldı.
 </p>
 <p class="metin">
  Mütevazı bir tarihçidir Koçu. Tarih kuramları ile öyle fazla işi yoktur. "Makro" tarihçiliğine çok fazla itibar etmez. Yerine göre eksiklik olarak değerlendirilebilecek bu özellikler, onun eserlerinden, çok, ama çok faydalanılabileceği gerçeğini değiştirmez. Amatör ressamlığı, adeta anlatı diline yansımıştır. Onu okurken, insanlar gözünün önünde canlanır. Çok yakından ilgilendiği meddah geleneği, sanki onu, "tarihin meddahı" haline getirmiştir. Öyle ki kendinizi kaptırırsanız, çizdiği tarihî resimlerin içine girebilirsiniz. Bir yeniçeri kahvehanesinde oturup sohbet edebilirsiniz.
 </p>
 <p class="metin">
  İşte şimdi Doğan Kitapçılık, bu "edip—tarihçimiz"in kitaplarını, yeniden ve yaygın bir şekilde okuruyla belki de çoğu adını dahi duymamış okuruyla buluşturuyor. Hayırlı olsun!
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/384/kultur/2.htm), [web.archive.org (arşiv bağlantısı)](http://web.archive.org/web/20020428165643/http://www.aksiyon.com.tr:80/2002/384/kultur/2.htm)
