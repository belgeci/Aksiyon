# Ulema medyayi malzemesız birakti

*Mükremin Albayrak Bilinmeyen-tarih*

<div>
 <p>
  <font>
   Hayretten Karaman, Yaşar Nuri Öztürk, Ethem Ruhi Fığlalı gibi birbirinden çok farklı görüşlere sahip isimlerin biraraya gelip bir metin üzerinde uzlaşabileceklerini kim tahmin ederdi? Zor olan gerçekleşti ve televizyonlardaki açık oturumlarda sakız gibi sağa sola çekilen birçok dini konuda son söz söylendi.
   <br/>
   <br/>
   Diyanet durdu durdu, sonunda kapsamlı bir çalşımaya imza attı. Son 10 yılda dini konular sakız gibi sağa sola o kadar çekildi ki, sağduyu sahibi bütün dindarlar bu işe noktayı koyacak bir otorite yok mu diye derin derin düşünmeye başlamıştı. Kırk kafadan çıkan kırk ayrı sesten dolayı sade Müslümanlar’ın İslam’la ilgili fikirleri allak bullak oluyordu. Dini konularda halkı aydınlatmak görevi kanunlarla kendisine verilen Diyanet’in özellikle medyayı sürekli işgal eden bu konularda ortaya çıkıp net bir tavır koyamaması da ciddi eleştiri konusu oluyordu.
   <br>
    <br>
     Diyanet İşleri Başkanlığı’nın İstanbul’da 15–18 Mayıs tarihleri arasında yaptığı Birinci Güncel Dini Meseleler İstişare Toplantısı sanki bu meyanda ortaya çıkan ihtiyaçlara tam bir cevap niteliğindeydi. Hayatta karşılaşılan problemlerin belli bir fikir düzleminde çözüme kavuşturulması için yapılan toplantıya aralarında Hayrettin Karaman, Ethem Ruhi Fığlalı, Yaşar Nuri Öztürk gibi, isimleri çok farklı çağrışımlar yapan 100’ün üzerinde ilim adamı katıldı. Hedef son yıllarda özellikle medyada sık sık ele alınan tartışma konularına açıklık getirmek, ortak kanaat oluşturmaktı. Dört günlük tartışmalar sonucunda 38 maddeden oluşan bir sonuç bildirgesi yayınlandı. Yayınlanan sonuç bildirgesinden kimilerinin beklediği gibi “reform” dedirtecek kararlar çıkmadı. Aksine modernist görüşleri savunanlarla gelenekçi denilen isimlerin üzerinde uzlaştığı ve gelenekte olan ama yanlış anlaşılmalar ya da vurgu eksikliğinden dolayı kenarda kalan yaklaşımların öne çıkarıldığı görüldü. Çok önemli çatlakları tamir eden toplantı yalnız Diyanet’le ilahiyat camiasına birbirini yakından tanıma imkanı vermekle kalmadı, gelenekçi ve modernist ekoller arasındaki farkın kamuoyuna yansıdığı kadar derin olmadığını da ortaya koymuş oldu.
     <br>
      <br>
       Oluşturulan 4 komisyonda ana hatlarıyla şu konular ele alındı: Dini metinlerin doğru anlaşılmasında gelenekçi ve modernist yaklaşımlar ve toplumsal yansımaları. Kadının aile ve toplum içindeki statüsü, kadının evlenmesi ve boşanması, gayr–i müslimlerle evliliği, şahitliği, kadının mirastaki payı, kadınların özel hallerinde ibadet edip edemeyecekleri, kadınların cenaze, cuma ve bayram namazı kılmaları, Nisa Suresi 34. ayetle ilgili tartışmalar. Hac ile ilgili tartışmalar. İbadet dili, namaz vakitleri ve namazın cem’i, kurban, zekat ve fıtr sadakasının nisabı ve ifası.
       <br>
        <br>
         İlahiyatçılar düzenlenen toplantının son derece isabetli olduğu ve yararlı geçtiği noktasında birleşti. İstanbul Üniversitesi İlahiyat Fakültesi Dekanı Prof. Dr. Yaşar Nuri Öztürk, toplantıda tartışılan konuların ele alınmasının bile büyük bir gelişme olduğuna dikkat çekerek, geçmişte böyle toplantıların yapılmasının mümkün olmadığını söyledi. Toplantıyı çok isabetli olarak nitelendiren Prof. Dr. Hayrettin Karaman ise, ilahiyat fakültelerinin hocaları ile Diyanet teşkilatının bir araya gelerek bazı temel ilke ve yaklaşımlarda birleşmiş olmalarını bir devrim olarak nitelendirdi.
         <br/>
         <br/>
         Neden icab etti?
         <br/>
         <br/>
         Durup duruken Diyanet İşleri Başkanlığı böyle bir organizasyonu neden düzenledi? Ortada gerçekten önemli olarak nitelendirilecek problemler var mıydı? Diyanet İşleri Başkanı Mehmet Nuri Yılmaz, yaptığı açılış konuşmasında bu konuya şöyle açıklık getirdi: “Bilim ve teknoloji alanındaki gelişmelerin hızlandırdığı sosyal değişim, geleneksel din anlayışlarını derinden etkilemiş, bir çok meselenin yeniden ele alınmasını zorunlu kılmış ve acil çözüm bekleyen yeni problemler ortaya çıkarmıştır.” Yılmaz’a göre bilimsel yöntemlerle çözümlenmesi gereken bu problemlerin kamuoyu önünde tartışmaya açılması, sağlıklı çözümlere ulaşmayı engellemekte, toplumda zihinsel bir karmaşaya yol açmakta ve halkın dini duygularını rencide etmektedir. İlmi platformlarda yeteri kadar tartışılmayan ve netleştirilmeyen bilgilerin topluma yansıtılmasının halk nezdinde bazı tereddütlere yol açtığını kaydeden Yılmaz, ilahiyat ve Diyanet camiasının yan yana gelerek dini hayatın sorunlarına müşterek çözümler üretmesinin toplumda çok önemli bir etki yapacağını dile getirdi
         <br/>
         <br/>
         Selçuk Üniversitesi İlahiyat Fakültesi Dekanı Prof. Dr. Mehmet Aydın, Diyanet’in böyle bir toplantı düzenlemesini iki nedene bağlıyor. Prof. Dr. Aydın, dışardan olayların iç yüzünü bilmeden Diyanet teşkilatını tenkide tâbi tutan birtakım ilahiyatçıların olduğunu belirterek şöyle devam ediyor: “Diyanet bu insanların görüşlerini böyle bir ortamda dinleyerek eğer haklılarsa görüşlerden yararlanmayı düşünmüş olabilir. İkincisi Diyanet teşkilatı ihtiyaç duyduğu birtakım meselelerin çözümü yolunda tıkanmayla karşı karşıya bulunmaktadır. Bu tıkanmayı Diyanet teşkilatının kendi kendine aşmak istemesi kamuoyunda gerekli desteği bulmayabilirdi. Onun için bu çözümleri ilahiyat fakülteleri ile birlikte aramış olması ve birtakım çözümler üretilmesi Diyanet teşkilatını son derece rahatlatacaktır. Böylece Diyanet bu kararlara hem kendini hem de ilahiyat fakültelerini ortak etmek için böyle bir organizasyon düzenlemiştir.”
         <br/>
         <br/>
         Marmara Üniversitesi İlahiyat Fakültesi öğretim üyesi Prof. Dr. Bayraktar Bayraklı ise bu toplantıyla Diyanet’in kendi uygulamalarını ilahiyatçılara tescil ettirdiğini belirtiyor. Prof. Dr. Bayraklı, “Diyanet bu konularda tartışma yapanlara ‘bakın ilahiyat fakülteleri bizim uygulamalarımızı tescil ediyor. Bundan sonra yanlış konuşmayın’ mesajını verdi” diyor.
         <br/>
         <br/>
         Konular özgürce tartışıldı mı?
         <br/>
         <br/>
         Toplantıya katılan ilim adamları, komisyonlarda ele alınan konuların gayet medeni bir ortamda tartışıldığını bildiriyor. Fikir sahibi herkesin, kendi görüşünü özgürce ve zaman kısıtlaması olmadan dile getirebildiği söyleniyor. Konu üzerindeki tartışmalar sona erince oylama yapılıyor, çoğunluk tarafından kabul edilen görüş karara bağlanıyor. Yöntemle ilgili eleştiriler de eksik değildi. Örneğin oylama yöntemini Ortaçağ zihniyeti olarak eleştiren Prof. Dr. Bayraklı, “Sizin fikriniz böyle, benim fikrim şöyle; gel oylayalım demek bir insanın fikrine ambargo koymak demektir. Böyle bir uygulama bilimsel değildir. Bir fikir fazla oy aldı diye o fikrin doğru olduğu her zaman kabul edilemez. Oylama yapılırken fikrin dayandığı delillere bakılmalıydı. Ben bu uygulamayı tasvip etmedim” diyor. Nitekim Hac’la ilgili komisyonda şeytan taşlamanın haccın rükûnlerinden olmadığı, dolayısıyla yapılmamasını teklif ediyor, ancak 20 kişilik komisyonda tek kalıyor.
         <br/>
         <br/>
         Toplantılara katılmayan en ‘medyatik ilahiyatçı’ Zekeriya Beyaz ise tartışılan konularda bir ürkeklik sezinlediğini düşünüyor ve daha birçok konunun daha cesurca ele alınması gerektiğini belirtiyor.
         <br/>
         <br/>
         Toplantıda yeni şeylerin ortaya çıkmadığını Prof. Dr. Mehmet Aydın da kabul ediyor. En önemli sonucun ifrat ve tefritten uzaklaşılarak herkesin yaşayabileceği İslamın ortaya konulması olduğunu söyleyen Prof. Dr. Aydın, “Bu toplantı gelenekten kopuş, dinde reform anlamı taşımaz. Tarihimizde mevcut olan belki marjinal kalmış çözüm yollarının da ortaya konulmasıdır. Bu toplantıda gelenekten sapılmadan İslamiyet açısından cahil olan halk bilgilendirilmiş oldu.” diyor.
         <br/>
         <br/>
         Sonuç bildirgesinde ekranlarda dayatılanın aksine namazda kıraatın ancak orijinal dilde yapılabileceğine, namazın birleştirilmesi durumunun, ancak sefer hali gibi geçerli mazeretle mümkün olabileceğine dikkat çekildi. Ezanın İslam’ın değişmez bir simgesi, dünyanın neresinde olursa olsun Müslüman varlığının ve kimliğinin bir göstergesi olduğu vurgulanarak, özgün şekilde Arapça okunması konusunda 15 asırlık bir ittifakın söz konusu olduğuna dikkat çekildi. Kurban bedelinin sadaka olarak verilmesinin, kurbanın yerine geçmeyeceği kaydedildi.
         <br/>
         <br/>
         Yılmaz: Başörtüsü fetvası hâlâ geçerli
         <br/>
         <br/>
         Toplantıda güncel meselelerden birisi olan başörtüsü sorununun münferit bir konu olarak ele alınmaması dikkat çekti. Başörtüsünün konular arasında yer almamasına rağmen komisyonlarda tartışıldığını söyleyen Dr. Hidayet Şefkatli Tuksal, “Ancak konuyu ele alırken dini bir konu olarak ele almadık. Kadının sosyal hayatta statüsünün yükselmesinin önünde bir engel olarak görülmesi ve bu engellerin kaldırılması için çalışma yapılması karara bağlandı” diyor. Diyanet İşleri Başkanı Mehmet Nuri Yılmaz ise Diyanet’in başörtüsüyle ilgili olarak geçmişte vermiş olduğu bir fetva olduğunu hatırlatarak, söz konusu fetvanın geçerliliğinin devam ettiğini, bu sebeple konuyu tekrar ele almanın gereksiz olduğunu açıkladı.
         <br/>
         <br/>
         En önemli tartışmalar, dini metinlerin yorumlanmasında gelenekçi ve modernist yaklaşımlar komisyonunda yaşandı. Fertleri direkt ilgilendirmediği için medyanın önemsemediği bu konu, aslında diğer komisyonlardaki konuların da temelini oluşturuyordu. Sonuçta İslam’ın kaynağını yalnız Kur’an’a indirgemeye çalışma ve hadisleri küçük görme gibi yaklaşımlara karşı çıkıldı. Geleneksel yöntemler kadar modern yöntemlerin de yorumlamada kullanılması benimsendi.
         <br/>
         <br/>
         Kararlar nasıl alındı?
         <br/>
         <br/>
         Mehmet Nuri Yılmaz, toplantıdan sonra yaptığı açıklamada, 38 maddelik sonuç bildirgesinin ‘ittifakla’ alındığını söyledi. Prof. Dr. Yaşar Nuri Öztürk ise bunun oy birliği ile olmadığını belirtip maddelerin bir kısmının oy çokluğu ile karara bağlandığını söyledi. Toplantıda tartışılan konulardan bazıları ise karara bağlanamadığı için gelecek toplantılara bırakıldı. “Müslüman kadınların Hıristiyan erkeklerle evlenmesi” ertelenen konulardandı.
         <br/>
         <br/>
         Kararlar Diyanet’i bağlayacak
         <br/>
         <br/>
         Başkan Yılmaz çıkan kararların bir nevi fetva niteliği taşıdığını belirterek bu kararların Diyanet açısından bağlayıcı olacağını açıkladı. Yılmaz, “Düzenlenen bu toplantıya, Diyanet İşleri Başkanlığı Din İşleri Yüksek Kurulu ile ilahiyat fakültelerinden bilim adamları katıldı. Burada alınan kararlar bizim açımızdan bağlayıcıdır. En ücra köşedeki imama kadar bu kararları, bütün teşkilatımıza ulaştıracağız. Halka doğrudan yaptırımı olmasa da bize sorulan sorulara cevap verilirken bu kararları baz alacağız. Üniversite hocaları da öğrencilerine anlatacak” dedi.
         <br/>
         <br/>
         Düzenlenen toplantı bu alanda bir ilki oluşturdu. Bu nedenle birtakım eksikliklerin yaşanması normal olarak değerlendirilebilir. Buna rağmen katılımcılar toplantıdan son derece memnun kalarak ayrıldı. Bu tür toplantıların devam ettirilmesinin gelecek açısından son derece önemli olduğu ve devamının gelmesi temenni edildi.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 12 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11876), [web.archive.org (arşiv bağlantısı)](http://web.archive.org/web/20050227214547/http://www.aksiyon.com.tr:80/yazdir.php?id=11876)
