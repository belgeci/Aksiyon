# "Sen affedicisin, affı seversin"

*Akif Akay 1998.01.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ramazan ayı, hadislerde özellikle son on günü içinde aranması gerektiği bildirilen "Kadir Gecesi"yle apayrı bir buud kazanır.
  </font>
 </div>
 <div id="newsText">
  <font class="detail-text">
   Bu gece, bir sene boyunca yaptıklarıyla 'melekleşen insanlar'la meleklerin buluştuğu, "bin aydan daha hayırlı olan" bir gecedir. İlahî takdirde hükmedilmiş işler yine bu gecede ayırt edilir.
   <br/>
   <br/>
   Kadir Gecesi, Cenabı Hakk'ın Kur'anı Kerim'i bir bütün olarak Levhi Mahfuz'dan dünya semasına indirdiği veya Alâk Sûresi'nin ilk beş ayetinin Efendimiz'e (s.a.v) nazil olmaya başladığı gecedir. Cuma gününden gizlenen "icabet saati", beş vakit içerisinde gizlenen "salâtı vustâ", esmai ilahiye arasında gizlenen "ismi âzam", bütün ibadetler içerisinde gizlenen "rızai ilahi", zaman içerisinde gizlenen "kıyametin kopma vakti" ve bütün bir hayat içerisinde gizlenen "ölüm vakti" gibi Kadir Gecesi'nin de Ramazan ayının içerisinde gizlenmesiyle, Mü'minlerin gafletten kurtulup hüşyar bir gönülle bu ayın tamamını eda etmeleri sağlanmak istenmiştir. Dolayısıyla "Kadir Gecesi'ni kim sevabına inanıp onu kazanmak ümidiyle ihya ederse geçmiş günahları bağışlanır" hadisinin verdiği müjdeye evveliyetle nâil olmak isteyenlerin, gafletten kurtulup bütün bir Ramazan'ı, hatta bütün bir seneyi teyakkuz içerisinde geçirmeleri gerekmektedir.
   <br/>
   <br/>
   Bu gecede Cenabı Hakk, İslam'a gönül vermiş insanların hepsine, liyakatına bakmadan, bol bol lütuf ve ihsanlarda bulunur. Kur'an'ın ilk defa bu gecede nazil olması, gecenin ehemmiyetini daha da artırır. Çünkü mazide olduğu gibi günümüzde ve gelecekte de insanlığın problemlerinin yegane çözüm kaynağı Kur'an'dır.
   <br/>
   <br/>
   "Şüphesiz Kur'an, Cenabı Hakk'tan inen gerçekçi ve cihanşümûl bir nizamdır. Kur'an, varlıktaki bütün hadiselerin aydınlatılmasını ve tatbikatını düzenler. Kur'an, ona inanan Müslümanlar için çok mükemmel bir şekilde hazırlanmış bir beyin durumundadır. Kur'an, insan iradesinin ebedi yoldaşıdır; tutum ve davranışlarını yoluna koyan bir rehber ve düşünce kaynağıdır. Kur'an Müslümanlar'ın önüne hayat programını koymaktadır. Çünkü Kur'an, akla hürriyet vermekte; tereddüt ve kuruntuyu reddetmektedir" diyen müsteşrik Masinyon ve "Daha fazla vakit kaybetmeden Kur'an esasları üzerine kurulan birleşik bir nizam tesis etmemiz için bütün dünya ülkelerinden ilim ve fikir adamlarını biraraya getirmeyi gönülden istiyorum. Çünkü tek hakikat ve tek başına insanlığı saadete eriştirecek Kur'an esaslarıdır" diyen Napolyon Bonapart da aynı hakikate tercüman olmuşlardır.
   <br/>
   <br/>
   Bizim dışımızdaki insanların O'nu böylesine keşfetmesine rağmen biz, Allah'ın diğer kitabı olan kâinatı okuyan Kur'an'ı şimdiye kadar gerektiği gibi okuyup anlayamadık. Şairi Şehîrimiz Mehmed Akif bu hakikati ne güzel ifade eder:
   <br/>
   <br/>
   "İbret olmaz bize, her gün okuruz ezber de!
   <br/>
   <br/>
   Yoksa, bir maksad aranmaz mı bu ayetlerde?
   <br/>
   <br/>
   Lafzı muhkem yalnız, anlaşılan, Kur'an'ın;
   <br/>
   <br/>
   Çünkü kaydında değil hiçbirimiz ma'nânın;
   <br/>
   <br/>
   Ya açar Nazmı Celîl'in, bakarız yaprağına;
   <br/>
   <br/>
   Yâhud üfler geçeriz bir ölünün toprağına.
   <br/>
   <br/>
   İnmemiştir hele Kur'an, bunu hakkıyla bilin,
   <br/>
   <br/>
   Ne mezarlıkta okunmak, ne de fal bakmak için!"
   <br/>
   <br/>
   Evet, insanlığın, içinde bulunduğu buhranlar anaforundan kurtuluşu için Kur'an'ın asrın idrakine göre yeniden yorumlanması gerekmektedir.
   <br/>
   <br/>
   Aynı zamanda Kadir Gecesi, bir dua gecesidir. Nitekim Hz. Aişe validemiz, Kadir Gecesi'ne ulaştığında ne söylemesi gerektiğini sorduğunda, Efendimiz (s.a.s.), ona "Allâhümme inneke afüvvün, tuhibbu'lafve fa'fü annî" (Allah'ım! Sen affedicisin, affı seversin, beni affet) duasını öğretmiştir.
   <br/>
   <br/>
   Kadir Gecesi, mü'min için "seksenüç sene dört ay" gibi uzun bir ömür kaynağı bir gecedir. Böylesine bereketli bir gece, çok iyi değerlendirilmeli ve bütün insanlığın ferdî ve içtimaî planda saadet atmosferine kavuşması için Ezel ve Ebed Sultanı'na dua dua yalvarılmalıdır.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3409-sen-affedicisin-affi-seversin.html), [web.archive.org (arşiv bağlantısı)](http://web.archive.org/web/20120406205506/http://www.aksiyon.com.tr:80/aksiyon/haber-3409-sen-affedicisin-affi-seversin.html)
