# Dünya büyük bir köy

*Fikri Türkel 1996.10.05*

<div class="pNewsDetailMainContent" itemprop="articleBody">
 İstatistikler geleceğe açılan pencerelerdir. İstatistiki rakamlara en yakın olduğumuz anlar ise seçim sonuçları ve bunlarla ilgili seçim öncesi yapılan kamuoyu araştırmalarıdırMaalesef, kamuoyu araştırmaları, siyasi partiler ve basın sayesinde hiç de inandırıcılık taşımayan bir hale geldi. Halk arasında söylenen bir söz var; "Üç çeşit yalan vardır: Yalan, pembe yalan ve bilimsel yalan" diye. Buradaki bilimsel yalandan kasıt istatistikler. İşte, partiler ve basın da bu tanıma katkı sağlıyor.
 <br/>
 <br/>
 Bileşim Piyasa Araştırma Merkezi, bu alanda ciddi çalışmalarıyla tanınıyor. Tüketici ve reklam araştırmalarından numune ürün dağıtımına, şirket imaj araştırmalarından omnibus çalışmalarına, reklam istatistiklerinden marka ölçümlerine kadar değişik alanlarda uygulamaları var. Türkiye'de pek çok kesim bu uygulamalara uzak. Herkesi ilgilendiren rakamları sunan kişilere, kurumlara saygı duyulması gerektiği inancındayız. Ama bu konuda dikkatli olunması gerektiğini de vurgulayalım. Aşağıdaki "Reklam" konulu yazımızda niye böyle dediğimizi anlatacağız. Yine de yatırım yapacak, piyasaya girecek, reklam kampanyası düzenleyecek veya ileriye yönelik adım atacak herkesin böyle araştırmalara ihtiyacı var.
 <br/>
 <br/>
 Kamuoyu, Bileşim'i, geçen hafta açıklanan ilginç araştırmasıyla hatırladı. Uluslararası Araştırma Şirketi (Inra) ile ortaklaşa yaptıkları dünya tüketici araştırması pek çok basın organında yayınlandı. Bu araştırmada ilginç noktalar vardı. Ancak basın organları kendilerine yarayan rakamları yayınlamakla yetindiler. Bu arada bazı ülkeler bazı sorulara rezerv koydular. Mesela Türkiye'de cinsiyetle ilgili sorular cesaret edilip ankete konulamamış. Ne olur ne olmaz, "asabi milletiz", ters birine rastlayabiliriz. Doğu Bloku ülkelerinde de "kredi kartı" sorulamamış.
 <br/>
 <br/>
 Bu araştırmadan çıkan genel bir sonuç var. Dünyalılar birbirine benziyor. En azından her geçen gün daha çok birbirine benzemeye başlıyor. "Global büyük bir köy" sözü, bundan sonra daha da gerçeklik ifade edecek. Evet dünyalılar birbirine benzer, ama biz Türk'üz.
 <br/>
 <br/>
 Japonya'da satılan tahviller
 <br/>
 <br/>
 Murat Karayalçın kendi istemediği halde geçen haftalarda gündeme oturdu. Kamouyuna katkıda olsun diye, alın bizden de bir olay. Karayalçın'ın Ankara Büyükşehir Belediye Başkanı olduğu döneme ait. Hani Japonya'da satılan tahviller.
 <br/>
 <br/>
 Tahvil bir borçlanmadır. Kağıt çıkarırsınız, bu kağıtlar satılır, karşılığında da Türk Lirası veya döviz alırsınız. Yatırımcı için tahvillerin faizi ne kadar yüksekse o kadar cazip hale gelir. Belediyeler de borçlanmak zorundadırlar. Çünkü gelirleri giderlerini karşılayamamaktadır. Fakat dövizle borçlanmak ayrı bir incelik ister. Dünyada en fazla değer kazanan paraların başında ise Japon Yeni gelmektedir.
 <br/>
 <br/>
 Karayalçın büyük bir törenle bu borçlanmayı gerçekleştirdi. Adet olduğunun da ötesinde Hazine'nin garantisini de almadı. Normal şartlarda bu övülecek bir durumdur. Fakat yen üzerinden tahvil sürmek çok riskliydi. Öyle de oldu. Ankara Büyükşehir Belediyesi bunları ödeyemedi. Tahvil satışları haber oldu ama, tahvillerin ödenememesi ne hikmetse haber olmadı.
 <br/>
 <br/>
 Japon halkının aldığı tahviller ne oldu? Bir Japon'a Ankara'nın gelirlerinin yeterli olmadığından dolayı ödeme yapamadığını nasıl anlatırsınız? Anlatamazsınız. Üstüne üstlük Türkiye'nin itibarı da gidiyor. Stratejik bir durum.
 <br/>
 <br/>
 Hazine de bu gerekçelerle, garantisi altında olmayan bu borçlanmayı temizliyor. Gündem Murat Karayalçın olunca, bunlar aklımıza geldi.
 <br/>
</div>


Kaynak: [www.aksiyon.com.tr](http://www.aksiyon.com.tr:80/yazarlar/dunya-buyuk-bir-koy_501838), [web.archive.org (arşiv bağlantısı)](http://web.archive.org/web/20150517035546/http://www.aksiyon.com.tr:80/yazarlar/dunya-buyuk-bir-koy_501838)
