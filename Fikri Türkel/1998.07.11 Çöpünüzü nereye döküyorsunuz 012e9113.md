# Çöpünüzü nereye döküyorsunuz?

*Fikri Türkel 1998.07.11*

<div class="pNewsDetailMainContent" itemprop="articleBody">
 Bir çöp hikayemiz var. Ahmet Dinç beyin anlattığı bir olayla, Türkiye'deki işlerin nasıl yürüdüğüne bir örnek daha ekleyeceksiniz.Yakuplu Belediyesi, İstanbul'un yeni yerleşim yerlerinden biri. Olayın kahramanı belediye başkanı. Ama belediyenin ve başkanın ismine takılmayın; çaresizliğin, plansızlığın insana neler yaptırdığına bakın.
 <br/>
 <br/>
 Malum, belediyelerin görevlerinden biri de düzenli olarak çöpleri toplamak. Bu belediye de öyle yapıyor. Çöpleri topluyor ama dökecek yer yok. Gidiyor, Büyükşehir Belediyesi'nin Yenibosna'daki katlı çöp merkezine. Büyükşehir yönetimi, çevre ilçelerin çöplerini kabul etmiyor. Belediye çöpleri ne yapacak? Bu sefer çöp araçlarının üzerindeki yazıları değiştiriyor. Yakuplu yerine Eminönü yazıyor. Büyükşehir görevlileri aylarca bu numarayı yutuyor. Yakuplu'da toplanan çöpler, Eminönü çöpleri gibi çöp toplama merkezine geliyor, boşaltılıp gidiyor. Günün birinde bu farkediliyor.
 <br/>
 <br/>
 Büyükşehir'in müfettişleri, teftişin sebebini belli etmeden araçlara biniyor. İzlediği yolu, kamyonların çöp topladığı mahalleleri, boşalttığı yeri bir zabıtla tespit ediyor. Ve dava açıyor.
 <br/>
 <br/>
 Şimdi Yakuplu Belediye Başkanı yeni numaralar arıyor. Kendi arazisi içinde çöp dökecek alan bulamayan belediye kaçak olarak sağa sola çöplerini döküyor. Bu arada aynı partideki Büyükçekmece gibi belediyelerin alanlarına da izinle döktüğü oluyor. Ama bunlar pansuman tedbirler.
 <br/>
 <br/>
 Bakalım uyanık başkan, bu meseleyi nasıl halledecek?
 <br/>
 <br/>
 Yeni hedef Afrika
 <br/>
 <br/>
 Geçen ay Dışişlerinde hummalı bir çalışma vardı. Bu normal çalışma, Türkiye'nin iç ve dış yoğun gündemi arasında kayboldu. Bütün bunlar, ileride öne çıkacak yoğun dış trafiğin ilk adımları mahiyetindeydi. Gündem "Afrika'ya Açılım"dı. 30 Haziran'da Ankara'da toplanan ve bütün gün tartışılan konu, Afrika'ya yaklaşımımız ile ilgili konuları ele almak, incelemek ve hazırlanacak bir eylem planına esas oluşturacak görüşleri ortaya çıkarmaktı.
 <br/>
 <br/>
 Bu her zamanki arayış toplantılarından farklıydı. İşadamlarının, uzmanların dışında Afrika ülkelerinde görevli 12 büyükelçimiz de toplantı için Ankara'ya çağırıldı. Bundan daha ilginci Türkiye'deki bütün Afrika ülkelerinin diplomatik temsilcileri de görüşlerini belirtmek için toplantıya davet edildi.
 <br/>
 <br/>
 Katılanların anlatımına göre, heyecan verici bir toplantı olmuş. Çünkü bu toplantı, tüm Afrika kıtasıyla siyasi, ekonomik, ticari ve kültürel ilişkileri geliştirmek amacıyla yeni kapsamlı bir çalışmanın başlangıcını teşkil ediyor. Katılanlar da bu heyecanı paylaştılar.
 <br/>
 <br/>
 Toplantıya Büyükelçi Numan Hazar başkanlık yaptı. Diplomatik misyonun yanında katılan işadamlarına bakınca, özel sektörün de meseleye ne kadar duyarlı olduğu bir kere daha görüldü. Enka, Çarmıklı, Kamera Reklam, Metiş, Ekinciler, Aselsan, Pakmaya, Kent, Önce Grubu gibi sahasında etkin şirketler katıldı. Bunun yanında kamu kesiminden de Eximbank, TOBB, İTO, DEİK, THY gibi kurumların temsilcileri katıldı.
 <br/>
 <br/>
 Haliyle bu bir başlangıç. Bu toplantıların devamı gelecek. Ama işin önemli tarafı Türkiye'nin oralarda diplomatik noktalar oluşturacak olması. Bu da, Afrika'da 100 tane fahri konsolosluk açılmakla olacak. Fahri konsolosluklar, son yıllardaki en büyük diplomatik atağın ötesinde tanıtım harekâtı olarak da nitelendiriliyor. Fahri konsolosluklar, vizelerin kolaylaştırılması yanında ticari ve kültürel ilişkilerin geliştirilmesi için de büyük imkanlar sağlayacak.
 <br/>
 <br/>
 Afrika'ya açılımın ilk adımlarını İstanbul Ticaret Odası (İTO) attı. Afrika ülkelerini tanıtan kitaplar yayınlamaya ağırlık verdiler. Bunun yanında İTO, Senegal'in İstanbul Başkonsolosu Nihat Boytüzün'le işbirliği içinde; Afrika'nın ikinci en büyük fuarı olan Dakar FIDAK Uluslararası Fuarı'na katıldı. Özel sektör de bu girişime olan ilgisini katılımla gösterdi. İlk defa katılım olduğu için fuarda 100 metrekarelik bir stand alındı ama bu alanın hepsi satıldı.
 <br/>
 <br/>
 Bakalım önümüzdeki günler, Afrika'ya açılımda neler getirecek?
 <br/>
</div>


Kaynak: [www.aksiyon.com.tr](http://www.aksiyon.com.tr:80/yazarlar/copunuzu-nereye-dokuyorsunuz_503923), [web.archive.org (arşiv bağlantısı)](http://web.archive.org/web/20150611053414/http://www.aksiyon.com.tr:80/yazarlar/copunuzu-nereye-dokuyorsunuz_503923)
