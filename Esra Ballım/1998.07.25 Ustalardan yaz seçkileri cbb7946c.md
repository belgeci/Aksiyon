# Ustalardan yaz seçkileri

*Esra Ballım 1998.07.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sinema, Tiyatro, Müzik ve Resmin zorla tatile çıkarıldığı şu yaz günlerinde Ankara'da hangi kültürel etkinliğe katılalım diye düşünenler varsa, onlar için iyi bir öneri sunabiliriz.
  </font>
 </div>
 <div id="newsText">
  <font class="detail-text">
   Galeri Nev'de bugünlerde eylül sonuna kadar sürecek oldukça kapsamlı bir karma sergi var. Genellikle nitelikli sergilere ev sahipliği yapan galeri sahipleri, yıl içerisinde çeşitli sergileri açılan ressamların bazı eserlerinden oluşan karma bir sergi hazırladı. Mübin Orhan, Hakkı Anlı, Nejad Devrim, Abidin Dino, Burhan Doğançay, Serdar Arat, Elif Ayiter, Utku Varlık, Kemal Önsoy, Mehmet Koyunoğlu, Albert Bitran, Cengiz Kabaoğlu ve Adnan Çoker gibi ünlü ressamların eserlerinden derlenen sergi, başkentli sanatseverler için bulunmaz bir fırsat.
   <br/>
   <br/>
   Sergide 1991 yılında kaybettiğimiz ressamımız Hakkı Anlı'nın eserleri geniş yer tutuyor. 1944 yılından itibaren Türk resim tarihinde D grubu olarak adlandırılan ekipte yer alan sanatçı, 1932'de İ.D.G.S.A Resim Bölümünü bitirdikten sonra, çeşitli okullarda öğretmenlik yapmış. 1954'te Paris'e yerleşerek resim çalışmalarını orada sürdüren sanatçı, Poliakoff, Archipenko, Hartung ve Zadkine gibi Paris Ekolünün önde gelen sanatçılarıyla birlikte sergiler açmış. Anlı'nın İstanbul Resim ve Heykel Müzesi, Merkez Bankası Çağdaş Türk Sanatı Koleksiyonu, Auckland ve Tel Aviv Müzelerinde eserleri bulunuyor. Anlı, resimlerinde Nurullah Berk gibi inşacılığı ve kübizmi özgün bir yorumla sunuyor. Kübizmin Türkiye'deki en önemli temsilcisi sayılan Anlı'nın resimleri birbirlerini tamamlayan büyük renk çeşitlemeleri şeklinde düzenlenmiş. Öte yandan 'Kemerler' adlı çalışmasıyla sergiye renk katan Albert Bitran da, 1929 yılında İstanbul'da doğmuş. 1949'da mimarlık eğitimi için gittiği Paris, Cite Universitaire'de sanata yönelik çalışmalar yapmaya başlamış. Paris ve İstanbul Resim Heykel Müzesi'nde eserleri bulunan sanatçı, çalışmalarını halen Paris'te sürdürüyor. Bitran'ın kemerleri mimarî ögeler taşıyor. Daire ve dörtgen gibi şekillerin içine yerleştirdiği girift kemerlerini mavi ve sarı rengin ağırlıkta olduğu kompozisyonlarıyla adeta kaybettiriyor Bitran.
   <br/>
   <br/>
   Öte yandan resimlerinde algılama ve düşünsel boyutun içiçe olduğu gözlenen Adnan Çoker de, sergideki mozaiğin hoş bir parçasını tamamlıyor. Akademi'de Bedri Rahmi Eyüboğlu Atölyesi'nden mezun olduktan sonra soyut dışavurumcu denemeler yapan Çoker, 1960'larla beraber boyanın ana öge olduğu yine soyut anlatımlı eserler vermiş. Çoker'in resimleri sınırsız bir boşluk içinde ışık ve renklerle süslenmiş. Bu arada, önce D grubu kurucuları, daha sonra da 1940'larla beraber Yeniler hareketi içinde yer alan Abidin Dino'nun eserleri de, eskiyeni, dünbugün, doğubatı gibi kavramların bir bileşimini yansıtıyor. Hat sanatının arabesk ve müziğe dayalı ritminden, geleneksel Türk sanatlarındaki çiçek motiflerinden, Anadolu halk kültürünün gereçlerinden(ibrik), liman işçileri, köylüler, kalabalıklar, savaşlar, politika ve işkence gibi temalardan esinlenen Dino, Türk resminde yeniliği özde aramanın gerekliliğini savunmuş. Dino'nun 'acı çeken insan' teması dışında 'eller'e yöneldiği resimleri de çok farklı bir türün örneklerini sergiliyor. Sanatçının, 'arkaik' anlayıştaki iri gözlü, cepheden betimlenmiş, ayrıntılardan arınmış figür heykelcikleri, el desenlerinin soyutlanmış kütlelere dönüşmüş şekli gibi âdeta. Türkiye'deki ilk kişisel sergisini 1969'da açan sanatçının, Ara Güler'le birlikte çalıştığı eseri 'Fikret Mualla' 1980'de, kendi desenlerini içeren 'El' 1984'te, Ferit Edgü'yle birlikte çalıştığı 'Bu Dünya' adlı eseri de 1986'da yayımlanmış. ABD'den SSCB'ye kadar çeşitli ülkelerde resmi ve özel koleksiyonlarda pek çok resmi bulunan Dino'nun bu sergide 'Çiçekleme serisi' ve 'Acaipler' adlı kâğıt üzeri çini resimleri göz dolduruyor.
   <br/>
   <br/>
   Sergide yağlıboya resimleriyle dikkati çeken Utku Varlık da resimlerinde mitolojik ve destansı temaları kullanmış. Varlık'ın kompozisyonlarındaki renk ve desen sağlamlığı ilk bakışta farkediliyor. Mavi, kırmızı ve pastel tonların arasında tuvale oturtulmuş değişik insan figürleri biraz düşsel biraz da lirik. Resimlerin her birinin ayrı bir hikâyesi var sanki. Sergideki diğer ressamımız Burhan Doğançay'ın çalışmalarında da postmodern bir eğilim gözleniyor. Ancak, duvar üzerine yırtılmış ilân ve afiş parçalarının oluşturduğu illüzyonist uygulamalarda belli belirsiz de olsa Osmanlı kaligrafisinin izlerini bulmak mümkün. Galeri Nev'in ünlü ressamların eserlerinden derlediği yaz karması resim sergisini görmek için eylül sonuna kadar vaktiniz var. (312437 93 90)
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3962-ustalardan-yaz-seckileri.html), [web.archive.org (arşiv bağlantısı)](http://web.archive.org/web/20130820204933/http://www.aksiyon.com.tr:80/aksiyon/haber-3962-ustalardan-yaz-seckileri.html)
