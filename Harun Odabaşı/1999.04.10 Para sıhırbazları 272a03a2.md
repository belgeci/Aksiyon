# Para sıhırbazları

*Harun Odabaşı 1999.04.10*

<div class="pNewsDetailMainContent ctx_content" itemprop="articleBody">
 İsminin telaffuz edildiği yerlerde önceleri herkesin duymaması için 'fısıltı' şeklinde konuşuluyordu. Ne olduğunu merak ediyordum ama herkese sorulacak bir konu gibi durmuyordu. Avantajları öylesine cazipti ki bir ara 'Saadet Zinciri' diye ünlenen Titancılar'dan bahsedildiğini düşündüğümü hatırlıyorum: Vergi yok, stopaj yok, denetim yok, bankaların Merkez Bankası'na olan yükümlülükleri yok ve üstüne üstlük elde ettiğin gelir ülke içi mevduatından çok daha yüksek.
 <br/>
 <br/>
 Birçok insanın adını dahi duymadığı el kadar küçük adalarda 'trilyonlarca dolarlık' mevduatı bulunan bankalardan, sigorta şirketlerinden bahsedilse, adada yaşayan nüfustan daha fazla banka var dense (mübalağa yapmıyoruz) siz ne düşünürdünüz acaba! Tabii ki benim gibi şaşkınlıktan dona kalır ve işin iç yüzünü araştırmak isterdiniz.
 <br/>
 <br/>
 Sizin için bu hafta seçtiğimiz kapak konusu ilginç olduğu kadar cebinizdeki paranın yönünü de yakından ilgilendiriyor. Bu haber 'Vay be! Dünyada neler oluyormuş?' dedirtmenin ötesinde uluslararası sistemde paranın gücü hakkında ipuçları vermeyi amaçlıyor. Olayı kavrarsanız siz de global dünyada paranıza yön verebilir, seyahate çıkarabilirsiniz!
 <br/>
 <br/>
 Türkiye finans piyasası yeni bir moda ile çalkalanıyor. Müşterilerine verdiği bireysel bankacılık yarışına bir de offshore bankacılığı eklendi. Akbank, Koçbank, Yapı Kredi, Toprakbank, Garanti Bankası, EGS Bank, Vakıflar Bankası, Pamukbank, Demirbank, BankKapital, Kentbank gibi Türkiye'nin belli başlı bankaları yanında İhlas Finans gibi faizsiz çalışan özel finans kurumlarının da açtığı bu hizmet penceresinden şimdilik tasarrufu belli bir miktarın üstündeki kişiler yararlanabiliyor. Diğer finans kurumlarının da mesafeli durmayı tercih etseler bile konuyu yakından takip ettikleri biliniyor.
 <br/>
 <br/>
 Türk bankalarında tutulan mevduat toplamının dörtte birinin (bu oran sürekli artıyor) orijinal adı offshore olan bu kıyı bankalarında tutulduğunu söylersek gelişmelerin Türkiye boyutu hakkında bir fikir elde ederiz. Evet şu an 5 ile 8 milyar dolar arasındaki mevduat offshore sisteminde tutulmakta. Offshore şubeleri olan bankalar elinde 100 bin doların üstünde sermaye ile gelen müşterisine açıktan bir teklif yapıyor: "Paranızı offshore'da tutmak ister misiniz?" Avantajı daha çok faiz; vergi, stopaj kesintisi yok; beyan etmediğiniz takdirde (!) gelir vergisi de yok. Cevap belli; "Neden olmasın."
 <br/>
 <br/>
 Offshore sistemini kısaca şu şeklinde tanımlayabiliriz: "Niteliği itibarıyla belli bir ülkenin topraklarında olmakla beraber, tıpkı 'Serbest Bölge'lerde olduğu gibi, mali piyasalara yabancı sermaye çekmek amacıyla her türlü vergi ve bürokratik engelden uzak, adeta 'ekonomik ve mali adacıklardan' oluşan bölgeler. Bulundukları ülkelere kazandırdıkları faydaların yanında offshore bankasını açan kuruma önemli avantajlar sağlar. Gelirlerden vergi kesilmediği için, hesap açanlara ek bir getirileri vardır."
 <br/>
 <br/>
 Offshore ile dünya finans piyasasının tanışması 1960'lara dayanıyor. O yıllarda küçük bazı devletler kendi ülkelerinde yatırım yapan yabancılara birçok vergi avantajları sağlamaya başladı. Gittikçe artan bir trentte offshore şirketler, offshore bankalar ve offshore banka hesapları dünya finans camiası tarafından kullanılmaya başlandı. Bu sisteme offshore (kıyıdışı) denmesinin nedeni ise vergi avantajı sağlayan bu ülkelerin çoğunlukla İngiliz Milletler Topluluğu'na bağlı küçük ada devletleri olmaları.
 <br/>
 <br/>
 Dünyada offshore'da duran para
 <br/>
 <br/>
 Amerika'nın en büyük yatırım bankası Merrilly Lynch ile önde gelen danışmanlık firmalarından Gemini Consulting'in ortaklaşa yaptığı bir araştırmaya göre dünyada 1 milyon doların üzerinde serveti olanların toplam serveti 17.4 trilyon dolar. Bu paranın yaklaşık olarak üçtebiri yani 6 trilyon dolarlık kısmı offshore banka ve offshore fon hesaplarında duruyor. Diğer kurumsal paralar ve yatırım fonları da işin içine katıldığında offshore'da nemalanan paranın 1012 trilyon dolar olduğu tahmin edilmekte.
 <br/>
 <br/>
 Offshore'un cazibesi
 <br/>
 <br/>
 Offshore'un global olarak ne kadar cazip olduğunu anlamak için bazı rakamlara bakmak gerekir. Karayipler'de 35 bin kişinin yaşadığı Cayman Adaları'nda 32 bin uluslararası ticaret şirketi, 550 banka, 900 uluslararası yatırım fonu, 400 sigorta şirketi bulunmakta. Cayman sigortacılık yönünden zayıf ama Bahamalar'da sigorta şirketi sayısı 3 bin 400'lere çıkıyor. Dünyadaki büyük yatırım fonları, Amerikan Fidelity'den Japon Nomura'ya kadar fonlarını offshore üzerinden yönetiyorlar. Bu anormal durum hiçbir gelişmiş ülkeyi rahatsız etmiyor. Ancak hiçbir ülkede offshore adalar Türkiye'deki gibi mevduat sahibine açıktan teklif edilemiyor. Müşteri ister ise o sisteme dahil ediliyor. Türkiye'de ise banka konuyu mevduat sahibine açıktan teklif ediyor.
 <br/>
 <br/>
 Offshore adalar yatırımcılarına her konuda tam servis vermekteler. Adalarda oldukça gelişmiş bir bankacılık sisteminin yanısıra, dünyadaki en büyük ve saygın denetim firmalarının temsilcisi olan bağımsız denetleme kuruluşlarından hukuk danışmanlığına, oradan yatırım danışmanlığına kadar birçok alanda güvenilir ve etkin hizmet almak mümkün..
 <br/>
 <br/>
 Offshore şirketler yapı itibariyle herhangi bir ülkede kurulan sıradan bir şirketten farksız. Offshore şirketi diğer şirketlerden ayıran, tâbi olduğu ülke hukukunun ve vergi kanunlarının tanıdığı ayrıcalıklar.
 <br/>
 <br/>
 Offshore şirketler yerel hukuk ve vergi mevzuatı açısından yabancı şirket olarak kabul edilmekte, fakat tâbi olduğu ülkeyle Türkiye arasında bu alanı kapsayan Çifte Vergilendirme Anlaşması (Doupletexation Treasties) olmadığı için serbest bölge mevzuatı içinde değerlendirilmekte. Zaten Türkiye'de serbest bölgelerde kurulan şirketler de offshore şirket olarak kabul ediliyor.
 <br/>
 <br/>
 Offshore şirketler amaçları itibariyle 1) Ticaret amaçlı offshore şirket, 2) Offshore yatırım fonları, 3) Offshore bankalar ve 4) Diğer offshore finans şirketleri (leasing, sigorta vb.) olarak sınıflandırılabilir. Offshore şirketler genellikle kurucuları açısından vergi yönetimi ve varlıkların korunması için kurulmakta. Vergi açısından offshore şirketler uygun bir zemin sağlıyorlar. Varlıkların korunması açısından ise, ayrı bir ülkenin hukukuna tâbi olduğu için yerel hukuk açısından 'kapsama alanı dışı'nda kalıyorlar. Bu nedenle tekne, patent, menkul kıymet, hatta gayrimenkuller offshore şirketler üzerine devredilip, yerel hukukun erişiminden uzaklaştırılabiliyor.
 <br/>
 <br/>
 Müşteri korunma altında
 <br/>
 <br/>
 Offshore şirketlerin önemli bir özelliği ise hissedarların isimlerinin deklare edilme zorunluluğu olmaması. Uyuşturucusilah ticareti veya bundan elde edilen parayı aklama işine girmedikçe hesapları incelenemiyor ve hissedarlarının isimleri başka bir ülkenin resmi makamlarına ya da kamuya deklare edilemiyor.
 <br/>
 <br/>
 Offshore şirketler dünya finans trafiğinde yoğun olarak kullanılıyor. Özellikle vergi avantajı sağlamak için uluslararası krediler offshore şirketler üzerinden diğer ülkelere transfer edilmekte. Menkul kıymet yatırımlarında ise offshore şirketler menkul kıymet yatırım fonunun sahipliğini ve yatırımların transferini yapıyorlar. Böylece fonun sahipliği altında bulunan menkul kıymetlerin sahibinin ve getirisinin gizliliği korunuyor, ayrıca vergi avantajı sağlanıyor. (Türkiye'de yerli borsa yatırımcısının vergilendirilmesine karşılık yabancı yatırımcının vergiden muaf olması, yerel sermayenin yurtdışına çıkarak offshore şirketler aracılığıyla geri gelmesi sonucunu doğuruyor.)
 <br/>
 <br/>
 Offshore bir şirket kurulurken dikkat edilmesi gereken hususlar, şirketin kuruluş amacı, kurulduğu ülkenin imkan ve imtiyazları, adanın uluslararası bankacılık sisteminde ne kadar kabul gördüğü şeklinde sıralanabilir. Diğer bir nokta ise işlerin hızlılığını sağlamak açısından adanın iletişim imkanları ve ada ile arada bulunan zaman farklılığıdır. Offshore şirketler hem kendi transferlerinde hem de menkul kıymet ve öz sermaye hareketleri transferinde kullanılmak üzere geliştirilmiş etkin ve uluslararası geçerliliği olan offshore şirket grup modelleri vardır.
 <br/>
 <br/>
 Gerçekten offshore tehlikeli mi?
 <br/>
 <br/>
 Offshore deyince akla bazen güvensizlik, bazen de Hollywood filmlerindeki olaylar geliyor. Oysa offshore adalarda hizmet veren bankaların çoğunun büyüklüğü Türkiye'deki bankaların toplamının aktif büyüklüğünden çok daha fazla.
 <br/>
 <br/>
 Offshore bankaların Tasarruf Mevduat Sigorta Fonu güvencesinde olmadığı için parasını yatıran mudi tarafından herhangi bir kriz anında tehlike arzettiğini savunanlar var. Bunlara göre offshore'da hesap açanlar, milli bankalarda hesap açanlara göre, aldıkları ek geliri karşılayamayacak riskler taşıyor. Offshore'da Devlet, Hazine, Merkez Bankası ve Maliye denetimi yok veya çok sınırlı. Mevduat sigorta fonuna prim de yatırılmadığı için hesaplar devlet güvencesinde değil. Offshore bankaları Bahreyn, Malta, Antil, Panama vs. gibi ilginç ülkelerde açılır. Offshore'un ne olduğunu iyi bilen, risk almayı seven işadamları, bütün dünya işadamları gibi offshore kullanabilir, ama kriz anında başlarına gelene katlanmak şartı ile.
 <br/>
 <br/>
 Offshore için tehlikeli diyenler cephesinde yer alan Ali Rıza Kardüz konu ile alâkalı düşüncesini söyle özetliyor: "Kıyı Bankaları, Türk hükümetinin denetimi dışındadır. Mevduatı toplayıp yurtdışındaki bir Kıyı Bankası'na gönderen bankanın hiç bir sorumluluğu yoktur. Bu banka (yerli olsun yabancı olsun) sadece aracılık etmekte, sadece para havale etmektedir. Aracı bankanın vereceği defter, makbuz güvence bakımından değer taşımaz. Kıyı mevduatı üzerinde sigorta yoktur. Devlet güvencesi yoktur. Kıyı bankacılığı karşılıklı güvene dayanan 'yazılmamış' ilkelere göre işler."
 <br/>
 <br/>
 İMKB eski Başkanı Yaman Törüner ise bu konuda tasarruf sahibinin risk taşımadığı yönünde kanaat bildiriyor. Törüner'e göre, müşterinin tek riski var. Bu hesapların Tasarruf Mevduatı Sigorta Fonu garantisinde olmaması. Yani, banka batarsa bu mevduatlar ödenmeyebilir. Ancak, Türkiye'de banka batırılmayacağına, zor durumda olan bankaları Tasarruf Mevduatı Sigorta Fonu'nun devralacağına göre, bu risk de yok.
 <br/>
 <br/>
 Bu konuda müşterilerine offshore hizmeti veren, 'anahtar teslimi offshore şirket donatımı' yapan Maestro Danışmanlık Kurumsal Finansmandan Sorumlu Başkan Yardımcısı Nurhan Kılıç, offshore'da risk oranının zannedildiğinden çok az olduğunu savunanlardan. Nurhan Kılıç, offshore bankacılığı yapan şirketlerin dünyanın en büyük bankaları ile ilişki içerisinde olduğunu, bu bankaların orta büyüklükte olanlarının dahi mevduatları toplamının 80 milyar doları aştığını, dolayısı ile Türkiye gibi mevduat toplamı 35 milyar dolar olan bir ülkenin taşıdığı riskten daha az risk taşıdığını iddia ediyor.
 <br/>
 <br/>
 Kılıç, sadece Cayman adasındaki birkaç bankanın aktifinin toplamının 400 milyar doları bulduğunu, offshore adalarda hizmet veren bankaların Barclays, Midland, Citibank, Schroders gibi dünyanın sayılı ve saygın bankaları olduğunu kaydediyor.
 <br/>
 <br/>
 Offshore ve KKTC
 <br/>
 <br/>
 Offshore sisteminin Türkiye'de daha ziyade KKTC'de yaygın olarak kara para aklama işlemlerinde kullanılması ve Susurluk olayları ile gündeme geldiğini söyleyen Maestro Danışmanlık Başkan Yardımcısı Korhan Sağlam, bunun offshore adına bir talihsizlik olduğunu, sistemin doğru kullanılması halinde bireylerin ve kurumların finansal kazançlarının artacağını iddia ediyor. Sistemin 1960'lı yıllarda, yasal olmayan yollardan kazanılan 3 trilyon dolar civarındaki kara parayı kontrol altına almak için ortaya çıkarıldığını hatırlatan Korhan Sağlam, "Ama şu anda dünyanın en saygın kuruluşları tarafından (Citibank, Schrodes, Midland, Barclays) kullanılmaktadır. Kötü amaçla kullanıldığı takdirde dünya sermaye piyasalarını etkileyebilecek olan bu sistem tamamı ile yasal ve kişinin hürriyetleri ve tercihleri çerçevesinde ele alınıyor" diyor.
 <br/>
 <br/>
 Kıbrıs'ta offshore bankacılığın cazibesini yitirdiğine, devletin KKTC'den gelen paraları yakın takibe aldığına değinen Sağlam, "KKTC'de ilk offshore bankasını Asil Nadir'in Polipeck şirketi kurmuş ve bu yayılmıştır. Ancak Nesim Malki'nin Tuncabank'ında ortaya çıkan spekülasyonlar offshore'a bakışı da etkilemiştir. Türkiye'nin koyduğu ağır vergilerden dolayı konunun kârlılık cazibesi kalmamıştır. Bu durumda İngiltere de KKTC'ye karşı tavrını sertleştirmiştir. KKTC dünyanın değil Türkiye'nin offshore'u olmuştur. Şimdilerde bitme noktasına gelmiştir" diyor.
 <br/>
 <br/>
 DYP Milletvekili Ufuk Söylemez ise konu ile alâkalı şunları söylüyor: "Kıbrıs'ta da offshore bankalar vardır fakat bunların iyileri olduğu gibi kötüleri de vardır. Devlet kötü işler için bu tür faaliyetlerde bulunanlara ödün vermemelidir, mutlaka üzerine gitmelidir. Ancak bunu yaparken sermayeyi kaçırarak ekonomide zaaf meydana getirmenin bir faydası olmaz. Kara parayla mücadele etme ile offshore'la mücadele tamamen birbirinden ayrı konulardır."
 <br/>
 <br/>
 Offshore ve kara para
 <br/>
 <br/>
 Offshore'un ortaya ilk çıkışı kara paranın kontrol altına alınması düşüncesine dayanır. Belki de bu yüzden Offshore denince akla bir şekilde kara para gelmektedir. Kara para aklama konusunda offshore şirketlerin ve bankaların kullanıldığı bir realitedir. Ama bu dünyadaki global kapitalist sistemin aynı zamanda bir gereğidir. Dünyada oluşan kara para miktarının yıllık olarak 24 trilyon dolar arasında olduğu tahmin edilmektedir. Yaklaşık olarak buna 3 trilyon dolar desek, Amerika Birleşik Devletleri'nin gayrisafi milli hasılasının 8 trilyon dolar olduğunu kabul edersek, sözkonusu paranın büyüklüğü anlaşılmış olur.
 <br/>
 <br/>
 Oluşan bu kara para bir şekilde sisteme girmek ve aklanmak isteyecektir. Dünya ya bunun offshore şirketler kanalı ile olmasını kabul edecekti ya da bu para Amerika ve Avrupa bankalarını kullanarak aklanacaktı. Bu büyüklükte bir paranın rantını hangi ülkenin bankacılık sistemine teklif etseniz, o ülkenin bankacılık sistemi çöker ve kokuşan sistem işlemez hale gelir. Bu nedenle devletler bir yandan kara para kaynaklarını (uluslararası uyuşturucu ve silah ticareti) kurutmaya veya engel olmaya çalışırken, bu sistem tarafından ortaya çıkartılmış parayı da gözardı edemezler. Bu para her halükârda sisteme bir şekilde girer. Bunu engellemenin imkanı, rantın bu kadar büyük olduğu bir yerde mümkün değildir. Bu nedenle kara paranın kendi sistemlerine en az bulaşarak başka bir yerde sisteme girmesine bir şekilde göz yummak zorundalar.
 <br/>
 <br/>
 Ayrıca kara para aklamada offshore şirketleri ve ülkeleri sorumlu tutmak pek de doğru değil. Citibank ve Chase Manhattan yöneticilerinin bile kara para akladığını gözden uzak tutmamak gerekir.
 <br/>
 <br/>
 Offshore ve George Soros
 <br/>
 <br/>
 Offshore adaları kendi yatırımlarının üssü olarak kullananlardan biri de uluslararası spekülatör George Soros. Hollanda Antilleri'ni kendine offshore merkezi olarak seçen George Soros'un yatırım fonlarının yüzde 90'ı bu adada kayıtlı. Soros'un kendi fonu 20 milyar dolar civarında. Ancak yönlendirdiği ve danışmanlığını yaptığı fon 100 milyar doların üstünde. Offshore, bir Macar Yahudisi olan ve 'Bende Yahudi zekası var' diyerek aslını ortaya koyan Soros ve benzeri fon yöneticilerinin vazgeçemediği bir yatırım enstrümanı.
 <br/>
 <br/>
 30 Eylül mali milat ve offshore
 <br/>
 <br/>
 Özellikle 30 Eylül Mali Milad'ından sonra offshore Türkiye'de çok cazip hale geldi. Faize yüzde 13.6'lık stopaj getirilmesi ve repo gelirlerinin de vergiye dahil olması sermayeyi ürküttü ve offshore'a yöneltti. Maliye eski Bakanı Zekeriya Temizel mali milat ile birlikte offshore bankacılığın cazibesinin arttığını kabul ediyor. Vergiden para kaçırma yolları içerisinde en kolay yolun finans kesiminde olduğuna değinen Temizel ciddiyetle üzerinde durulması gereken bu konuda bakınız hangi açıklamalarda bulunuyor: "Repoya stopaj getirildi. Para birdenbire offshore (kıyı bankacılığı) bankalara yöneldi. Herkes parasını Malta'daki bankalara yatırır oldu. Paranız dışarıda değerleniyor, dolayısıyla stopaja tâbi değil. Repoya stopaj için kıyamet koptu, eğer hükümet geri adım atsaydı, 1997 yılı boyunca repolardan ve offshore bankalarından elde edilen gelirlerde stopaj yoktu ve bu insanların 1997 kazançları vergisiz olarak yanlarına kâr kalacaktı."
 <br/>
 <br/>
 Bu açıklama da gösteriyor ki Vergi Reform Yasası, rant gelirlerinden vergi almak istedi ve maksadının aksi bir durumla karşı karşıya kalındı. Çünkü yeni vergi düzenlemelerinden sonra, repo bankaların bilançolarından birdenbire boşalmaya başladı, onun yerine yeni enstrümanlar geldi. Şu anda dünyada 152 dolayında enstrüman var. Fakat hükümet bunların hiçbirisini ayırmadan hepsini aynı kefeye koyunca para kendisinin daha rahat olacağı offshore bankalara doğru kaydı ve bu kayma süratle artıyor. Vergi şampiyonlarının içerisinde repo ve benzeri yollarla para kazananların oranına bakıldığında Türkiye'deki üretimfinans ilişkisinin çarpıklığı ortaya çıkıyor. Ancak son vergi düzenlemeleri devleti 'altın yumurtlayan tavuğu kesen çiftçinin durumu'na soktu.
 <br/>
 <br/>
 Offshore uluslararası bir sistem!
 <br/>
 <br/>
 Kağıt üzerinde offshore banka faizleri, miktarı ne olursa olsun, istisnadan yararlanmadan ve arındırmadan beyana tâbiler. Yani bir vatandaş elindeki parasını offshore bankalara yatırmışsa bu paranın yurtiçine tekrar girişinde beyan edilen miktar üzerinden vergi vermek zorunda. Ama uygulamada bu para yurtiçine direkt olarak girmiyor ve bir banka üzerinden ilgili şahsa dolaylı yoldan kredi olarak getiriliyor. Şu anda Türkiye'ye esasta yerli sermaye olmasına rağmen yabancı sermaye olarak giriş yapan miktarı tahmin edilmese de önemli bir para tutarının olduğu söyleniyor. Şahıs parasını kredi alıyormuş gibi yurda sokuyor. Ve kredi tutarını vergi matrahından düşme avantajından yararlanıyor. Devletin bu durumu kontrol altına alması normal şartlar altında mümkün değil. Ya tamamı ile yurtdışından kredi girişlerini durdururması bu idrak dışı bir olaydır, ya da uyuşturucu ile mücadelede olduğu gibi bütün dünyanın topyekün offshore ile mücadele etmesi lazım. Bu da global sermaye hareketinin yönelişine tam ters bir durum. Çünkü dünya offshore bankacılığı yasal kabul ediyor. Hatta Türkiye'de de offshore yasal. Ancak devlet vergi tutkusu içerisinde olduğu için tercihini şimdilik offshore ile mücadele yönünde kullanıyor. Devlet imkansızı talep ederse altında kalabilir ve kalıyor!
 <br/>
 <br/>
 Devlet rahatsız ama ne yapabilir ki?
 <br/>
 <br/>
 Hazine Müşteşarlığı'nın Vakıflar Bankası'na yolladığı bigilendirme haberinde şu ibareler var: "Banka iştiraklerinden World Vakıf Offshore aracılığıyla mevzuatı dolanmaya yönelik işlemlere girişildiği ve bu tür ilişkilere son verilmesi gerekmektedir." Raporun altında müsteşar adına Bankalar Yeminli Murakıpları Kurulu Başkan Vekili Cemalettin Yüksel'in ismi var.
 <br/>
 <br/>
 Anlaşıldığı üzere devlet offshore'a para kaçışından ciddi şekilde rahatsız. Ancak birşey yapması nasıl mümkün olacak? Herşey yasalara uygun gerçekleşiyor. Şu günlerde piyasaya dışarıdan giren paranın büyük kısmı offshore bankalardan geliyor. Para piyasada işlem görüyor. Devlet uluslararası dengeleri değiştiremeyeceğine göre kendisini dönüştürmeli.
 <br/>
 <br/>
 Offshore bir şirketin, Almanya'da kurulu bir şirketten esas itibarı ile bir farkı yok. Sadece şirketin kurulduğu ada ile Türkiye arasında Çifte Vergilendirmeyi Önleme Anlaşması bulunmamakta. Offshore şirketlerin vergilendirilmesi herhangi bir yabancı şirket gibi Dar Mükellef Kurum kapsamında yapılmakta.
 <br/>
 <br/>
 Finans yönetimi artık üretim yönetiminden, mal ticaretinden de önemli bir konuma geldi. Bu iyi midir kötü müdür zaman gösterecek! Offshore'un gittikçe artan cazibesi uluslararası sistemde yeni dengelere, hukuki yapılandırmalara ihtiyaç doğurabilir. Ama şimdilik sistem cazibesini finansçılar için bütün dehşeti ile devam ettiriyor.
 <br/>
</div>


Kaynak: [www.aksiyon.com.tr](http://www.aksiyon.com.tr:80/kapak/para-sihirbazlari_504944), [web.archive.org (arşiv bağlantısı)](http://web.archive.org/web/20151213140240/http://www.aksiyon.com.tr:80/kapak/para-sihirbazlari_504944)
