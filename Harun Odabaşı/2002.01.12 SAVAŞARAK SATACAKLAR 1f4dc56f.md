# SAVAŞARAK SATACAKLAR

*Harun Odabaşı 2002.01.12*

<div>
 <p class="spot">
  Motorola Telsim'i aboneleri ürkütmeden ele geçirme hesabı yaparken Telsim cephesi savaşarak çekilme yolunu tercih ediyor. Kötü imajından dolayı Telsim'i borsaya açamadığı iddia edilen  ve faaliyet gösterdiği sektörlerde zor günler yaşayan Uzanlar, Motorola'ya olan borcunun üstüne yüklü bir para alarak Telsim'i elinden çıkarmayı mı planlıyor? Telsim soğuk savaşta şimdilik bir adım  önde. Ama Motorola son sözünü söylemedi
 </p>
 <p class="metin">
 </p>
 <img border="0" src="/web/20020329155501im_/http://www.aksiyon.com.tr/2002/371/resimler/motorola.jpg"/>
 <p class="metin">
  Kemal Uzan ve oğulları... Türkiye'de son yıllarda gündemden düşmeyen en ilginç ailelerden biri. Enerji, finans, telekomünikasyon, çimento ve medya gibi stratejik sektörlerde faaliyet göstermelerinin dışında sadece kendi devletinin kurumlarına değil dünyanın önde gelen çok uluslu şirketlerine kafa tutması ile de benzerlerine göre  farklı bir profil çiziyor.
 </p>
 <p class="metin">
  Uzan ailesi kamuoyundaki olumsuz şöhretlerini fark ettikleri dikkatli gözlerden kaçmıyor. En büyük rakibi Turkcell, bırakın İMKB'yi uluslararası piyasalarda işlem görüyor. Telsim ise finansman sağlama yönüyle risksiz ve sağlam bir yöntem olduğu halde en gözde şirketini hâlâ İMKB'ye açmadı. En önemli faktör ailenin kamuoyundaki kötü imajı. Yatırım psikolojisinde, birçok kurumla davalı bir şirketin kağıtlarını, faaliyet gösterilen sektör ne kadar gözde olursa olsun elde tutmama eğilimi vardır. Borsada halka arz yapıp hisse fiyatlarını reel değerinin çok altına düşürme riski oldukça yüksek. Ayrıca talebinin çok düşük çıkacağı şimdiden belli bir şirketin halka arzına aracılık edecek aracı kurumu bulmanın piyasa denkleminde kolay olmayacağı biliniyor. Uzan ailesi bir süreden beri olumsuz imajlarını düzeltmek için krize rağmen mali külfeti ağır bir kampanya başlattı: Yapımını üstlendikleri Berke Barajı'nın yoğun reklam bombardımanı sırasında reklam metninde vatan—millet—hizmet konularına özellikle vurgu yapıldı. Reklam çalışmalarında piyasanın en pahalı ismi Ali Taran ile çalışıldı. Fatih Terim, Cem Yılmaz ve Yılmaz Erdoğan gibi halk nezdinde popülaritesi ve kabul edilirlik seviyesi yüksek isimler reklam filmlerinde oynatıldı.
 </p>
 <p class="metin">
  Bir borç—alacak meselesi Uzanların Türkiye'deki olumsuz şöhretini bütün dünyanın öğrenmesine yol açtı. Motorola'nın Telsim'deki ortaklık hisselerini gizli yapıldığı iddia edilen bir toplantıda sermaye artırımına giderek yüzde 66'dan yüzde 22'ye düşürmesi ve yaklaşık 2 milyar dolarlık borçlarını ödememesi nedeni ile uluslalararası sermaye piyasalarında adlarından sıkça söz ettiriyorlar. Motorola işin tatlılıkla çözülemeyeceğini anladıktan sonra acı reçeteyi uygulamaya koydu. Uzan ailesine ve Türkiye'ye etki edebilecek bütün baskı unsurlarını harekete geçirdi. Önce konu uluslararası medyanın en itibarlı kesiminde hatırı sayılır büyüklükte işlendi. Reuters, Financial Times, The Economist, Der Spiegel ile The Times,, New York Times kulis bilgilerini nazara vererek haber yaptı.
 </p>
 <p class="metin">
  Bunun dışında ABD kurumları herekete geçirildi. ABD Başkan Yardımcısı Marc Grossman, Başkan Bush'un babasının güvenlik danışmanı Brent Scowcroft, ABD eski Ankara Büyükelçisi Marc Parris, IMF Başkan Yardımcısı Stanley Fischer, Uzanlar'ın ikna edilmesi konusunda Türkiye'nin cumburbaşkanına, başbakanına ve bakanlarına ricacı oldular.
 </p>
 <p class="metin">
  Motorola ile Telsim arasındaki birliktelik  rakipleri ile kıyaslandığında Motorola'yı bir türlü memnun etmedi. Motorola dağıtım ağı olarak uzun süre sadece Telsim'i tercih etmekte ısrar edince bütün dünyada pazar paylarında fark attığı Ericson'a bile Türkiye'de geçildi. Motorola'nın dağıtım ağını zenginleştirerek KVK ve Gen-Pa ile birlikteliğe gitmesi aralarındaki buz dağlarının oluşumunu  hızlandırdı.
 </p>
 <p class="metin">
  Telsim'in çok amaçlı planı
 </p>
 <p class="metin">
  Peki Telsim'i çok uluslu bir ABD  şirketine kafa tutacak kadar yoldan çıkartan yada panikleten ne? Ve Telsim'in gerçek stratejisi ne olabilir?
 </p>
 <p class="metin">
  Telsim cephesi Motorola'nın baskılarına karşın kendisinden beklenmeyecek ölçüde sakin davranıyor. Motorola'yı kızdıracak beyanatlardan şiddetle kaçınıyor. Borcun ödemesinin  gecikmesinden uygulanan faizin seviyesi bu kriz ortamında katlanmaya değecek makullükte ise Uzanların borcun taksitini geciktirmesi gayet normal bulunuyor! Hem 2 milyar dolar olarak belirtilen borç miktarı uzun vadeli bir yatırım ve ödeme dönemini kapsıyor. Paranın bir kısmı 5 yıl sonra ödenecek. Hatta 10 yıl sonra ödenecek paranın bile 2 milyar dolara dahil olduğu ileri sürülüyor. Nisan ayında yapılan olağan toplantı hiç de gizli değildi ve Telsim'in sermaye artırımına gitmesinde kanuni bir engel yoktu.
 </p>
 <p class="metin">
  Telsim cephesinin savunması böyle, fakat öyle bir iddia var ki her iki tarafın da görünürdeki tavırlarını daha farklı bir noktaya taşıyacak kadar çarpıcı. Buna göre: Uzanlar Telsim'i aslında satmak istiyorlar. Faaliyet yürüttükleri birçok sektörde çektikleri mali sıkıntı takat getiremeyecekleri bir boyuta tırmandı. Ancak çekilirken savaşma taktiği uygulayarak fiyatını yüksek tutmak istiyorlar. Yani Motorola'nın alacağından dolayı şirketin üzerine gelememesi için sermaye artırımı yaparak Motorola'yı köşeye sıkıştırdı. Motorola'nın esas amacı ise Telsim'in tek sahibi olmak. 4 milyonu aşan abonelerini de dava, haciz gibi yollarla ürkütmek istemiyor. Telsim sermaye artırımı ile kozlarını artırdı. Motorola'dan borçlarının dışında üste para kopararak kurtulmak istiyor. Ve sarsıcı analizler devam ediyor: Uzanlar Türkiye'de öylesine itibar kaybına uğradılar ki ekonomik krizden sonra şirketlerini iyi fiyattan elden çıkarıp Türkiye'yi terk edebilirler.
 </p>
 <p class="metin">
  Motorola hâlâ mahkemeye başvurmadı
 </p>
 <p class="metin">
  Motorola ile Telsim arasındaki kavgada önemli bir ayrıntı dikkatlerden kaçmıyor. Motorola Telsim'den alacağını tedarik etmek için nerede ise dünyayı ayağa kaldırmasına rağmen hâlâ mahkemeye suç duyurusunda bulunmadı. Motorola'nın Telsim'e itirazlarında haklı olması halinde mahkeme yolu ile hemen alacağını isteyeceği iddia edilirken İsmail Aydınlı başka bir ayrıntıya dikkat çekiyor: "İki taraf arasında yapılan ticari anlaşmanın içeriği bilinmiyor. Gelişmelere bakılırsa ilgili maddeler Telsim lehine olabilir. Motorola bunu fark ederek dava açmıyor olabilir."
 </p>
 <p class="metin">
  Önemli bir kaynak ise Motorola'nın gerekli araştırmaları ve siyasi yolları denemeden mahkemeye gitmemesinin mantıklı bir taktik olduğunu belirtiyor. Motorola hukuki saldırıyı zamana yayarak yaparsa Uzanlar şirketlerin içini boşaltarak teslim edebilir. Ancak hukuki çıkartmayı bir anda yaparlarsa ihtiyati tedbir kararı koydurup şirketi kilitleyebilir. Bu ise daha anlamlı bir tavır olur.
 </p>
 <p class="metin">
  Telsim şimdilik bir adım önde
 </p>
 <p class="metin">
  Gelinen nokta Motorola'nın istediği gibi olmadı. Örneğin Cumhurbaşkanı Ahmet Necdet Sezer, kendisine yakışan bir tavırla hukuki bir meselenin çözüm yerinin mahkemeler olduğunu ve bunun dışında bir uygulamanın yargıyı zan altında bırakmak olacağını ifade etti. Başbakan Ecevit ve Başbakan Yardımcısı Mesut Yılmaz konu ile alâkalı bir açıklama yapmamakla birlikte gerekçeleri belki cumhurbaşkanı ile aynı değildi ama alınacak tavır noktasında etkisiz kalmayı tercih ettiler. SPK Başkanı Doğan Cansızlar'ın Uzanlar ile Motorola arasındaki anlaşmazlık ile alâkalı TBMM'de verilen bir soru önergesine verdiği cevap devletin meseleye yaklaşımını ortaya koyuyor: "Soru önergesi genel olarak Motorola ve Nokia ile Telsim Telekominikasyon Hizmetleri A.Ş. arasındaki uyuşmazlığa ilişkin olup bu uyuşmazlık taraflar arasındaki özel hukuk ilişkisine herhangi bir şekilde dahil olmayan Kurulumuz nezdinde konuya ilişkin olarak yapılmış ya da yapılmakta olan bir işlem veya herhangi bir bilgi ve belge yoktur."
 </p>
 <p class="metin">
  Olayın mevcut görüntüsü savaşın ilk merhalesini Uzanların kazandığı şeklinde değerlendiriliyor. Ancak Motorola yaptığı ön çalışmaları daha eyleme dökmedi. Bu ön çalışmalar içerisinde en dikkat çeken şirket avcısı olarak da tanıtılan dünyanın en büyük risk araştırma şirketinin Uzanlar'ın peşine düşmesi: Kroll Associates.
 </p>
 <p class="metin">
  Hafiyeler bilgi topluyor
 </p>
 <p class="metin">
  Kroll Associates şirketinin iki yetkin elemanı geçtiğimiz aylarda Ankara ve İstanbul'da yoğun bir istihbarat çalışmasında bulundu. Birçok işadamı ve dernekle görüşüp Uzanlar hakkında bilgi almalarının yanında konuyu yakından takip eden DSP İstanbul Milletvekili Av. İsmail Aydınlı ile de görüştüler. Motorola'nın görevlendirdiği Kroll Associates şirketi ile İstanbul'da görüştüğünü doğrulayan İsmail Aydınlı, elindeki belge ve bilgileri yetkililerle paylaştığını belirtti. Uzan ailesinin faaliyetleri ile alâkalı olarak konuyu Meclis gündemine taşıyan ve Maliye, Ulaştırma, Adalet ve Enerji bakanlıklarından bilgi isteyen Aydınlı, "Adalet Bakanlığı hariç devletin bütün bakanlıklarından açıklamalar geldi. Bana gelen bilgileri herkesle paylaştığım gibi Motorola'nın görevlendirdiği kişilerle paylaşırım' diyor.
 </p>
 <p class="metin">
  Aynı zamanda prestij meselesi
 </p>
 <p class="metin">
  Motorola'nın ne amaçladığını iyi kavramak için ayrıntılar irdelendiğinde daha farklı stratejik hesaplar beliriyor. Motorola'yı telaşlandıran esas faktör alacaklarından ziyade Telsim'deki hisselerinin yüzde 66'dan yüzde 22'ye inmiş olması. Dünyanın en gözde sektörlerinin başında gelen GSM'de gelecek potansiyeli yüksek bir şirketi elinden kaçırmak dünyanın önde gelen çok uluslu şirketine yakışmıyor.
 </p>
 <p class="metin">
  Bu kargaşa içerisinde Motorola'nın içine düştüğü ekonomik krizi de göz önünde bulundurmak gerekiyor. Motorola, 2001 yılının ilk 9 ayında 2.7 milyar dolar zarar ettiğini açıklamıştı. Bu durum alacaklarının temininde Motorola'yı daha şahin hale getirebilir. Ayrıca kârlarındaki düşüş nedeniyle 2001 yılı içinde 32 bin işçiyi işten çıkarmış bulunan ABD'li cep telefonu ve yarı—iletken üreticisi Motorola, işlerin düzelmemesi üzerine 7 bin çalışanının daha işine son vereceğini bildirdi. Motorola Başkanı Robert Growney, Motorola'nın 4 bini elden çıkardığı işletmelerinde 3 bini de diğer birimleri ve faaliyetlerinde çalışanlardan olmak üzere toplam 7 bin kişinin daha işine son vereceğini açıklamıştı. Yeni işten çıkarmalarla Motorola'nın toplam çalışan sayısının bir yıl içinde yaklaşık yüzde 26 azalışla 108 bin kişiye ineceği belirtiliyor.
 </p>
 <p class="metin">
  Dünya devi ile Türkiye'nin devi arasındaki soğuk savaş  şimdilik yer altına indi. Bakalım Uzanlar'ın Türkiye'deki güçle olan derin ilişkileri su sefer işe yarayacak mı? Çünkü aslında savaş yeni başladı...
 </p>
 <p class="metin">
 </p>
 <p class="arabaslik">
  Kroll Associates son sözünü söylemedi
 </p>
 <p class="metin">
  Dünyanın en büyük risk danışma şirketi. Ayrıca özel dijital dedektiflik şirketi olarak da biliniyor. Faaliyet alanları; araştırma ve bilgi toplama, bilirkişilik, güvenlik danışmanlığı, bilgisayar teknolojisi bilirkişi hizmetleri. Araştırma ve bilgi toplama hizmetini kapsayan alanlar ise şöyle: Hırsızlık, zimmete geçirme olayları, muhasebe usulsüzlükleri, bilgisayar yolsuzlukları, şirket varlıklarının kötüye kullanılması. Bu şirketlerin sistemine dışarıdan girenleri yakalamakla ün yaptı. Şu anda şirket çalışanlarını bile takip edecek kadar teşkilat yapısını ayrıntılandırdığı ifade ediliyor.
 </p>
 <p class="metin">
  Kroll Associates, halka açık uluslararası risk danışmanlık şirketi Kroll Inc'nin araştırma ve istihbaratla ilgili alt birimini oluşturuyor. Çalışanların ve yöneticilerin de ortak olduğu şirketin en büyük ortağı American Insurance Grup. 1972 yılında New York'ta kurulan Kroll'un, Amerika, Avrupa ve Asya kıtalarında 16 ülkeye yayılmış 58 şubesi bulunuyor. Bu bürolarda çalışan toplam 2 bin yetişmiş eleman, hemen hemen bütün dünyada araştırma ve bilgi toplama çalışmaları yürütüyorlar.
 </p>
 <p class="metin">
  Kroll, dünyayı dört bölgeye ayırmış. Bu bölgelerin her birinde merkezi bir büro bulunuyor. Bölgedeki öteki bürolar bu merkezi büroya bağlı çalışıyor. Kuzey Amerika bölgesinin merkez bürosu New York'ta, Güney Amerika'nın merkez bürosu Miami'de, Asya'nın merkez bürosu Hong Kong'da, Avrupa'nın merkez bürosu da Londra'da bulunuyor. Kroll Associates yılda 5 binden fazla araştırma ve bilgi toplama siparişi alıyor. 2000 yılında cirosu 200 milyon dolardı. 2001 yılında bu cironun 250 milyon doları bulacağı öngörülüyor. Aralarında hükümetlerin, büyük şirketlerin ve finans kuruluşlarının bulunduğu 3 binin üzerinde daimi müşterisi bulunuyor.
 </p>
 <p class="metin">
  Kroll Associates şirketinin Telsim ile alâkalı topladığı bilgiler ışığında Motorola'nın ne tür bir ikna yöntemine başvuracağı ise henüz belirsizliğini koruyor.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020329155501/mailto:harunodabasi@hotmail.com">
   harunodabasi@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/371/ekonomi/2.htm), [web.archive.org (arşiv bağlantısı)](http://web.archive.org/web/20020329155501/http://www.aksiyon.com.tr:80/2002/371/ekonomi/2.htm)
