# Alamancı patronlar gıdayı sevdi

*Harun Odabaşı 1999.11.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Almanya'da kozasını yırtan 'işçi Türkler'in 'patron Türk' haline dönüşüm süreci hızlanarak devam ediyor. Daha şimdiden Almanya başta olmak üzere AB ülkelerinde etkili, hatırı sayılır bir büyüklüğe ulaşan Türk gıda toptancıları sektörü oluştu.
  </font>
 </div>
 <div id="newsText">
  <font class="detail-text">
   Sektörde daha geniş kitlelere yayılma eğilimi göstermesine, ciro ve istihdam rakamları sürekli yükselmesine karşın Türk toptancıların, AB pazarındaki engeller konusunda yeterince bilgilendirilmediğinden dolayı büyüme hızlarının olması gerekenin altında seyrettiği belirtiliyor.
   <br/>
   <br/>
   Almanya'daki Türk hanelerinin 7.2 milyar marklık gıda harcamasının küçük bir bölümü Türkiye'den yapılan gıda ihracatıyla karşılanabiliyor. Türkiye 1998 yılında Almanya'ya yaklaşık 1.5 milyar marklık gıda maddesi ihraç etti. Ancak bu miktar, Almanya Türk nüfusunun toplam gıda tüketiminin yaklaşık yüzde 20'sine ancak ulaşabiliyor.
   <br/>
   <br/>
   Almanya ağırlıklı ve Türkiye kökenli bir sektör, yeni pazarlara doğru yayılırken, ortaya çıkan sorunların çözümünde daha fazla  destek istiyor. Türkiye Araştırmalar Merkezi tarafından hazırlanan bir  raporda, Türk kökenli gıda işletmecilerinin, perakendeci, toptancı ve gastronom olarak, özellikle Almanya'daki gelişme süreci içinde belli bir etnik gruba kilitli, "niş" nitelikli bir işletme tipinden, pazarın tümüne yayılan bir işletme tipine geçtiği belirlendi. İlk Türk gıda işletemelerinin belirli bir kesimin özgün ihtiyaçlarını karşılamayı amaçladığı, zaman içinde bunun iktisadi faaliyet sınırlarını çoktan aştığı kaydedilen TAM araştırmasında, diğer alanlarda olduğu gibi, bu alanda da sektörel yoğunluğun Almanya'da olduğuna dikkat çekildi.
   <br/>
   <br/>
   Esas pazar Almanya
   <br/>
   <br/>
   Araştırmaya göre, Avrupa'daki Türklerin yüzde 70'den fazlası Almanya'da yerleşik bulunuyor. Bu da esas pazarın bu ülkede kurulması anlamına geliyor. Buradaki 615 bin Türk hanesinin yıllık gıda harcaması 7.2 milyar mark civarında ve bu da her ay 598 milyon marklık bir harcama demek. AB düzeyinde ise 872 bin Türk hanesinin yıllık gıda harcamaları toplamı, 10.2 milyar mark. Avrupa ülkelerinde 3.4 milyon nüfuslu bir Türk tüketici topluluğu mevcut.
   <br/>
   <br/>
   Türkiye 1998 yılında Almanya'ya yaklaşık 1.5 milyar marklık gıda maddesi ihraç ederken, bu miktar Almanya Türk nüfusunun toplam gıda tüketiminin yaklaşık yüzde 20'sine ancak ulaşabildi. Türkiye'nin Almanya'ya toplam ihracatı ise aynı yılda 10.7 milyar mark olarak gerçekleşti. Sektör uzmanlarına göre, yukarıda sözü geçen yüzde 20'lik oran, sadece Türk tüketiciler bazında Türkiye'nin Almanya'da kullanamadığı bir gıda ihracat potansiyeline işaret etmekle kalmıyor, sektör açısından ciddi bir genişleme perspektifini de saklı tutuyor.
   <br/>
   <br/>
   TAM'ın araştırmasında, işletmelerin yüzde 73'ünün bakkal ve market gibi tipik bir küçük ölçekli işletme kimliği taşıdığı, orta ve daha büyük ölçekli işletmelerin payının ise yüzde 27'de kaldığı tesbit edildi. Türk perakendecilerin ortalama 38 yaşında ve 18.5 yıldır Almanya'da oturan insanlar olduğunu, ortalama 8.6 yıllık bir girişimcilik tecrübesine sahip bulunduklarını kaydeden TAM Direktörü Prof. Dr. Faruk Şen, "Bu da bu işe başlamadan önce daha başka işlerde çalıştıklarını gösteriyor. Türk perakendecilerin önemli bir kısmının 90'lı yıllarda iş hayatına atıldığını biliyoruz. Temel ekonomik veriler ortaya küçük aile şirketlerini çıkarmıştır" dedi. Prof. Şen, bu işletmelerde ortalama 4.8 kişi çalıştığını, yıllık ortalama cirolarının da 583 bin mark olduğunu belirtirken, "Bu faaliyetler ortalama 225 bin marklık bir yatırıma dayanmaktadır" dedi.
   <br/>
   <br/>
   Çelişik duygular ve gastronomi
   <br/>
   <br/>
   Sözkonusu araştırmada, Türk işletmeleri rekabet nedeniyle gelecekten "çok da ümitli olmadıklarını" belirttiler. Ancak özellikle gastronomide Türk girişimci sayısının arttığı saptandı. Yeni girişimcilerin öncelikle gastronomiye yöneldiğine, sektördeki olumsuzluklar nedeniyle işletmelerin çok sık el değiştirdiğine dikkat çekilen araştırmada şu gelişmeler de öne çıkıyor:
   <br/>
   <br/>
   İşletmelerin yüzde 73.2'si imbis. Sadece yüzde 26.8'lik bir kesim kendisini restoran olarak tanımlıyor. Bu alandaki işletmecilerin ortalama yaşları 37.6 ve Türkiye dışındaki ikamet süreleri 19.7 yıl. Ortalama girişimcilik tecrübeleri ise 8.5 yıl civarında. Sektördeki hareketlilikten dolayı bu alandaki faaliyet süresi ortalama 7.7 yılda kalıyor. Gastronomide işletme başına 5.1 kişi çalışıyor. Çoğunlukla aile fertleri. Yıllık ortalama ciroları 297 bin mark, yatırımları da 179 bin mark.
   <br/>
   <br/>
   Sektördeki rekabet durumunu olumsuz değerlendirenler ve rekabetin aşırı arttığını belirtenler çoğunluğu oluşturmasına rağmen, Türk gastronomi sektörünün Almanya'daki geleceğini olumlu değerlendirenlerin sayısı yüzde 43.5. Bu da en yüksek oranı oluşturuyor. Ancak yüzde 35.3'lük bir kesim Türk gastronomi sektörünün geleceğini genelde umutsuz görüyor. Yüzde 7.6 ise bir değişiklik beklemiyor ve mevcut eğilimin süreceği varsayımından hareket ediyor.
   <br/>
   <br/>
   Öte yandan, Avrupa'daki Türk gıda toptancıları, üreticileri ve ithalatçılarının ekonomik durumunun da ana hatlarıyla saptandığı TAM araştırmasına göre, bu alanda ortalama girişimci yaşı 39.4 ve bu "patronların" her birinin 11.1 yıllık bir girişimcilik tecrübesi var. Ayrıca bu girişimciler ortalama 19.7 yıldır Türkiye dışında oturuyor. Sektör bazında tecrübe ise 10.3 yıl. Bu sektörde iş kurmak hem mali açıdan, hem de ticari birikim açısından daha zor olduğundan, tecrübe talebi de kendisini hissettiriyor.
   <br/>
   <br/>
   Almanya'daki Türkler'in serüveni gönlümüze ferahlık veriyor. Hele Türkiye'de yatırım yapmanın enayilikle eş değer kabul edildiği kısır döngülü bir ekonomide nefes almaya çalışıyorsak.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=42BB1973F6B035D1C367727AA241AF90?newsId=5576), [web.archive.org (arşiv bağlantısı)](http://web.archive.org/web/20140105053853/http://www.aksiyon.com.tr:80/aksiyon/newsDetail_getNewsById.action;jsessionid=42BB1973F6B035D1C367727AA241AF90?newsId=5576)
