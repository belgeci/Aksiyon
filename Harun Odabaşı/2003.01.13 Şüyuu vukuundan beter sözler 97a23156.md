# Şüyuu vukuundan beter sözler

*Harun Odabaşı 2003.01.13*

<font class="agenda2NewsSpot">
 Bir yıl kadar evvel sinemalarda dedikodu üzerine odaklanmış bir film gösterildi. Gossip adlı gerilim filminde sırf şaka olsun diye okulda masum bir dedikodu üretilir. Kısa zamanda bilgi o kadar hızlı yayılır ve kitleleri etkilemeye başlar ki dedikoduyu çıkaranlar da yalanı gerçek gibi yaşamaya başlar. Arkasından gelsin cinayetler...
</font>
<font class="newsDetail">
 Türkiye de siyasi dedikodusu bol bir ülke. Bir söz kulaktan kulağa, yazıdan yazıya aktarılırken, kişinin kastına göre öylesine mana kaybına uğruyor ki artık istesek de kırılan vazoyu eski haline getirmek mümkün olmuyor. Bugünlerde Meclis Başkanı, Başbakan ve AK partili bakanlara alakalı isnad edilen dedikoduların bini bir para. Bunlardan bir kısmı yalanlansa bile duvara atılan çamur  iz bırakıyor. Türk siyasi tarihinde aslında söylenmediği,  ya da başka amaçlar için söylendiği halde maksatlı şekilde çarpıtılmış  birçok söz var. Bazıları o kadar vahim boyutlara ulaşmış ki, ilk ağızdan düzeltme yapmak bile para etmiyor. İşte onlardan birkaçı...
 <br/>
 <br/>
 Okullar olmasaydı...
 <br/>
 <br/>
 Milli eğitimimizle alakalı galatı meşhur haline gelen bir söz var. Osmanlı dönemini ve o dönemin eğitim anlayışını hor görmek için bir Milli Eğitim bakanının "Mektepler olmasa, şu maarifi ne güzel idare ederdim" beyanı sık sık medya başta olmak üzere değişik mahfillerde tekrar edilir durur. Bazı yerlerde ifadenin sahibi Milli Eğitim eski Bakanı Hasan Ali Yücel olduğu ileri sürülse de bulgular bizi başka birisine götürüyor. Gazeteciyazar Mehmet Niyazi hem sözün sahibine hem de sözün maksadına açıklık getiriyor: "Bu söz II. Abdülhamit'in son Maarif Nazırı Mustafa Haşim Paşa'ya aittir. 1903 ile 1908 yılları arasında görevde bulunan paşa, aydın ve çok ciddi bir insandı. O dönemde eğitimini almış insanlarla, daha sonraki dönemde, hatta bugün eğitim almış insanları mukayese edersek, o dönemin eğitimcilerinin, dolayısıyla Mustafa Haşim Paşa'nın değeri ortaya çıkar. Şaka olarak söylenmiş bu sözdeki espriyi kavrayamamak budalalık değil de nedir?"
 <br/>
 <br/>
 Hilafeti getirirsiniz...
 <br/>
 <br/>
 1954 yılında Adnan Menderes'in DP grubunda yaptığı, sonradan sıkça önüne çıkacak olan, hatta her sağ iktidara aba altından sopa göstermek için kullanılan 'Siz isterseniz hilafeti bile getirirsiniz' konuşması. Karşıtları, Atatürkçülere karşı irticaya ödün vermek ve irticacı çevrelere şirin görünmek için böyle bir söz söylediğini iddia ederek Adnan Menderes'e yüklenmeye başladılar. DP'nin milletvekili profili ve icraatları böyle bir iddiayı doğrulayacak materyali vermiyordu. Fakat Menderes'in ağzından moral bozukluğu yaşayan vekilleri heyecana getirmek için 'siz isterseniz bunu bile yapabilirsiniz' anlamında örnek olarak çıkan bu söz irtica tartışmalarının koyulaştığı anlarda hatırlanmak üzere Türk siyasi tarihine geçiveriyordu. Menderes'e şeriatçı demek için bundan iyi fırsat olamazdı. Cumhuriyet gazetesi yazarı İlhan Selçuk'un Pencere köşesindeki şu ifadelere bir bakalım: "Daha dün bu ülkede 37 aydın cayır cayır yakılmadı mı?.. İnsanlar ortaçağdaki gibi yakılırken keyifle seyrine bakılmadı mı?.. Sivas'ta yobazların yaktığı aydınların ağzından yapılan uyarıyı bir daha okuyalım: Önce ezanı Arapçaya çevirdiler. Dinlediniz. Sonra 'Siz isterseniz hilafeti bile getirirsiniz' dendi. Demokrasi sandınız. Sonra çığ gibi Kur'an kursları, imamhatip okulları açıldı, din dersleri anayasal zorunluluk oldu. Kabullendiniz. Tesettür arttı, cami sayısı okulları geçti inanç özgürlüğü saydınız. Oruç tutmayanı öldürdüler. Şaşırdınız. Daha sonra bilim adamlarını ve yazarları vurdular; şairleri, dansçıları yaktılar. Kimin yaptığını düşünüp durdunuz. En sonunda kapınızı çalacaklar. Size kendinizden başka yardım edecek, kimse kalmayacak."
 <br/>
 <br/>
 Yakasına yapıştı mı?
 <br/>
 <br/>
 Türkiye'nin 27 Mayıs 1960 İhtilali'ne doğru gittiği dönemde Deniz Baykal ve Adnan Menderes arasında geçtiği varsayılan bir diyalog var. Güya gençlik yıllarında kızıl komünist olan Deniz Baykal üniversite öğrencisi iken, zamanın başbakanı merhum Adnan Menderes'in yakasına sarılıyor ve "Hürriyet istiyorum hürriyet!" diyor. Merhum da "Bre evladım, koskoca başbakanın yakasına sarılmışsın, bundan iyi hürriyet mi olur?" şeklinde cevap veriyor. Uzun yıllar Baykal taraftarları bu olayı bir iftihar vesilesi sayarak anlatırken, Baykal karşıtları da kendisinin saldırgan üslubunu ispatlamak için kullanıp durdular. Birkaç yıl öncesine kadar da aksini düşünmemizi gerektirecek bir sebep olmamıştı. Ta ki Baykal'ın her kesimden oy isteme vakti gelene kadar. Şeyh Bedreddin dışında Şeyh Edebali ile de barışma yoluna giren ve başörtülüden de oy isteyen Baykal bu tarihi konuya da açıklık getiriyor: "Rahmetli Menderes ile el sıkma mesafesine gelme veya konuşma fırsatı olmadı. Böyle bir şey kesinlikle söz konusu olmadı. Siyasete meraklıydım. Rahmetli Menderes'e en çok yaklaştığım an eski Ulus'taki meclisten dinleyiciler arasına girip kürsüde konuşurken dinlemek oldu. Sadece orada dinlemekten ibarettir. Ondan daha yakın bir yere hiçbir zaman gelmedim. Bu konuda tarihi bir tespit de yok. 1960'ta Deniz Baykal adında bir gencin bunu yaptığını söyleyen ne bir ifade var, ne bir gazete haberi var, ne bir şey var. 1960'ta ve ihtilalden sonra gazetelerde her şey konuşuluyor, yazılıyor. Bu konuda Deniz Baykal'ın böyle bir şey yaptığına dair ne bir ifade, ne bir haber hiçbir bilgi yok." Gerçekten de 1972 yılına kadar böyle bir haber ya da iddia medyaya yansımıyor. Konunun geçtiği varsayılan 1960 yılından 12 sene sonra ortaya atılmış bir iddia.
 <br/>
 <br/>
 Adnan Menderes'in oğlu Aydın Menderes de babasının bırakın Deniz Baykal'ı, herhangi bir öğrenciyle bile böyle bir diyalog yaşamadığını söylüyor.
 <br/>
 <br/>
 Türkeş'in tırnakları söküldü mü?
 <br/>
 <br/>
 Milliyetçi camianın efsanevi lideri Alparslan Türkeş'le ilgili de bu zamana kadar yanlış bilinen bir konu var. Alparslan Türkeş vefat edince, Hulusi Turgut Sabah gazetesindeki bir yazı dizisinde aynı iddiayı tekrarlar. Turgut, 1960 İhtilali sonrası Türkeş ve arkadaşlarının tabutlukta tutulduğu ve tırnaklarının söküldü iddiasına olmuş bir vakıa olarak yer verir. Fakat Türkeş'in dava arkadaşı ve kendisi ile hapis yatan Reha Oğuz Türkkan bu iddiayı yalanlamakta, tabutluk ve tırnak sökme iddialarının düzmece olduğunu söylemektedir. Türkkan hâlâ hayatta olup meraklıları için başvurulabilecek bir kaynak konumundadır. Türkeş ile bir çekişmesi de olmamıştır. Buğra Atsız, Hulusi Turgut'a gönderdiği mektupta şu ifadelere yer veriyor: "Tabutluk ve tırnak sökme meselelerine gelince: 1944'te Türkeş dâhil mahkemeye çıkarılan 23 kişiden hiçbirinin tırnağı falan sökülmemiştir. Benzeri yalanların liderleri efsâneleştirmek için söylendiği, sonradan bunlara liderlerin kendilerinin de inandıklarının misâlleri tarihte çoktur. Ne var ki mahkemeye sevk edilen 23 kişiden ikisi tabutluğa sokulmuştur. Onlar da merhum Hamza Sâdi Özbek ile bugün hâlâ hayatta olan Rehâ Oğuz Türkkan'dır. Kısacası Türkeş'in tabutluğa sokulduğu da gerçek dışıdır."
 <br/>
 Bir koyup üç almak...
 <br/>
 Sözleri en fazla çarpıtılan, söylenmediği halde söylenmiş gibi muamele gören siyasetçilerin başında şüphesiz Turgut Özal geliyor: "Federasyon bile tartışılmalı", "Anayasa bir kere delinse ne olur?", "Benim memurum işini bilir", "Bir koyup üç alacağız", "Ben zenginleri severim" sözleri ilk akla gelenler...
 <br/>
 "Bir koyup üç alacağız" sözü 1991 Körfez Savaşı sırasında ortaya atıldı. Turgut Özal ABD yanlısı bir dış politika yürütüyordu ve Kuzey Irak ile alakalı şahin düşüncelere sahipti. Türkiye'nin müdahil olması halinde Musul ve Kerkük'ü topraklarımıza katacağımız ihtimalini anlatmak için Özal'a atfediliyordu. Fakat Özal böyle bir söz söylememişti. Gazeteci İlnur Çevik, Özal'la yaptığı bir mülâkat sonrası yakın durduğu Süleyman Demirel'e izlenimlerini anlatıyordu. Demirel "Ne yani, bir koyup üç mü alacakmış" diye tepki verince aktarma yapılırken bu sözü sanki Turgut Özal söylemiş gibi oldu.  8. Cumburbaşkanı Turgut Özal'ın şortla asker teftiş ettiği yönündeki haberler Özal'ı sevmeyen medya mensupları tarafından sürekli kullanıldı. Halbuki ortada teftiş yoktu, tamamen tesadüfi bir karşılaşma idi.
 <br/>
 Yine defalarca yalanlamasına rağmen tekrarlana tekrarlana doğruluğundan şüphe edilmez hale gelen bir başka söz de "Anayasayı bir kere delmekten ne çıkar" idi. Özal karşıtı medya kalemşörleri bu sözden hareketle o kadar ağır yıpratma çalışması yapıyorlardı ki adeta dünyayı dar ediyorlardı. Halbuki ravisi belli olmayan,  yazılı ve görüntülü kayıtlara geçmeyen bir söz idi.
 <br/>
 "Benim memurum işini bilir" sözünü Özal bir röportaj sırasında söylüyor. Bunu ekonomik sıkıntıya katlanma ve geçimini sağlama noktasında söylemesine rağmen düşmanları bu meseleyi ısrarla rüşveti kastettiği yönünde yorumladı.
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-11004-34-suyuu-vukuundan-beter-sozler.html), [web.archive.org (arşiv bağlantısı)](http://web.archive.org/web/20101105062359/http://www.aksiyon.com.tr:80/aksiyon/haber-11004-34-suyuu-vukuundan-beter-sozler.html)
