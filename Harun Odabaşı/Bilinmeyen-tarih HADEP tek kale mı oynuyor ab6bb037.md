# HADEP tek kale mı oynuyor?

*Harun Odabaşı Bilinmeyen-tarih*

<div>
 <p>
  <font>
   Diyarbakır Milletvekili Salim Ensarioğlu: “Siyasi partiler HADEP’in istekleri, örgütlerin istekleri ile halkın isteklerini birbirinden ayırmak mecburiyetinde. Eğer bu aymazlık devam ederse elbette HADEP tek kale oynar ve aslı varken kimse kopyasına oy vermez”
   <br/>
   <br/>
   Kürtçe eğitim görmek ya da nüfus kağıdına ‘Kürt’ yazdırmak amacı ile Milli Eğitim Bakanlığı’na 5 bin 100 dilekçe verildiği sıralarda Med TV’ye çıkan Abdullah Öcalan’ın kardeşi Osman Öcalan üniversitede okuyan Kürt kardeşlerinin okuldan atılmak pahasına Kürtçe eğitim için eylemlerine devam etmesini ister. OHAL Valisi Gökhan Aydıner tam bu noktada PKK’nın Avrupa’yı ve bölge halkını yanına çekebilmek amacıyla masum bir kılıfa bürünerek kışkırtıcı eylemlere devam ettiğini, bu tip eylemlerin sorunların sağlıklı bir ortamda çözülmesini engellendiğini, bölge halkının provoke edildiğini söyleyerek rahatsızlığını ifade eder...
   <br>
    <br>
     Gazeteci Yavuz Donat, OHAL Valisi ile Başbakan Ecevit arasında tarihi verilmeyen bir konuşmayı aktarıyor:
     <br>
      <br>
       “Gökhan Aydıner:
       <br>
        <br>
         — Efendim, bölgeme gelen siyasi şahsiyetlerin, kendi mensubiyet ve müktesebatlarına ilişkin plan, program ve söylemleri yok mu ki, başkasının söylemlerini tekrarlıyorlar... (HADEP’i kastediyor) Bu söylemle sonuç alınamaz.
         <br/>
         <br/>
         Bülent Ecevit:
         <br/>
         <br/>
         — Çok doğru bir tespit... Aslı varken, kopyasına kimse bir şey vermez... Bu uyarınız çok önemli sayın valim.”
         <br/>
         <br/>
         Hükümetin başı ile Güneydoğu’nun en yetkili devlet görevlisi arasında geçen diyalogda iki önemli tespit göze çarpıyor. Birincisi, siyasi partilerin Güneydoğu’ya ilişkin çözüme ulaştırıcı bir politikalarının olmadığının kabulü. İkincisi, başbakanla bölge valisi aynı noktada buluşuyorlar: HADEP dışında siyaset geliştiren siyasi parti yok...
         <br/>
         <br/>
         DYP Genel Başkan Yardımcısı ve Diyarbakır Milletvekili Salim Ensarioğlu da devletin ve siyasi partilerin HADEP politikalarına ilişkin yeni yaklaşımları ilk dile getiren siyasetçi. HADEP’in bölgede tek kale oynadığı ve siyasi partilerin bölgeyi HADEP’e bıraktığına ilişkin tespitin ilk önce kendisi tarafından yapıldığını belirten Ensarioğlu, 2001 yılı Mart ayında başlatılan ve yeni biten kapsamlı bir Güneydoğu ve HADEP raporu hazırladığını anlatıyor.
         <br/>
         <br/>
         Terör sonrası yeni dengeler oluşuyor
         <br/>
         <br/>
         Terörün önemli ölçüde bitirildiği, Güneydoğu için ekonomik ve sosyal sorunların çözümü için yeni bir zeminin oluştuğu bir ortamda PKK siyasallaşma adına adımlar atıyor. PKK’nın emri ile Kürtçe eğitim dilekçelerinin verildiği sıradaki sert tepki gösterdi ki en azından şu anda devlet PKK’nın siyasallaşmasına yeşil ışık yakmıyor. HADEP de etnik temele dayalı bir politika güttüğü ve PKK ile ilişki kurduğu gerekçesi ile kapatılma sancıları yaşıyor.
         <br/>
         <br/>
         Güneydoğu bölgesindeki oy oranlarına bakıldığında yöre halkının diğer kitle partileri yerine HADEP’ten yana ezici bir üstünlükle oy kullanıyor olması devletin kurumlarını ve siyasi yapıyı sıkıntıya sokuyor. Peki gerçekten Gökhan Aydıner’in iddia ettiği ve Bülent Ecevit’in tasdik ettiği gibi ANAP, DYP, AK Parti, DSP, CHP ve Saadet Partisi HADEP söylemlerini aşan bir çözüm projesi üretemiyor mu?
         <br/>
         <br/>
         Şu anda kurduğu yeni partinin heyecanı içerisinde olan Halklar ve Özgürlükler Partisi Genel Başkanı Abdülmelik Fırat, Gökhan Aydıner’in bu görüşüne tamamen katılanlardan. Mevcut yapının çözümsüzlüğü ve kısır döngüyü körüklediğini savunan Abdülmelik Fırat, diğer siyasi partilerin ya HADEP’in ya da PKK’nın sloganlarını tekrarlamaktan öteye geçemediğini ifade ediyor.
         <br/>
         <br/>
         ‘Diğer partilerin farklı görüşleri var’
         <br/>
         <br/>
         Toplum Sorunlarını Araştırma Merkezi Başkanı Prof. Dr. Doğu Ergil ise aslında söylemlere bakıldığında benzerlikler taşısa bile diğer partilerin HADEP’in dışında fikirlere sahip olduğunun altını çiziyor. Ancak bunun ANAP, DYP, DSP gibi partilerin Güneydoğu ile ilgili çözüm önerileri olduğu anlamına gelmediğine dikkat çeken Ergil, “HADEP bölgenin partisi. En önce bölgenin beklenti, ihtiyaç ve taleplerini dile getiriyor. Yoğunlaştığı bir alan var. Diğer partiler de o söyleme yakın bir söylem geliştiriyorlarsa bu bizim Gökhan Aydıner’i rahatsız ettiği gibi canımızı mı sıkmalı, yoksa olumlu mu karşılamalıyız?” diye soruyor.
         <br/>
         <br/>
         Halkın istekleri ile HADEP’in istekleri karıştırılıyor
         <br/>
         <br/>
         DYP Diyarbakır Milletvekili Salim Ensarioğlu ise, siyasi parti liderlerinin kulağa hoşgeldiği için HADEP’in sık sık söylediği ifadeleri meydanlarda söylemeyi tercih ettiğini belirttikten sonra şu önemli analizi yapıyor: “Siyasi partiler HADEP’in istekleri, örgütlerin istekleri ile halkın isteklerini birbirinden ayırmak mecburiyetinde. Eğer bu aymazlık devam ederse elbette HADEP tek kale oynar ve aslı varken kimse kopyasına oy vermez.”
         <br/>
         <br/>
         Sorunlar açıkça söylenemiyor
         <br/>
         <br/>
         Diğer partilerin sorunları açıkça ortaya koyamadığını ve bu hali ile çözüm önerisi üretmekte zorlandığını ileri süren Doğu Ergil, sadece çözüm önerisi benzeri bir program geliştirebileceklerini kaydediyor. “HADEP ve diğer partiler açısından söylemler yerinde ancak önemli olan uygulamalar. Fikirler ne kadar güzel olursa olsun tarih uygulamalara bakıyor. HADEP bir Kürt partisi olarak kaldığı ve etnik milliyetçilik yaptığı müddetçe ne kadar doğru tespitler yaparsa yapsın söyledikleri kısmî doğrular olarak kalmaya mahkum. Bir yere varamaz”.
         <br/>
         <br/>
         Devlet HADEP’i siyasi partilere bıraksın
         <br/>
         <br/>
         Devletin yetkili organlarının HADEP’i muhatap almakla yanlışlık yaptığına ve bu tutumun HADEP’i büyüttüğüne değinen Salim Ensarioğlu’na göre ise HADEP bölge sorunlarını çözmekten çok uzak bir parti. Bir parti hizmetleri ile büyür ya da küçülür. Herhangi bir HADEP’li ilçe belediye başkanı bir söz söyleyince buna cevabı başbakan ya da vali gibi üst düzey yerlerden cevap yetiştiriliyor. Halbuki bir siyasi partiye cevabı yine bir siyasi parti vermeli. HADEP’in muhatabı devlet olduğu müddetçe Güneydoğu’daki siyaset normalleşemez.
         <br/>
         <br/>
         Bakanlık yapan ve önemli bir partinin genel başkan yardımcısı olmasına rağmen söylediklerinin HADEP’li bir yönetici kadar etkili olmadığını ve cevap verilmediğini vurgulayan Ensarioğlu, “HADEP’i devlet bize bıraksın. Öbür türlü bu HADEP’in işine yarıyor” diyor.
         <br/>
         <br/>
         Bölge gözlemcileri de HADEP mitinglerinde devletin yasaklama ve cezalandırma yoluna gitmesinin HADEP’in oy oranını yükselttiği görüşünde. Sırf bir fikri seslendirdiği için insanların joplanmasının bölge halkının aynı görüşte olmamasına rağmen HADEP’i psikolojik olarak desteklemeye ittiğini kaydediyorlar.
         <br/>
         <br/>
         Kürt aydınlarına çok iş düşüyor
         <br/>
         <br/>
         Türkiye’de Güneydoğu sorununa ilişkin olumlu açılımlar yapabilecek Kürt aydınların olduğuna inandığını söyleyen Doğu Ergil’e göre; terörün estirdiği rüzgar dolayısıyla Türkiye’de gerçek Kürt aydınları pek ortalıkta görünmedi. Bunlar devlet ve PKK arasına sıkışmışlardı. Doğu Ergil HADEP’i ya da PKK’yı eleştirdiğinde ona sadece kızarlar ancak bir Kürt aydını PKK’yı eleştirdiğinde ona hemen ‘hain’ damgası vururlar. PKK siyasallaşırsa belki o zaman sağlıklı düşünen Kürt aydınları da ortaya çıkar.
         <br/>
         <br/>
         Sadece siyasi partiler değil devlet için de önemli kararlar verme dönemindeyiz. Hazır terör eylemleri de buzdolabına koyulmuşken devlet bazı açılımları cesaretle yürürlüğe koymak zorunda. Sorun siyasi ve hukuki boyutta kaldığı sürece o talebi yasaklama yoluna gidecek mi gitmeyecek mi? Örneğin Kürtçe eğitim konulu dilekçe istekleri. PKK organize etmiş olsa bile olayın kendisi siyasi bir tavır. Devlet siyasi talebi bastırarak PKK’nın terörist eylemlerde bulunmasının önünü açıyor olamaz mı? ‘Savaşma, siyaset yap’ denecekse bunun her iki taraf için ödenmesi gereken bir bedeli var. Ve siyaset olmazsa sorunlar yok olmuyor, yerin altına iniyor. Sahi PKK’nın terör eylemlerine devam etmesini isteyenler yok değil mi?...
         <br/>
         <br/>
         e—posta:harunodabasi@hotmail.com
         <br/>
         <br/>
         <br/>
         <br/>
         <br/>
         <br/>
         <br/>
         Programında Güneydoğu’ya yer ayıran partilerin görüşleri
         <br/>
         <br/>
         AK PARTİ: Kimimizin Güneydoğu, kimimizin Kürt, kimimizin de terör sorunu dediğimiz olay maalesef Türkiye’nin bir gerçeğidir. Partimiz bu sorunun toplum hayatımızda neden olduğu olumsuzlukların bilinciyle, bölge halkının mutluluğu, refahı, hak ve özgürlüklerini gözeten, Türkiye’nin bütünlüğünü ve üniter devlet yapısıyla birlikte bölgeyi tehdit eden terörün önlenmesinde zaaf yaratmayacak bir şekilde; gerçeğin tespitinin ötesinde kalıcı, tüm toplumun duyarlılıklarına saygılı, etkili ve sorunları kökünden çözmeye yönelik bir politika izleyecektir.
         <br/>
         <br/>
         Bu bölgemizdeki kültürel farklılıklar, Partimiz tarafından zenginlik kabul edilmektedir. Resmi dil ve eğitim dili Türkçe olmak şartıyla, Türkçe dışındaki dillerde yayın dahil kültürel faaliyetlerin yapılabilmesini, partimiz ülkemizdeki birlik ve bütünlüğü zedeleyen değil, güçlendiren ve pekiştiren bir zenginlik olarak görmektedir. Bölgenin geri kalmışlığından kaynaklanan kimi olumsuzlukların giderilmesini, bölgeye dönük özel düzenlemeler yoluyla değil, genel demokratikleşme projesi bağlamında düşünmektedir.
         <br/>
         <br/>
         Uzun yıllardır yoğun dış destekle süren ve otuz bin insanımızın hayatına mal olan teröre rağmen, bölge halkının üniter devlet yapısına bağlı olması, halkımızın sağduyusu ile meselenin etnik bir çatışmaya dönüşmemesi, konunun iç meselemiz olarak çözülebilir olmasının delilidir. Partimiz, teröre tepki olarak maksadını aşan ve bölge halkını rahatsız eden bazı uygulamaların terk edilmesini ve uzun yıllardır devam eden OHAL uygulamasının tamamen kaldırılmasını hedeflemektedir.
         <br/>
         <br/>
         CHP—KÜRT SORUNU: Doğu ve Güneydoğu Anadolu’nun ve bölgedeki insanlarımızın yaşamakta olduğu olumsuzlukların, adeta kadere dönüşen sorunların, dar vizyonlu ve demokratik değerleri içine sindirememiş otoriter devlet yapısı çerçevesinde, ırkçılık—militarizm— bağnazlık temelinde geliştirilen politikalarla aşılamayacağı bilinmelidir. Terörün olağan dışı yönetim ve hukuk rejimleri ile önlenemeyeceği, demokrasi ve insan haklarına duyarsız uygulamalarla iç barışın sağlanamayacağı ortaya çıkmıştır. Ülkenin genelinde ve bölgede atılacak demokratik adımlar, ülkenin bölünmesini değil, tam tersine ülkenin bütünlüğünü pekiştirecektir. Bugüne değin çözüm, sadece güvenlik güçlerine havale edilmiştir. Ülkenin Güneydoğu Anadolu’da yaşamakta olduğu sürecin çözüm anahtarı siyasettir; sorumlusu ise siyasi iktidarlar ve her kesimden siyasetçilerdir.
         <br/>
         <br/>
         “Çözüm Stratejisinin” Temel Kuralları...
         <br/>
         <br/>
         a. Devlet olabilmenin temel koşulları, ayrımsız tüm yurttaşların esenliğinin ve ülkenin sınırlarının güvenliğinin sağlanmasıdır. Sorunların silah veya şiddet kullanarak çözümü meşru değildir, kabul edilemez, teröre ödün verilemez;
         <br/>
         <br/>
         b. Ülkenin Misak—ı Milli ile belirlenmiş bölünmez bütünlüğü tartışma konusu yapılamaz;
         <br/>
         <br/>
         c. Akmakta olan insanlarımızın kanıdır; bu kanama dinmelidir; sorunlar hoşgörü ve iç barış zemininde çözümlenmelidir;
         <br/>
         <br/>
         d. Çoğulcu Demokrasi, Ulus Devleti dışlayan değil, toplumsal yapıda dayanışma ve eşitlik duygularını güçlendirerek ona derinlik ve güç kazandıran çağdaş değer ve iddiadır.
         <br/>
         <br/>
         DSP: DSP’nin gözünde Güneydoğu ve Doğu Anadolu sorunu gerçekte Türklük—Kürtlük sorunu değildir. O bölgemizin insanları arasında birbirine yan bakan, birbirini yabancı gibi gören ne Türk asıllı ne de Kürt asıllı bir yurttaşımıza rastlanabilir.
         <br/>
         <br/>
         Bizim yüreğimizde Kürt’le Türk’ün ayrı yeri yoktur. İkisini ayrı gözle görmek, bizlere yüreğimizi ikiye ayırmak kadar zor gelir. İkiye ayrılmış yürekle de yaşanmaz. Bizi birbirimizden ayrı gibi görmek ve göstermek isteyenler, Türkiye’yi bölmeye doyamamış Sevr özlemcisi yabancılar ve onların bazı maşalarıdır.
         <br/>
         <br/>
         Gerçekte sorun, o bölgenin yarı feodal yapısından kaynaklanan sömürü ve baskı sorunudur. Son yıllarda bölgenin okumuş gençleri arasında yaygınlaşan ümitsizlik ve çaresizlik de soruna başka bir boyut eklemektedir. Bu bölgede sömürenler ve sömürülenler arasında, Türk asıllılar bulunduğu gibi, Kürt asıllısı da, Arap asıllısı da vardır. Zaman zaman sorun, yanlış devlet uygulamalarıyla veya kimi yöneticilerin bölge halkına kuşkulu yaklaşımı ile büsbütün ağırlaşmıştır. Demokratik Sol Parti, Güneydoğu Anadolu’nun ve bazı Doğu Anadolu yörelerinin çağdışı yapısını temelinden değiştirecek, bölgedeki yoksulluğa ve işsizliğe somut ve etkili çözümler getirecektir. Devlet baskısına da, ağa baskısına da yer vermeyecektir; toprak ve gelir dağılımı adaletsizliğine de son verecektir.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 11 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12504), [web.archive.org (arşiv bağlantısı)](http://web.archive.org/web/20050301155255/http://www.aksiyon.com.tr:80/yazdir.php?id=12504)
