# KOMŞUDA BİRİLERİ VAR

*Harun Odabaşı 2002.03.09*

<div>
 <p class="spot">
  'Komşu ve çevre ülkeler olarak bilinen ülkelerin toplam nüfusu 360 milyon civarında. Bu nüfusun üçte birinden fazlası sadece Rusya Federasyonu'nda yaşıyor. Bu hacimde bir pazarda rekabet edebilmek ve sağlam bir yere sahip olunması sürdürülebilir ihracat artışını da beraberinde getirecek'
 </p>
 <p class="metin">
 </p>
 <img border="0" src="/web/20020329163938im_/http://www.aksiyon.com.tr/2002/379/resimler/komsu.jpg"/>
 <p class="metin">
  Türkiye'nin dış ticaret konseptinde önceliklerin değişmesi iş adamları için yeni fırsatları beraberinde getirdi. Özellikle Türkiye'nin belli başlı şirketleri bu açılıma ayak uydurmak için yatırım ve ihracat planlarını silbaştan gözden geçiriyor. Bazıları şimdiden Yunanistan, Bulgaristan ve Suriye'de hatırı sayılır yatırımlar yaptılar bile. Bankacılık sistemleri, para transferinde ve gümrüklerde yaşanan sıkıntılar gibi yılların ihmali ile meydana çıkan altyapı eksikliğini gidermek özellikle hükümetin ilgili organlarının diplomatik ve teknik performansları ile yakından ilgili. Ekstra özveri isteyen süreçte işadamları tarafından çalışmaları olumlu bulunan iki isim var; Devlet Bakanı Tunca Toskay ve kendisine bağlı Dış Ticaret Müsteşarlığı'nın başındaki isim Kürşat Tüzmen. Geçen haftalarda yaptığımız komşu ülkelerle ilgili Dört Tarafımız Dost başlıklı dosyamız Tunca Toskay'ın da ilgisini çekti.
 </p>
 <p class="metin">
  Bilindiği gibi Dış Ticaret Müsteşarlığınca 2000 yılında başlatılan 'Komşu ve Çevre Ülkelerle Ticareti Geliştirme Stratejisi' Türkiye'nin yakın çevresindeki ülkeleri kapsıyor. Geliştirilen komşu (ön hat ülkeleri) ve çevre ülke kavramları ile farklı metodolojiler ön plana çıkıyor. Komşu Ülkeler/Ön Hat Ülkesi kavramıyla Türkiye ile arasında geçiş zorluğu olmayan ve başka bir ülke üzerinden geçmeksizin doğrudan kara bağlantısı vasıtasıyla Türkiye ile ortak sınıra sahip ülkeler ifade edilmekte.
 </p>
 <p class="metin">
  Bu gruba giren ülkeler Azerbaycan/Nahcivan Özerk Cumhuriyeti, Gürcistan, İran, Irak, Suriye, Yunanistan, Bulgaristan. Çevre ülkeler ise BAE, Romanya, Ürdün, Lübnan, Kuveyt, Ukrayna ve Rusya Federasyonu'ndan oluşuyor.
 </p>
 <p class="metin">
  Beraberinde siyasi dengeleri de değiştirecek bu çok önemli ülke açılımının genel fotoğrafının çekilmesi açısından biz sorduk Devlet Bakanı Tunca Toskay cevapladı.
 </p>
 <p class="metin">
  —Dış siyasetimiz ve dış ticaretimiz bu zamana kadar 'dört bir tarafı düşmanlarla çevrili Türkiye' anlayışı içerisinde yönlendirilmişti. Paradigmal bir değişimle şimdi farklı bir bakış açısının oluşmasının temel zihniyet kotları neler?
 </p>
 <p class="metin">
  Soğuk Savaş döneminde Türkiye'nin dış siyasetinin ve dış ticaretinin 'dört bir tarafı düşmanlarla çevrili Türkiye' ifadesi ile nitelendirilebilecek bir psikolojinin etkisi altında kaldığı söylenebilir. Bunun da o şartlarda öyle olması gerektiğini ifade etmek gerekir. Ancak, 1990'lardan beri Soğuk Savaşın bitişiyle hızlanan globalleşme süreci, ülkelerin birbiri ile yakınlaşması ve piyasaların birbirine daha fazla ve hızla entegre olması, dünyada ve Türkiye'de dış siyaset ve dış ticaret politikalarının yeniden gözden geçirilmesi ihtiyacını doğurdu.
 </p>
 <p class="metin">
  Ayrıca, Türkiye'nin AB ile gümrük birliğine gitmesi ve AB ile piyasalarını bütünleştirme çabası Türkiye'nin kendi ekonomisini ve dünya üzerindeki yerini yeniden belirlemesini gerekli kıldı. Türkiye'de son dönemde dış ticaret politikalarındaki yeni açılım, temelde, dünyadaki gelişmelerin ve Türkiye'nin AB ile girdiği gümrük birliğinin bir gereği olarak yapılan değerlendirmelerin bir sonucudur.
 </p>
 <p class="metin">
  Ayrıca son yıllarda 25—27 milyar dolar arasında tıkanan ihracatımızda yeni bir atılım yapılmasına duyulan ihtiyaç da yeni stratejinin hazırlanmasında önemli rol oynadı.
 </p>
 <p class="metin">
  —Türk sanayinin hazırlığı, yükü kaldırmaya müsait mi?
 </p>
 <p class="metin">
  Türkiye, sanayileşmekte olan bir ülke. Birinci kuşak sanayiciler tekstil, hazır giyim ve demir çelik sektörlerini kurmuşlar; ikinci kuşak sanayiciler otomotiv, elektirikli ve elektronik makinalar ve kimya sektörlerini hızla geliştirmektedir. Türkiye bu konumuyla, entegre olmaya çalıştığı AB ekonomileri ile komşu ülkeler ekonomileri arasında bir yerdedir. AB piyasasına entegre olarak yeni teknolojileri elde etmek imkanına ulaşırken, komşu ülkelerle ilişkilerini geliştirerek kendi sanayileşme tecrübelerini onlara aktarmak imkanını bulmaktadır.
 </p>
 <p class="metin">
  Nitekim, bu durum dış ticaret verilerine de yansımaktadır. Dış ticaret verilerine bakıldığında, Türkiye'nin gelişmiş pazarlara ağırlıklı olarak tekstil, hazır giyim ve demir çelik ürünleri satan bir ülke konumunda olduğu görülmektedir. Elektrikli makinalar, elektronik ürünler ve otomotiv yeni yeni ticarete konu olan sektörler olarak gelişme göstermektedir. Diğer taraftan Türkiye'nin komşu ülkelerle ticaretine bakıldığında, bu ülkelere yönelik ihracatın, temel tarımsal ürünlerden hızla makine ve techizatına kaydığı görülmektedir.
 </p>
 <p class="metin">
  Bizim sanayileşmiş ülkelerden aldığımız makina ve techizatı ile komşu ülkelere yönelik geliştirdiğimiz dış ticaret stratejisinin doğal bir gelişme, aynı zamanda bir zorunluluk olarak ortaya çıktığını söylemek gerekir.
 </p>
 <p class="metin">
  —Bildiğimiz kadarı ile komşu ülkelerimizle olan kadim sorunlarımız canlılığını muhafaza ediyor. Türkiye'deki yeni durum değerlendirmesini komşu ülkelerimiz anlayabilecekler mi acaba? Yani onların önyargı ve korkularında bizimkine benzer bir değişim yaşanıyor mu?
 </p>
 <p class="metin">
  Komşu ülkelere bakıldığında onların da dünyadaki gelişmeleri çok iyi kavradığı ve dünyaya entegrasyon konusunda kararlı adımlar atmaya başladığı görülmektedir. Mesela, Suriye'de Devlet Başkanı Başer Esad'ın uyguladığı ekonomik yeniden yapılanma bu anlayışın bir örneğini teşkil etmektedir. Suriye'de geçtiğimiz haftalarda göreve başlayan ekonomi ve dış ticaretten sorumlu bakan, Dünya Bankası Başkan Yardımcılığı yapmış biri. Suriye, kendi ekonomisini hızla dünya ekonomisine entegre etmek istemekte ve Türkiye ile de ilişkilerini geliştirmek konusunda çok önemli adımlar atmaktadır. Soğuk Savaş sırasında oluşan önyargı ve korkuların giderilmesi bir günde mümkün değilse de, karşılıklı olarak gerçekleştirilecek temaslar gibi yapıcı hamleler bu konudaki tereddütleri gidermek açısından son derece yararlıdır. Bütün komşularımızla karşılıklı olarak bu yönde çaba harcanmaktadır.
 </p>
 <p class="metin">
  —Ekonomik ilişkilerin gelişmesinin siyasi sorunların çözülmesine de katkı sağlayacağını düşünüyor musunuz?
 </p>
 <p class="metin">
  Ekonomik ilişkilerin geliştirilmesi, karşılıklı çıkarlar temelinde birlikte yaşanabileceği konusunda bir kanaatin oluşturulması ve yerleştirilmesi için son derece önemlidir. Bu kanaat yerleştiğinde de sorunların ılımlı biçimde müzakere yoluyla çözümlenmemesi için bir sebep olmadığını düşünüyorum.
 </p>
 <p class="metin">
  Komşularımızla olan sorunların çözümünde karşılıklı temasların geliştirilmesi önemlidir. Çevremizde ve dünyada kaydedilen yeni gelişmeleri görmezlikten gelemeyiz. Yaşamakta olduğumuz küreselleşme süreci, ülkeleri diyaloğa yöneltmektedir. Diyaloğun karşılıklı yanlış anlamaları ortadan kaldıracağına ve güven ortamının tesisine önemli katkılarda bulunacağına inanmak zorundayız.
 </p>
 <p class="metin">
  Üzerinde dikkatle durulması gerektiğine inandığım bir başka husus da bölgesel ekonomik ve siyasi entegrasyon faaliyetlerinin ihmal edilemeyeceği konusu. Türkiye bölgesel gelişme konusunda ekonomik ve siyasi çıkarlarını ön plana çıkararak değerlendirme yapmalı.
 </p>
 <p class="metin">
  Komşu ve çevre ülkelerle ticari ilişkilerimizin artırılmasına yönelik çabalarımızın, düzenlediğimiz alım—satım heyeti programlarının, devletin ve işadamlarımızın girişimlerinin karşı tarafın menfaatlerine uygun düştüğü sürece göz ardı edilmesinin imkanı bulunmamaktadır. Biz bu durumu bizzat yaptığımız gezilerde de müşahede etmiş bulunmaktayız.
 </p>
 <p class="metin">
  —Bir süreden beri yoğun bir faaliyet trafiği yaşandı. Dış Ticaret Müsteşarı Kürşat Tüzmen'de de iş adamlarını komşu ülkelere yönlendirme gayretleri vardı. Gelinen nokta nedir?
 </p>
 <p class="metin">
  21. yüzyılda arzulanan gelişmişlik seviyesine gelebilmek ancak ve ancak siyasi ilişkilerin ticari çıkarlara göre şekillenmesi ile mümkün görülmektedir. Bu çerçevede toplam ithalatı 150 milyar dolar olan Ortadoğu bölgesinin, ihracatımız içindeki payının, önümüzdeki yıllarda yükseltilmesi hedeflenmektedir. 2001 yılında yakalanan pay bu hedefin gerçekleştirilmesi yönündeki kararlılığı yansıtmaktadır.
 </p>
 <p class="metin">
  Komşu ve çevre ülkeler olarak bilinen ülkelerin toplam nüfusu 360 milyon civarındadır. Bu nüfusun üçte birinden fazlası sadece Rusya Federasyonu'nda yaşamaktadır. Bu hacimde bir pazarda rekabet edebilmek ve sağlam bir yere sahip olunması sürdürülebilir ihracat artışını da beraberinde getirecektir.
 </p>
 <p class="metin">
  —Ne kadar mesafe alındı?
 </p>
 <p class="metin">
  On yıllık geçiş süreci sonunda yapısal pek çok sorunları geride bırakan Orta Asya Türk cumhuriyetleri daha istikrarlı ve büyümeye yönelik bir döneme girmişlerdir. Bu süre zarfında Türkiye bölgedeki ülkelerle ticaretini geliştirme yolunda önemli adımlar atmış, bu yönde gereken siyasi iradeyi göstermiştir. İlişkilerin ticari boyuttan daha ileride ekonomik bir perspektif içerisinde gerçekleştirilmesi Türkiye'nin bölgede ağırlığını artırmasını sağlayacaktır. İhracatçı Birlikleri kayıtlarına göre, 2001 yılında komşu ülkelere ihracatımız yüzde 47,5, çevre ülkelere ihracatımız ise yüzde 21,2 oranında artmıştır.
 </p>
 <p class="metin">
  Yurtdışında faaliyette bulunma kapasitesini haiz Türk müteahhitlik sektörü için, Dış Ticaret Müsteşarlığı koordinatörlüğünde gerçekleştirilen müteahhitlik heyetleri komşu ve çevre ülkelere öncelik verilen bir yaklaşımla programlanmaktadır. 2000 yılından itibaren bölge ülkeleri ile karşılıklı resmi temaslar, ticaret heyetleri ve fuarlara katılım gibi ticari ilişkileri her yönüyle geliştirmeye yönelik gayretler, beklenen olumlu sonuçlarını göstermeye başlamıştır.
 </p>
 <p class="metin">
  Örneğin 2000 yılında Yunanistan'da 90 firmamızın katılımı ile ilk kez Türk İhraç Ürünleri Sergisi düzenlenmiş, İran, Irak ve Suriye'ye ise yaklaşık 200 firmanın katılımı ile ticaret heyeti programları gerçekleştirilmiştir.
 </p>
 <p class="metin">
  Dünya ticaretinin önündeki ulusal engeller gittikçe ortadan kalkmaktadır. Küresel düzeyde ticaretin liberalleşmesi ve bölgesel düzeydeki entegrasyonların artması suretiyle yaşanan süreç dünya ticaretinin artmasını sağlamaktadır. Dünya ticaret hacmi 1983—90 döneminde yüzde 5,6 oranında artış gösterirken, 1991—98 döneminde yüzde 6,4 artmıştır. Dünya ticareti 2000 yılında ise yüzde 21,4'lük bir artış düzeyini yakalamıştır. Ulaştırma maliyetleri, tüketim kalıplarındaki benzerlik, kültürel yakınlık gibi faktörlerin dış ticaret üzerindeki bilinen etkileri de göz önüne alındığında Türkiye'nin çevresinde çok büyük bir pazar ortaya çıkmaktadır.
 </p>
 <p class="metin">
  —Böyle bir çalışma devlet ve işadamı diyaloğu ile olabilir. İşadamlarımız bazı açılardan devletin kendilerine sahip çıkmadığını, yalnız bıraktığını ileri sürüyorlar. İşadamlarını ikna yönünde bir bilgilendirme diplomasisi yaşanıyor mu, yaşanacak mı?
 </p>
 <p class="metin">
  Dış Ticaret Müsteşarlığı ve ihracatçılar arasındaki diyalog, devlet ve işadamları arasında oluşturulması gereken kurumsal diyaloğun en başarılı örneğidir. Her yılın ilk çeyreğinde gerçekleştirilen sektör toplantıları, yıl içinde iş çevrelerinin düzenledikleri etkinliklere aktif katılım, dış pazarlara yönelik politikanın el ele, omuz omuza icra edilmesi bu diyaloğun ne derece güçlü olduğunun ve başarıyla devam ettiğinin bir göstergesi.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020329163938/mailto:harunodabasi@hotmail.com">
   harunodabasi@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/379/ekonomi/1.htm), [web.archive.org (arşiv bağlantısı)](http://web.archive.org/web/20020329163938/http://www.aksiyon.com.tr:80/2002/379/ekonomi/1.htm)
