# Sultanhamam Ünıversıtesı

*Harun Odabaşı 1999.12.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kapalı Çarşı, Tahtakale, Mahmutpaşa ile Sirkeci İskelesi arasına sıkışmış bölge bir zamanlar ekonominin kalbinin attığı yerdi.
  </font>
 </div>
 <div id="newsText">
  <font class="detail-text">
   Gemi, tren ve diğer vasıtalarla buraya ulaşmak çok kolay olduğu için Bizans'tan bu yana Sultanhamam büyük bir ticari sirkülasyona sahip olmuş. Tarihten gelen bir emanet. Bir açıdan aradığınız her ürünü bulabileceğiniz bugünkü modern alışveriş merkezlerinin ilk örneği . 80 yıl öncesine kadar insanlar kervanlarla buraya gelir, hayvanları binaların alt katında, kendileri de üst katta kalırlardı. Bölgedeki binalara 'han' ismini vermek o zamandan kalma bir adet. Bugünkü Yeni Karamürsel Mağazası'nın olduğu yerde tarihi bir hamam vardı. Etrafta Mahmutpaşa ve Örücüler Hamamı da meşhurdu.
   <br/>
   <br/>
   Yoğun trafiğin ve itiş kakışın arasında pek farkedilmese de her metrekaresi tarih kokan bu mekan geçmişte olduğu gibi bugün de Türk ekonomisinde önemli bir boşluğu dolduruyor. Sultanhamam demek tekstil demek. Fabrikalar ile Anadolu insanını buluşturan bir köprü görevi görür buranın toptancıları. Gerçi parametrelerdeki değişiklik Sultanhamam'ın eski ihtişamından çok şeyler aldı. Ama 8 bin işyeri ve 10 milyar dolarlık iş hacmi ile ekonomideki ağırlığı bugün de devam ediyor.
   <br/>
   <br/>
   Sultanhamam'ın belki de en önemli özelliği insan yetiştirmesi. Kendini yetiştirmek isteyen, işe sıfırdan başlamak isteyen askerliğini yapmış Anadolu gençleri İstanbul'u bir fırsat bilir ve burası onlar için bir okul olur.
   <br/>
   <br/>
   Başarma hırsı olanlar daha ileri giderler. Burada pazarlama usullerini, insan ilişkilerini, müşteri psikolojisini amelî ve nazari olarak öğrenirler. Onlar müşterinin ihtiyaçlarını ve neyi ne kadar bulunduracağını bilirler. Bir insan sarrafı olmuşlardır. Sultanhamam bir çeşit üniversite. Hatta belli açılardan bir iktisat fakültesinden daha önemli. Hatta buranın duayenlerinden Ümit Manifatura'nın sahibi Bekir Çubukçu, "İddia ediyorum burada 40 yaşını aşmış insanlar üniversitelerde hiç falso vermeden pazarlama dersini anlatabilirler" diyor.
   <br/>
   <br/>
   Sultanhamam'ın kötü özelliklerinden biri firmalar babadan oğula geçmiyor. Bir işletme bir ailenin elinde 40 yıl duramıyor. 'Oğullar babaları kadar başarılı olamıyor'. El değiştiriyor. 100 yılı geçen firma hiç yok. Türkiye'de yüzyılı geçmiş 8 firma var ama bunların içinde tekstil yok.
   <br/>
   <br/>
   Sultanhamam'dan kimler geçti?
   <br/>
   <br/>
   Sultanhamam bugün kamuoyunun yakından tanıdığı birçok ismi yetiştirdi. Politikacıdan ziyade işadamı çıkardı. Kimler geçmemiştir ki Sultanhamam'dan. Ahmet Paralı: Denizlili iplik tüccarı. Nuh Çimento'da büyük hissesi var. Gayri menkulleri var. Halis Toprak: Diyarbakır Liceli. Toprak Holding'in sahibi. Halil Çetinkaya: Kayserili. Bursa'da tekstil tesisleri, Kayseri'de iplik fabrikası var. Nuh Mehmet Küçükçalık: Kayserili. İnegöl'de ev tekstili üzerine 2000 kişinin çalıştığı bir fabrikası var. Milyonlarca dolarlık ihracatı var. Mehmet Baldöktü: Çorlu'da işletmeleri var. Recep Candar: Sivaslı. Kadın giyimi üzerine işletmeleri var. Mehmet Kilimci: Kayserili. Havza'da iplik fabrikası, Edirne'de dokuma tesisi var. Hereke Halı'nın da sahibi. Cavit Çağlar: Nergis Holding'in sahibi (Sultanhamam'ın yerlileri onu kendilerinden saymıyorlar. Sultanhamam'da yetişmediğini, onun karakterinin Sultanhamam'ı göstermeyeceğini savunuyorlar. Sadece ikiüç sene kaldı, İrfaniye çarşısında astar sattı diyorlar). Mithat Gürsoy: Mithat Giyim'in sahibi. Rüştü Akın: Denizlili, Akın Tekstil'in sahibi. Recep Tanrıverdi: Samsunlu. Verdi Tülleri'nin sahibi. Ahmet Zorlu: Taç perdenin sahibi.
   <br/>
   <br/>
   Üniversite mezunları başarısız!
   <br/>
   <br/>
   İlginç bir nokta üniversite mezunu olanların Sultanhamam deneyimlerinin başarısızlıkla sonuçlanması. Esnafın belirttiğine göre burada üniversite mezunu olanların hiçbiri başarılı olamadı. Birara yüksek tahsilliler çalışmaya geliyorlar ama dikiş tutturamıyorlar. Üniversite mezunu olan kişi diplomasına güveniyor, sabah erken gelmiyor, fedakârlık yapmıyor, tepeden bakıyor, Anadolu'ya gitmiyor. Diploması onun için avantaj olacağına dezavantaj oluyor. Sultanhamam amatör bir ruh istiyor, insan sarrafı eleman istiyor fakat onlar daha profesyonel işler istiyorlar.
   <br/>
   <br/>
   'Dürüstlüğü Yahudilerden öğrendik'
   <br/>
   <br/>
   Yüzlerce yıllık mazisi olan Sultanhamam'ın ilk sahipleri gayrimüslimlerdi. Öteden beri kozmopolit bir yapısı vardı. Fakat zamanla gayrimüslimlerin sayısı çok azaldı ve bugün ise birkaç tane kaldı. 1950'li yıllarda Ermeni, Yahudi, Rum ağırlığı yüzde 15 civarında idi. Ve onlar ticareti çok iyi biliyorlardı. Kurallarını, ciddiyetini belirliyorlardı. Belki yüzde 15 oranında idiler ama hepsi liderdi, A sınıfı tüccardı, cironun yüzde 50'sini gerçekleştiriyorlardı. Onların dış dünya ile ilişkileri büyük avantajdı. O zaman bugünkü gibi ithalat ve yerli tecrübe yoktu. Onların ise Fransa'da, Almanya'da, Hollanda'da tanıdıkları vardı. Bekir Çubukçu o dönemleri anlatırken 'Bizim ilk hocamız gayrimüslimler oldu. Onların alışverişini izlemek bir zevkti. Çok dürüst çalışırlardı. Biz dürüstlüğü onlardan öğrendik. Rehber oldular, yön verdiler." diyor.  Eskinin ünlü gayrimüslimleri: Yaşar Pensoy, Elyakim Kandiyoti, Hayik Kazancıyan, Artin Piran.
   <br/>
   <br/>
   Özellikle İsmet İnönü'lü yıllarda ve 1950'li yıllardan itibaren peyderpey Rumlar Yunanistan'a gitti. Yahudiler İsrail'e, Ermeniler Ermenistan'a gitti. Toplum onları dinlerinden dolayı zaman içerisinde dışladı. Azınlık kaldılar. Türkler yer yer yobazlık yapmadı değil. Eskiden Antep'te Yahudi vardı ama hepsini kaçırdılar. Şimdi bir tane Yahudi kalmadı. Sultanhamam'da da manevi baskı altında kaldılar. Bir başka faktör de ekonomi onları daha büyük yerlere itti. Buranın tıkandığını gördüler, elektrik elektronik işine girdiler. Bekir Çubukçu bu olayları yakından izlemiş birisi olarak hepsini tasdik ederek anlatıyor.
   <br/>
   <br/>
   Kendine özgü kurallar
   <br/>
   <br/>
   Sultanhamam esnafının kendine özgü kuralları var. Orada müşteri malı beklemez, mal müşteriyi bekler. Teşhir edecek malın olacak ki satacaksın. Bazen müşterinin hatalı taraflarını  da ikaz ettikleri olur. Bu malı alma ya da al diye samimiyetle söylerler. Yani aldatmak ya da illa satmak diye bir çaba yok. İlişkiler uzun vadeye yayılmış, kemikleşmiş ve dürüstlük temeline dayalı.
   <br/>
   <br/>
   Bekir Çubukçu bir anısını anlatıyor: "Bir müşteri geldi. Bir borç ile alakalı senedi ödediğine dair belge gösterdi. Bu üslubu beğenmedik. Onun senedin ücretini ödemesi vazifesi. Fazilet değil ki reklamını yapsın. Biz ona mal vermedik. Kendini bilmeyenlere, haddini bilmeyenlere Sultanhamam itibar etmez."
   <br/>
   <br/>
   Sultanhamam tekstilcisinin öyle bir yapısı vardır ki dürüst olmayanlar orada barınamazlar. Böyle olanlar bunu bilir zaten ve başka yerlere kaçarlar. Mesela Osmanbey'e giderler. İlginç bir nokta da Sultanhamam'da ticari sorunlar, anlaşmazlıklar mahkemede çözülmez. Mahkeme yoktur. Sorunlar bir ya da iki bilene sorularak onların hakemliğinde çözülür. Hatta Bekir Çubukçu gibi eski kumaşlar Sultanhamam'da 'sulh hukuk mahkemesi' şeklinde ünlenmiştir. Ama özellikle ekonomik krizden sonra son iki senede ilişkiler biraz daha zayıfladı ve ilkesizleşti. İnsanlar dediğim dedik demeye başladı. Ama  buna rağmen yine mahkeme dışında çözülüyor sorunlar.
   <br/>
   <br/>
   Yeni kuşak farklı
   <br/>
   <br/>
   Evet ekonomik şartlar ve yeni neslin hayata bakış açısı Sultanhamam'ın geleneklerini sarsmaya başlamış. Örneğin Sultanhamam'da yakın zamana kadar vadeli çek kesmek ayıptı. Paran varsa mal alırdın. Şimdi vadeli çek çok rahatlıkla yazılmakta. İş yerine gazete, kitap, dergi getirilmez. İşyeri o kadar hareketlidir ki bırakın birşeyler okumayı, oturmaya bile vakit yoktur. Okunacaksa bunlar evde okunur. Kendi işi ile meşguldür herkes. Dedikodu yoktur. Rekabet kuralları kıyasıya uygulanır. Daha çok satma yarışı vardır.
   <br/>
   <br/>
   Bekir Çubukçu değişimi şöyle tarif ediyor: "Eski esnaflarımız tutucu, geleneklere bağlı ve efendi idi. Şimdiki neslin ufku daha açık, değişime yatkın ama eski söz kalmadı. Eskiden sözde durmak normal birşeydi,  şimdi sözde durmamak moda, onlar daha makbul oldu. Bu olumsuz bir gelişme."
   <br/>
   <br/>
   Sultanhamam'ın en büyük özelliği pazarlık yapmaktır. Pazarlık bitene kadar iki taraf her türlü hünerini gösterir, bildiği doğruları söyler. Ama pazarlık bittikten sonra herşey bitmiştir, rakamda bundan sonra oynama olmaz. Buranın eskileri işlerin pazarlıksız olması için çok uğraşmışlar ama pazarlıksız olmuyor. İnsanın yaradılışında var.
   <br/>
   <br/>
   Burada yemekler ayaküstü atıştırılır, sandviç falan yenir. Öğle tatili kültürü yoktur. Tatilleri dini bayramlar ve cumhuriyet bayramında bir gün. Müşteriyi mutlaka yerinde, oturduğu il ya da ilçede ziyaret ederler. İlişkilerin gelişmesi açısından onu, çocuklarını tanımanın büyük önemi var. Müşteriden kesinlikle hediye kabul etmezler.
   <br/>
   <br/>
   Hamamların saltanatı
   <br/>
   <br/>
   Sultanhamam'da her metrekare parsellenmiş, her iş kolunun bir tür sendikası oluşmuştur. İş kolları ve işyerleri iller arasında paylaşılmıştır. Çaykahve işleri Erzincanlıların, hamam işleri Tokatlıların. Tekstil'de Denizli ve Kayseri ağırlığı vardır bunları Malatya ve Sivas takip ediyor. Hamaliye işleri mafya gibidir, başkalarını işe karıştırmazlar. Ama içlerinde öyle zengin olanlar falan da yoktur. Sen kendi malını kendi arabana doldurup biryere taşıyamazsın, fena halde bozulurlar. Belki doğru birşey değildir bu durum ama herkes alışmış. Yaptıkları işleri hava parası vererek satarlar. Çubukçu hamaliye konusuna açıklık getirirken, "Bir seferinde hamala dedim ki senin paranı ben vereceğim ama malı ben götürmek istiyorum. Kabul etmedi. Hak geçer diyor. Dükkana girme çıkma kesinlikle onlara ait" diyor.
   <br/>
   <br/>
   İSTEK'e taşınmaya mahkumlar
   <br/>
   <br/>
   1980'lerde tekstildeki muhteşem sıçrama olunca Sultanhamam dar geliyor. Otoparkı, elektriği, suyu yetmiyor. Çoğu fantazi ve gömlek çalışan toptancılar Osmanbey, Merter, Zeytinburnu gibi yerlere kayıyor. İş böyle olunca Sultanhamam biraz nefes alıyor. Son ekonomik kriz bölgede işyeri kapatmalarını artırıyor ve bugün birçok binanın ikinci katı boş. Bu oradaki yoğunluğu daha da azaltıyor.
   <br/>
   <br/>
   Sultanhamam esnafının yaptığı işlere gelince; en büyük projelerinden biri 1950'li yıllarda ortaya konan İMÇ. Fakat gidilmedi ve büyük bir fırsat kaçırıldı.
   <br/>
   <br/>
   1960'lı yıllarda Trakya İplik Fabrikası faaliyete geçti. 150 ortak biraraya gelerek kuruldu. Şimdilerde İSTEK Kooperatifi diye Atışalanı'nda 5 bin işyeri olan bir merkez kuruluyor. 2000 yılında Mayıs, Haziran ayında taşınmayı istiyorlar.
   <br/>
   <br/>
   Taşınmakta tereddüt gösterenler var ama tekstil büyük bir hamle içinde. Dünyaya açılma gayretleri de düşünüldüğünde Sultanhamam artık yetmiyor. Çünkü şu anda Merter, Osmanbey ve Zeytinburnu'na dağılan bu insanların biraraya gelmesi artık bir zorunluluk haline geldi.
   <br/>
   <br/>
   Bekir Çubukçu, İSTEK'in cazibesinin artırılması için birtakım altyapıların tamamlanması gerektiğini vurguluyor. Çubukçu'ya göre; bir yerin iş merkezi olabilmesi için yakınında otel, lokanta ve ulaşım araçlarının olması şart. İSTEK binasında ise şu anda bunlar yok. Bu eksikler giderilirse taşınmak için gösterilen hiçbir gerekçe kalmayacak. Buraları sonunda ister istemez turistik tesis olmaya mahkum. Sultanhamam bitecek ama bu kötü olmayacak.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=42BB1973F6B035D1C367727AA241AF90?newsId=5645), [web.archive.org (arşiv bağlantısı)](http://web.archive.org/web/20140105053709/http://www.aksiyon.com.tr:80/aksiyon/newsDetail_getNewsById.action;jsessionid=42BB1973F6B035D1C367727AA241AF90?newsId=5645)
