# KARAMEHMET’E NAZAR DEĞDİ

*Harun Odabaşı 2001.04.28*

<div>
 <p class="spot">
  Turkcell'in 2000 yılında piyasa değeri 17 milyar dolar olarak tespit edilmişti. Ancak 44 bin liradan satışı yapılan hisseler şu anda 15 bin lira. Ve borsanın toparlanma sürecinde olduğu günlerde dahi  Turkcell'in ibresi bir türlü yukarı dönmüyor. Şimdi sıkı durun: Turkcell'in 241 trilyon liralık sermayesi üzerinden piyasa değeri yaklaşık 3 milyar dolara indi!
 </p>
 <p class="metin">
 </p>
 <img border="0" src="/web/20010702064059im_/http://www.aksiyon.com.tr/2001/334/resimler/Kara.jpg"/>
 <p class="metin">
  Türkiye'de kayıt dışı ekonominin yapısından dolayı kimin ne kadar kazandığı, kimin ne kadar serveti olduğu, kimin yurt dışındaki gizli hesaplarında kaç milyon doları olduğu bilinemediği için dört dörtlük bir servet mukayesesi yapmak çok zor. Ancak şirketlerin faaliyet raporları, SPK'ya gönderilen bilgiler, ekonominin genel gidişi ve şirket içinden alınan bilgilerle belli bir bant içerisinde, sapmaları ve hata paylarını da dikkate alarak tahminde bulunmak mümkün. Hele bir dönemde Mehmet Emin Karamehmet'i Türkiye'nin en zengini olarak gösteren araştırmanın dayandığı verileri baz alırsak Çukurova Grubu'nun mevcut durumu hakkında daha net birşeyler söyleme imkanına sahip olabiliyoruz.
 </p>
 <p class="metin">
  Çukurova Grubu'nu Koç ve Sabancı Grubu'nun önüne geçiren amiral gemisi hiç şüphesiz Turcell'di. Turkcell belki Çukurova Grubu'nun bile beklemediği kadar kısa bir sürede müthiş bir yükselişle büyük operatör haline gelmişti. Ve lisans hakkı 500 milyon dolara alındığı halde piyasa değeri 20—25 milyar dolar olan bir şirket haline dönüşmüştü. New York Borsası'na kote olan ilk Türk şirketi olması nedeni ile her Türk gibi biz de övünmüş, Batı'ya karşı yüzyıldan fazla bir süreden beri taşıdığımız aşağılık komplekslerimize bir darbe daha vurduğu için sevinmiştik. Bir açıdan bu bir rüya idi ve kimse böylesi güzel bir rüyadan uyanmak istemezdi. Her rüya bir gün biter ve gerçekler tüm çıplaklığı ile karşımıza dikilir. O dönemde medya, Turkcell'in ileriye dönük sıkıntılarını ve yeni ekonominin düşmeye başlayan hisselerini hep görmezlikten geldi. 50 bin liradan satışı yapılacak olan Turkcell'in fiyatının çok yüksek olduğu hep gizlendi. Ve satış ağırlıkla 44 bin liradan gerçekleşti.
 </p>
 <p class="arabaslik">
  Turkcell önce güldürdü sonra üzdü
 </p>
 <p class="metin">
  Turkcell'in Türkiye'nin en büyük GSM operatörü olduğu ve nakit dönen bir para basma makinesi haline dönüştüğü doğru idi ama bu son krize, Turkcell'in borç yapısına, Walt Strett'te Turkcell aleyhine açılan davaya ve Çukurova Grubu'nun diğer sektörlerde faaliyet gösteren şirketlerinin sıkıntılarına baktığımızda Karamehmet'i yine Türkiye'nin en zengini noktasında görebilecek miyiz? Mehmet Emin Karamehmet'i hangi faktrörlerin 'Türkiye'nin bir numarası' yaptığını önce bir hatırlayalım: Turkcell'in 1994 yılında Türk Telekom'la yaptığı lisans anlaşmasının ardından başardığı baş döndürücü büyümeyi hatırlayacak olursak: Kuruluşunda şirketin yabancı ortağı Finlandiyalı Sonera yüzde 41'lik bir paya sahipken diğer ortak Çukurova Grubu'nun ise yüzde 49,5'lik bir payı bulunuyordu.
 </p>
 <p class="metin">
  O dönemde GSM sektörüne kısa vadede potansiyeli olan bir sektör olarak bakılmıyordu. Cep telefonları hem fiziki olarak ağır ve hantal hem de çok pahalıydı. Kısıtlı bir kitleye hitap edecek teknolojik bir oyuncak gözü ile bakılıyordu. Fakat dünyada mobil iletişimde öylesine hızlı bir ilerleme yaşandı ki cep telefonu düşük gelir gruplarının dahi alabileceği pratik bir alet haline dönüşüverdi. 1994 yılında 64 bin abone sayısına ulaşılmışken bir sene sonra bunun dört katı kullanıcı abone olunca geleceğin ne kadar açık olduğu ortaya çıkmıştı. 1998 yılına kadar Turkcell abone sayısını her yıl yüzde yüzler seviyesinde artırdı. 1998 yılı ise tam bir dönüm noktası oldu. Turkcell ve Telsim 500 milyon dolara lisanslarını Türk Telekom'dan satın alarak bağımsızlıklarını elde ettiler.
 </p>
 <p class="arabaslik">
  Yurt dışında da büyüdü
 </p>
 <p class="metin">
  Türkcell gösterdiği büyüme potansiyeli ile Avrupa'nın en başarılı 10 firması arasında gösterildi. Turkcell 1998 yılından itibaren yurt dışına yöneldi. 1998 yılında Azerbaycan'dan alınan ikinci lisansla Acell faaliyete geçti. Ardından Kazakistan, Gürcistan ve Kuzey Kıbrıs Cumhuriyeti ve Moldavya'daki lisanslar geldi. Yurt dışındaki toplam yatırımları 200 milyon doları aştı. Şu anda 10,5 milyon abonesi ile Türkiye'nin en büyük GSM operatörü.
 </p>
 <p class="metin">
  Turkcell nakit akışı itibarı ile 10 milyondan fazla abonesiyle iyi bir noktada. Çünkü abonolerinin yüzde 70'i 0535'li hatları kullanıyor ve kontür satışı nakit olarak dönüyor. Ama merceği biraz daha yakınlaştırdığımızda, Turkcell'in küçüldüğünü, bin 500 elemanını işten çıkardığını, bayilere yapılan sübvansiyonların durdurulduğunu ve yeni bayi açışına kesinlikle izin verilmeyeceğini, hatta bazılarının kapatılacağını görüyoruz. Son aylarda kontür satışlarında ve fiyatında da ciddi düşüşler yaşanıyor. Cep telefonlarına dünyada rağbet de zaten azalıyor. Geçen sene 3,5 milyar dolar altyapıya yatırım yaptı ve altyapı yatırımı ihtiyacının büyük kısmını gerçekleştirmiş oldu.
 </p>
 <p class="metin">
  Turkcell'in cirosu 650 trilyon lira ama 500 milyon dolarlık kısa vadeli borcu söz konusu. Cirosunun tamamı kâr olsa bile kısa vadeli borçlarını karşılaması mümkün gözükmüyor. Hükümet de artık GSM operatörlerine eskiden gösterdiği toleransı tanımıyor ve vergi alma anlamında daha tavizsiz davranıyor.
 </p>
 <p class="arabaslik">
  44 bin lira 15 bin liraya düştü
 </p>
 <p class="metin">
  Turkcell'in 2000 yılında 2 milyar dolara yakın halka arzı oldu ve piyasa değeri 17 milyar dolar olarak tespit edildi. O dönemde 44 bin liradan satışı yapılan hisseler şu anda 15 bin lira. Ve borsanın toparlanma sürecinde olduğu, yukarı çıkış yaşadığı günlerde dahi Turkcell'in ibresi üzerindeki kabuslardan dolayı hep aşağıya ilerliyor, bir türlü yukarı dönmüyor. Hatta şu anda düşük fiyattan ortak hisse satışlarına devam ediyor. Şimdi sıkı durun: 241 trilyon liralık sermayesini de baz alarak bir piyasa değeri hesabı yaparsak Turkcell'in şu andaki piyasa değeri yaklaşık 3 milyar dolar seviyesine inmiş durumda. Turkcell geçen sene 170 trilyon zarar etmişti. Ama 2001 yılında kâr gösterebilmek ve üzerindeki olumsuz imajı silmek için büyük bir gayret sarfediyor. Kısa vadeli borçları tehlikeli olsa da teknik olarak giderleri gelecek sene için göstererek bilançoda kâr açıklaması mümkün.
 </p>
 <p class="arabaslik">
  Çukurova Grubu diğer sektörlerde de sıkıntılı
 </p>
 <p class="metin">
  Çukurova Grubu'nun ne durumda olduğunu anlamak için Turkcell'in dışındaki yan kuruluşlarına da bakmakta fayda var. Ancak Çukurova Grubu'nun faaliyet gösterdiği diğer alanlarda durumu o kadar iyi görünmüyor. İnşaat, faktoring, bankacılık, medya, sigorta, sanayi ve finans sektörlerindeki kriz Çukurova Grubu'nu ilk elden etkiledi ve buralarda meydana gelen nakit boşluklarını karşılamak için kazanç elde edilen yerlerden aktarma yapmaktan başka çare bulunamadı. Sanayi sektöründeki kriz konjonktürel kabul edilse bile bankacılık ve finans sektöründeki sıkıntılarını kolay kolay gidermesinin mümkün olmadığı söyleniyor. Hatta bu hususta yürütülen en iyimser senaryolardan birisi bankalarından en az bir tanesinin yabancı bir bankaya satışı.
 </p>
 <p class="arabaslik">
  New York'taki dava aleyhte sonuçlanabilir
 </p>
 <p class="metin">
  Medya'da küçük haberlerle geçiştirilmesine rağmen New York'taki çok önemli bir dava Turkcell'in  altından kalkamayacağı bir külfet olabilir. Tukcell aleyhine toplu dava açanlar, 'Turkcell bizi kandırdı. Aşırı derecede yüksek fiyattan halka arz yaptı. Fiyatını 44 bin lira olarak yurt dışına gösterip bize satarken el altından 17 bin liradan satış gerçekleştirdi (Bu iddiayı resmi belgelerle ispatlamış gözüküyorlar). Ayrıca Türkiye'de SPK'ya gönderdikleri bilanço ile New York Borsası'na gönderdikleri bilanço birbirinden farklı. Bu farklılık hissedarı manipüle etmeye yönelik bir tutum kabul edilmelidir' diyorlar.
 </p>
 <p class="metin">
  Kolay susturulamayacak bu iddalar ışığında eğer Turkcell tazminat ödemeye mahkum olursa işi gerçekten çok zor. Aynı konuda Mehmet Emin Karamehmet'in başına gelenlerle Asil Nadir'in başına gelenlerle benzerlik taşıyor. Asil Nadir'in İngiltere'de Polly Peck şirketi en fazla işlem gören ve kazandıran bir şirketti. Ancak bu işlemlerin manipülasyon olduğu ortaya çıkınca hakkında açılan davayı kaybetti ve bu hisseyi alanlara yüklü miktarda tazminat ödemek zorunda kaldı.
 </p>
 <p class="metin">
  Konuşma gelirleri giderek azalıyor
 </p>
 <p class="metin">
  Turkcell aleyhinde daha önce Aksiyon dergisinde yaptığımız değerlendirmeler de geçerliliğini koruyor: Avrupa ve ABD'de cep telefonu fiyatları çok düşük ve sürekli de düşüyor. Cep telefonları şirketleri eskiden olduğu gibi yüksek kâr marjı ile çalışamıyor. Bu trend şu günlerde Türkiye'de yaşanıyor. Önceleri cep telefonunu bir hevesle ve gelen faturaları çok fazla dikkate almadan kullanan tüketici, eskisi kadar cep telefonu ile konuşma yapmıyor. GSM şirketlerinin WAP ve data transferi gibi hizmetlere ağırlık vermesi şirketin yeni gelir kalemleri yaratma ihtiyacının apaçık bir göstergesi.
 </p>
 <p class="arabaslik">
  Teknoloji hisseleri yerini arıyor
 </p>
 <p class="metin">
  Uluslararası piyasada teknoloji hisselerinin başına gelenler Türk teknoloji hisselerinin geleceğini tahmin etmede önemli bir yol gösterici oluyor. Teknoloji şirketlerinin başındaki isimler bile teknoloji hisselerinin fiyatının yüksek olmasından yakınıyor. Yeni ekonomi dalgası ile şirketlere aşırı rağbet fiyatları çok ısındırdı. Şimdi ayakların yere basma dönemi. Herkes paranın sıcaklığını avuçlarında hissetmek istiyor. Amerika'da yer alan ve ağırlıklı olarak teknoloji hisselerinden oluşan Nasdaq'daki düşüş tüm dünya borsalarını olduğu gibi bizim borsamızı ve Turkcell'i yakından ilgilendiriyor.
 </p>
 <p class="metin">
  20 milyon telefon abonesi, 1 milyona yakın kablolu TV abonesi, tüm telefon ve kablo alt yapısı, 3,5 milyar dolar cirosu, 1 milyar doların üzerinde kârı bulunan Türk Telekom'a yabancılar 20 milyar dolar fiyat biçiyorlar. Başlangıç noktasında Turkcell'in Türk Telekom ile aynı seviyede kabul edilmesi bile büyük bir tezattı. Elinde çok değerli gayrimenkulleri, tesisleri hesaba katmadan bile Turkcell gibi bir kurumun bu kadar büyük gösterilmek istenmesi herkesi yanıltan önemli handikaplardan birisi oldu. Üstelik Türk Telekom'un içinde tıpkı Turkcell ve Telsim gibi bir GSM şebekesi operatör hakkı da var.
 </p>
 <p class="arabaslik">
  Turkcell radyo gibi kalıyor
 </p>
 <p class="metin">
  Piyasada moda bir kabulleniş var: Bu görüşe göre teknoloji hisseleri yeni ekonominin belkemiğini oluşturuyor ve bu tip şirketlerin piyasa değeri belirlenirken şimdiki durumu değil de gelecekteki durumu dikkate alınır. Tek bir kuruş para kazanmamış şirketlerin milyarlarca dolara el değiştirmesi bu mantıkla izah ediliyor.
 </p>
 <p class="metin">
  Turkcell'in 20 milyar dolara yakın piyasa değeri bu açıdan normal karşılanmalı. Ancak bu tip öngörüler birkaç sene önce pirim yapıyordu. Şu anda kâr etmeyen, geri dönüşü olan başarılar elde etmeyen teknoloji hisseleri büyük kayıplara uğruyor. Turkcell sonuç itibarı ile altı üstü görüntüsüz ve kablosuz bir cep telefonu şirketi. Birkaç sene içerisinde piyasaya görüntülü telefonların gireceği ve piyasanın dengesini kökünden sarsacağı iddiaları var. Turcell'in kısa bir süre sonra televizyonun karşısında radyo gibi kalmayacağını kim iddia edebilir. Yani geleceğe dönük beklentinin bu kadar pozitif olması doğru değil.
 </p>
 <p class="arabaslik">
  Medya gerçekleri saklıyor mu?
 </p>
 <p class="metin">
  Turkcell medyada karşı konulmaz bir güce sahip. Çukurova Grubu'na ait bir çok şirketin görsel ve yazılı medyada reklamları önemli bir yekün tutuyor. Turkcell'in halka arz döneminde de medya bu reklamlardan yeterince istifade etti. Borsa yorumcuları medyaya görüş bildirecekleri zaman uyarılıyor ve Turkcell aleyhinde beyan vermeleri engelleniyor, yuvarlak laflar etmeleri isteniyordu. Medyanın konumu kamuoyunun şirkete bakışının objektif olmasını engelliyordu. Çukurova Grubu'nun basınla olan güçlü ilişkileri ve grubun Show tv, Digi Turk, Akşam ve Superonline gibi medya ve internet şirketlerine sahip olması iyimser yorumlardaki belirleyici etkenlerin başında geliyor.
 </p>
 <p class="metin">
  Turkcell de aynı noktaya gelirse ağır bir mali yük karşısında tek çare olarak kendisini satışa çıkarabilir. Ancak bütün bu olumsuz iddialara rağmen şunu da söylemek gerekir ki; Mehmet Emin Karamehmet'in şahsi serveti bankalarda ve Türkiye'de değil. Ayrıca ilişki içerisinde bulunduğu yabancı finans kuruluşlarının da kendisini ne seviyede stratejik ortak olarak gördüğü belirsizliğini koruyor. Mehmet Emin Karamehmet, çok zor durumda kalması halinde yurt dışındaki hesabından bir 10 milyar dolar getirerek sıkıntıları giderebilir diyenler de var: Bir tür komplo teorisini andıran bu bakış açısının ne kadar doğru olduğunu ise bize zaman gösterecek.
 </p>
 <p class="metin">
 </p>
 <p class="arabaslik">
  9 alanda 99 şirket
 </p>
 <p class="metin">
  ÇUKUROVA HOLDİNG: Bankacılık, sigorta, yatırım ve mali hizmetler, sanayi, inşaat, nakliye, turizm ve telekomünikasyonda 96 şirketle faaliyet gösteriyor.
 </p>
 <p class="metin">
  TELEKOMÜNİKASYON: Turkcell, Verinet, KVK, Topaz, Mobicom, Hobim, Bilpa, Superonline.
 </p>
 <p class="metin">
  BANKACILIK: Yapı ve Kredi, Pamukbank, Bank Kreiss AG (Almanya), Yapı Kredi Deutschland A.G., Yapı Toko Bank (Rusya)
 </p>
 <p class="metin">
  SİGORTA: Halk Sigorta, Genel Sigorta, Halk Yaşam, Genel Yaşam ve Halk Reasürans.
 </p>
 <p class="metin">
  FİNANS: Yapı Kredi Yatırım, Yapı Kredi Leasing, Genborsa, Yapı Kredi Faktöring, Yapı Krredi Kart Merkezi, Yapı Kredi Koray, Pamuk Faktöring
 </p>
 <p class="metin">
  SANAYİ: Çukurova Çelik Sanayi, Noksel, BMC, Auer, Kaplamin, Çukurova Sanayi İşletmeleri, Comag, Çukurova Makine, Çimsetaş, Agrosan, Daussan, Atkasan, Selkasan, Ekova.
 </p>
 <p class="metin">
  TİCARET: Çukurova Dış Ticaret, Çukurova Ziraat, Çukurova İthalat ve İhracat, Baytur, BMC Ompaş, Epe.
 </p>
 <p class="metin">
  TAŞIMACILIK: Pegasus, Interdepo, Liman, Anadolu Taşımacılık, Intercon, Isedaş.
 </p>
 <p class="metin">
  TURİZM: Enternasyonal, Kartal Otelcilik, Four Seasons, Köroğlu Vadisi, Anadolu Turizm (Göçek Marina), Kumköy Turizm Yatırım ve Club N—Çimtur.
 </p>
 <p class="metin">
  MEDYA: Show TV, Akşam Gazetesi, Diji—Türk, Superonline
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20010702064059/mailto:harunodabasi@usa.net">
   harunodabasi@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/334/ekonomi/2.htm), [web.archive.org (arşiv bağlantısı)](http://web.archive.org/web/20010702064059/http://www.aksiyon.com.tr:80/2001/334/ekonomi/2.htm)
