# Mahşerin (5-3+1=3) atlısı

*Harun Odabaşı 1999.01.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İsterseniz 'konjonktür amcam böyle istedi' deyin veya isterseniz 'bir gizli el dayattı' diye düşünün o meşhur 28 Şubat Süreci,
  </font>
 </div>
 <div id="newsText">
  <font class="detail-text">
   fotoğraf karesinde bile birlikte görünmekten çekinen 'Düşman Kardeşler'i, işçi ve işveren konfederasyonlarını bir araya getirmeyi başardı! TOBB, TÜRKİŞ, DİSK, TESK ve TİSK'ten oluşan 'Beşli İnisiyatif', yaşandığı varsayılan siyasi kriz ortamından çıkmak için dönemin hükümetine karşı radikal söylemli bir blok oluşturdu. Hep bir ağızdan Türkiye'de işçi ve işveren haklarından daha önemli bir sorunun, rejim sorununun yaşandığını söylüyorlardı. İlişkilerindeki problemlerin üzerine kalın bir sünger çekerek mutlu aile tablosu çizmeyi ihmal etmeden.
   <br/>
   <br/>
   Nazar mı değdi bilinmez ama 'Beşli İnisiyatif' artık yok. Resmi söylemlerinde misyonlarını tamamladıklarını söyleseler de olayın arka planında daha köklü zıtlaşmaların yattığı fark ediliyor: 1999 yılı, işçi ve işveren menfaatleri açısından çatışmalara sebebiyet verecek sorunlara gebe. 500 bin işçinin toplu iş görüşmeleri var. Gün geçmiyor ki sağdan soldan işten çıkartma haberi duymayalım. İşverenlerin 'kriz var işçi çıkartmak zorundayız' dayatması da işin tuzu biberi oldu. Zorunlu beraberlik, sorunlu beraberlik haline geldi ve deniz bitti. Beşli yapı yerini TÜRKİŞ, DİSK ve HAKİŞ'ten oluşan Üçlü İnisiyatif'e bıraktı. Gündemi diğerinden çok farklı, rejim sorunu değil işçi sorunu.
   <br/>
   <br/>
   Üçlü İnisiyatif nasıl kuruldu?
   <br/>
   <br/>
   HAKİŞ'in öteden beri böyle bir talebi olduğu biliniyordu. Beşli İnisiyatifin demokrasi karşıtı bir oluşuma destek verdiğini iddia ediyor ve işçi hareketinin yanlışlığa alet olmasının çirkinliğini vurguluyordu. Geçen iki yıllık süre diğer işçi örgütlerini HAKİŞ ile aynı çizgide buluşturdu. Bir farkla; Türkiş ve DİSK geçmişte yanlış yaptıklarını kabul etmiyorlar. Sadece 'Beşli Oluşum'un misyonunu tamamladığını ve devam ettirmenin anlamsız olacağını gördükleri için işbirliğini bitirdiklerini söylüyorlar. Kulislerde konuşulanların yalancısıyız; TÜRKİŞ Başkanı Bayram Meral ve DİSK Başkanı Rıdvan Budak sıkı bir şekilde siyasete atılmaya hazırlanıyor. Seçimde oylarını talep edecekleri işçi kesimini küstürmemeleri gerekiyor. İşverene yakın durmaları imajlarını yaralar. Oluşumun bitmesinde seçim tarihinin yaklaşmasının etkili olduğu söyleniyor.
   <br/>
   <br/>
   'Menfaat çatışması beraberliği bitirdi'
   <br/>
   <br/>
   DİSK Başkanı Rıdvan Budak, 'Beşli İnisiyatifi ilelebet devam ettirmek için kurmadık' diyor ve bir gün ayrılık vaktinin zaten geleceğine, dolayısı ile bu ayrılmanın arkasında çapanoğlu aramanın anlamsızlığına değiniyor. Budak, işçi ve işveren kesiminin özde bir menfaat çatışması yaşadığını söyleyerek, 'Beşli İnisiyatif geçici bir ihtiyaçtan doğdu. Türkiye'de yaşanan sosyal ve siyasal kaos böyle bir önceliği gündeme getirdi. Şimdi yaşadığımız kriz emek platformunu oluşturmayı zorunlu kılıyor. Beşli İnisiyatif bir kurum değildi ki devam etsin' diyor.
   <br/>
   <br/>
   TİSK'in işçi çıkartmada ısrar etmesinin de kopuşta etkili olduğunu kaydeden Budak ekliyor: 'Menfaat çatışması yaşandı. Adaletli bölüşümün önüne geçilmek istendi. İşten çıkarmalar olmasın dedik. TİSK işçi çıkartmaya devam etti. Bu durumda beraberliğin sürmesi mümkün olamazdı ve bitti.'
   <br/>
   <br/>
   'İşçi sorunları derin dondurucuda"
   <br/>
   <br/>
   HAKİŞ Başkanı Salim Uslu ise, Beşli İnisiyatifin doğal bir ihtiyaçtan oluşmuş doğal bir ittifak olmadığının ısrarla altını çiziyor. 'Suni bir hareketti ve işçi hareketinin geleneğine uygun düşmüyordu' diye konuşan Uslu yaşanan süreci şöyle tasvir ediyor: 'TÜRKİŞ ve DİSK konjonktürü dikkate alarak hareket ettiler. Beşli İnisiyatifi suni teneffüsle yaşatmaya çalıştılar ancak gelinen noktada asıllarına rücu etmek zorunda kalındı. Gerçeklerin zorlaması sözkonusu. Çünkü bu süre içerisinde emeğin sorunları örtülüyordu. İşçi sorunları derin dondurucuya bırakıldı.'
   <br/>
   <br/>
   28 Şubat 1996'da İstanbul'da DİSK'e ve Mart 1996'da Ankara'da TÜRKİŞ'e 'Türkiye demokrasi dışı kulvara itiliyor' şeklinde uyarılar yaptıklarını söyleyen Uslu, 'Türkiye'de demokratik seçim sonuçlarına bir tahammülsüzlük var. Fakat maalesef bizim savunduğumuz bu çizgiye iki yıl sonra gelindi' diyor.
   <br/>
   <br/>
   Üçlü İnisiyatif'in birden bire ortaya çıkmadığını, daha önce DİSK ile Viyana ve TÜRKİŞ ile Brüksel'de konu ile alakalı temaslarının olduğunu hatırlatan Uslu, Beşli İnisiyatif döneminde emeğin haklarının gasp edildiğini şu sözlerle dile getiriyor: 'Sıcak bir konu olarak işten çıkartmalar konusunda nerede ise TÜSİAD gibi hareket edildi.'
   <br/>
   <br/>
   'Yeni başlattığımız bu sürece ilişkin ben bir umut oluşturmadım. Fakat böyle bir birlikteliğe ihtiyaç var' diyerek üçlü insiyatifin geleceğine ilişkin şüpheci bir yaklaşım ortaya koyan Uslu, sorumlu hareket edip kişisel kompleks ve kaprislerden uzak durulduğu ölçüde hareketin başarı şansının yükseleceğini vurguluyor. Uslu, aksi takdirde şahsi ve siyasi tercihler ile hareket edilirse sorunların küçülmeyip büyüyeceğine işaret ediyor
   <br/>
   <br/>
   Gözardı edilen gerçekler
   <br/>
   <br/>
   Türk sendikacılığı belki de tarihinin en zor dönemine girmiş durumda. Üçlü İnisiyatif'in siyasilerden ve işverenlerden almak zorunda olduğu birçok hakları var. Türkiye kendine has kısır tartışmaların içerisinde vakit kaybederken gözden kaçan veya gündeme gelmeyen sorunlar sürekli büyüyor. Konumuz sendikacılık olduğu için özellikle 1980 yılından sonra sendikacılığın serencamı hoş mesajlar içermiyor. 1996 yılı verilerine göre ülkemizde ücretle çalışan işçi sayısı 10 milyon 611 bin 238. Bunun sadece 960 bin 357'si aidat ödeyen sendika üyesi konumunda. Sendikalaşma oranı sadece yüzde 9.1 (9596 Petrolİş Yıllığı, s. 517). 1980 yılından bu yana sürekli olarak bir milyon çizgisinin üzerinde olan sendikalı işçi sayısının 1996 yılında bu yerleşik çizginin altına düşmesi ve sendikaların üye kaybetmeye devam etmeleri düşündürücü ve sendikaların geleceği açısından da kaygı verici.
   <br/>
   <br/>
   Sadece sendika üyeliğinde değil istihdamdaki daralma da dikkat çekici boyutta. İstanbul Sanayi Odası (İSO) tarafından her yıl 500 büyük sanayi kuruluşunda yapılan anket sonuçlarına göre 1990 yılında 700 bin olan istihdam 1995 yılında 539 bine düştü. Gene aynı anket sonuçlarına göre katma değerin paylaşılmasında işçinin payı 1982 yılında yüzde 42.3 iken bu pay 1996 yılında yüzde 20.6'ya gerilemiş, buna karşın sermayenin payı ise 1982'de yüzde 57.7 iken 1995 yılında yüzde 70.8'e yükselmiş.
   <br/>
   <br/>
   Sendikaların politik etkinlik sınırının dışında kalmasının sonucu kendisini milli gelirin çarpık dağılımında da gösteriyor. Toplam nüfusun yüzde 20'sinin milli gelirin yüzde 60'ını alması politik gücün egemen çevrelerin elinde olduğunun bir delili olarak gösterilebilir. Oysa çalışanlar sayısal olarak çok güçlü. Sayısal güç demokratik düzenlerin politik sözlüğünde çok önemli. Memur sendikalarının engellenmiş olması, küreselleşmenin olumsuz etkileri, Gümrük Birliği'nin yarattığı engeller ve sendika yöneticilerinin yeni üye kazanımını sağlayacak projeler üretmemeleri gibi nedenlerle sendikaların üye sayısı artmamakta, aksine azalmakta.
   <br/>
   <br/>
   Birleşmiş Milletler verilerine göre 37 bin çok uluslu şirket ve 170 bin yan kuruluşu 1994 yılında kendi ülkeleri dışında faaliyet gösterdiler ve 5.5 trilyon dolar satış gerçekleştirdiler. Bu şirketler daha çok kalkınmakta olan ve demokratik düzenini tam olarak kuramamış olan ülkelerde çalışmalarını yoğunlaştırmakta veya kendi güçleri ile ya da hükümetlerin katkısı ile sendikaları tarihe gömerek sendikasız işgücü oluşturuyor.
   <br/>
   <br/>
   Sendikalar ücret sendikacılığı kısır döngüsünden kurtulup sosyal sendikacılık dönemini başlatamıyor. Nedir sosyal sendikacılık? Sosyal sendikacılık, sendikayı salt ücret artışı sağlayan bir kurum olmaktan çıkaran ve işçiyi ailesi ile birlikte bir bütün olarak kabul eden, onlara bir yaşam boyu ekonomik ve sosyal güvenceler vermeyi amaçlayan sendikacılık anlayışına verilen isim.
   <br/>
   <br/>
   İşçi-patron elele, sendikalar nereye?
   <br/>
   <br/>
   Biraz paradigmal bir yaklaşım olacak ama ülkemizde sendikaların kan kaybetmesinin bir başka nedeni olarak da işverenlerin işçi sorunlarına bakışlarında gözlenen değişiklik sayılabilir. Geçmiş yıllarda, 'kârıma ortak mısın?' kurgusu ile hak arayan işçilerin karşısına dikilen anlayış bugün işçi ile aynı geminin içinde olduğu bilincine varmış ve verim artışı, kaliteli üretim ve işyerlerinin ortak çıkarların odağı olarak kabul edilmesine dönüşmüştür. Bunun doğal sonucu olarak işçilerin demokratik haklarını kabul eden, ücretler ve sosyal haklar konusunda daha 'verici ve cömert' davranan yeni işveren profili işçilerin sendikalaşma eğiliminin azalmasına neden olmuştur denebilir. Bu durumun sendikacılık ve işçi hakları açısından kaygı verici boyutu şöyle özetlenebilir: Dünyanın hiçbir ülkesinde işverenin sergilediği 'baba' imajı sendika şemsiyesi altında olmanın sağlayacağı güvenin yerini alamaz. Özellikle Türkiye gibi kalkınma sürecini tamamlayamamış, demokrasinin tüm ilkelerini yaşama geçirememiş ülkelerde, çalışanlar için sendikaların önemi ve getirecekleri güvenceler vazgeçilmez niteliktedir.
   <br/>
   <br/>
   Hakkı ile sendikacılık yapmak isteyen yöneticileri devasa sorunlar beklediği yukarıdaki ifadelerden bile anlaşılabilir. Üçlü İnisiyatif'in ömrü belli değil ama emekçilerin ve Türkiye'nin sorunları belli. Bakalım neler olacak? Belki de yeni bir süreç başlayacak ve konjonktür amca yeniden ortaya çıkacak.. Ne dersiniz?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2C19DEA9B074E47C60D88F317C704A53?newsId=4552), [web.archive.org (arşiv bağlantısı)](http://web.archive.org/web/20121219134949/http://www.aksiyon.com.tr:80/aksiyon/newsDetail_getNewsById.action;jsessionid=2C19DEA9B074E47C60D88F317C704A53?newsId=4552)
