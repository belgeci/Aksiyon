# Talihsiz 98'den belirsiz 99'a

*Harun Odabaşı 1999.01.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ekonominin piri Güngör Uras bir görüşmemizde 'Ben borsadan anlamam, bir ara anlamaya çalıştım, altından kalkamadım' dediğinde itiraf edeyim biraz yadırgamıştım
  </font>
 </div>
 <div id="newsText">
  <font class="detail-text">
   Borsanın ekonominin önemli ve vazgeçilmez bir enstrümanı olduğunu ve bir ekonomistin mutlaka borsayı yakından tanıması gerektiğini düşünürüm. Sonraları farkettim ki Güngör Bey kinaye yaparak bana bir gerçeği anlatmaya çalışmış ama belagatım yetmediği için o anda anlayamamışım.
   <br/>
   <br/>
   Gerçekten 'İMKB'yi anladım, oyunun kuralları belli, şu kurala uy kazan' diyebilen birisi varsa bir kitap yazsın böylece meraktan kurtulalım.
   <br/>
   <br/>
   Bilen biliyor borsada değerler öylesine kaypak, gerçekler öylesine göreceli ki bugün 'doğru budur' dediğine yarın hiç ar etmeden 'külliyen yanlış' diyebiliyor.
   <br/>
   <br/>
   Borsanın içinde bulunduğu 'hal' biraz mübalağa sanatı da katarak herhalde şöyle özetlenebilir: Türkiye'de kumarhaneleri kapatırken, İMKB var iken bu casinolara ne gerek var diye düşünmüşler!...
   <br/>
   <br/>
   İnanmıyorsanız şu tespitleri dikkatinize sunuyorum: 1998 yılında borsada işlem gören şirketler kârlılıklarında ve faaliyet miktarlarında ciddi bir kayba uğramadı. İhracatımız herşeye rağmen yüzde 5 arttı, ekonomi yüzde 45 bandında büyüdü. Ancak borsa olumlu işaretlere hiç aldırmadan yüzde 69'luk enflasyon değerlendirme dışı kalmasına rağmen 1998 yılını başladığı noktanın yüzde 25 altında bitirdi.
   <br/>
   <br/>
   Brezilya krizi oldu. Bu ülke ile Türkiye arasında ciddi bir ticari ilişki olmamasına rağmen güya İMKB'nin globalleştiği iddiası ile endekste yüzde 15'lik bir düşüş yaşandı.
   <br/>
   <br/>
   26 Ocak 1999'daki gelişmelere ne demeli: Brezilya'nın uzun vadeli kredi notunun düştüğü açıklanınca İMKB hemen düşüşe geçti. Ancak Brezilya borsası endeksi yüzde 5 yukarıdan açınca bizimkiler 'ne yapmışız' deyip birden alıma ve fiyat yükseltimine geçti. Kraldan fazla kralcı borsacılarımız 'samba' yaparken yine yüzüne gözüne bulaştırmışlardı.
   <br/>
   <br/>
   1998 kayıp yıl, 1999 ne?
   <br/>
   <br/>
   İMKB 1998'i kayıpla kapadı peki 99'da ne olacak? Bir tarot falı açmayacağız ama herşey işaretlere bağlı. Değişken faktörlerin bileşkeler toplamında pozitif unsurların ağır basması gerekiyor ki borsanın ivmesi yukarı doğru çıksın.
   <br/>
   <br/>
   İşaretler borsa tarafından olumlu karşılanırsa borsa yükselecek, ancak olumsuz işaretler olursa, mesela Nisan 1999 seçimlerinin istikrarlı bir hükümeti çıkaramaması gibi o zaman endeks dar bir endekste hatta mevcut durumunun çok altında seyredebilir.
   <br/>
   <br/>
   Borsada işlem yapan en büyük aracı kurum olan Global Menkul Değerler A.Ş.nin ŞefEkonomisti Cem Akyürek, seçimlere kadar dış faktörlerde bir değişiklik olmaması halinde borsa endeksinin aşağı yukarı şimdi izlediği bant üzerinde seyredeceğini ileri sürüyor. Akyürek ancak seçim zamanı geldiğinde seçim sonrası beklentilerin önceden satın alınacağını ve borsanın yükseleceğini söylüyor.
   <br/>
   <br/>
   IMF ile anlaşma hayal
   <br/>
   <br/>
   'IMF ile yapılacak görüşmelerden somut neticelerin çıkması, bir anlaşmaya varılması hemen hemen imkansız. IMF bir ön şart olarak karşısında istikrarlı ve güçlü bir hükümet ister' diye konuşan Akyürek, geçici bir hükümet ile standby anlaşmasının yapılamayacağını, seçimlerden sonra IMF'in olumlu bir denklem ile karşılaşması halinde yeşil ışık yakabileceğini ve ancak o noktadan itibaren borsanın yukarı doğru hızlı bir yükselişe geçebileceğini ileri sürüyor.
   <br/>
   <br/>
   Park Menkul Değerler Yönetim Kurulu Başkanı Atilla Zaimoğlu da tıpkı Akyürek gibi IMF görüşmelerine umut bağlanmaması gerektiğini savunanlardan. IMF'in balık vermekten çok balık tutmayı öğreteceği kanaatini taşıdığını söyleyen Zaimoğlu, IMF hakkında şu ilginç tespitte bulunuyor: 'Bazıları kabul etmek istemese de IMF Müslüman kimliği olan bir ülkeye mevcut konjonktürde yüklü oranda kredi imkanı tanımaz. Bazı merkezlerde kriz yaşanırken IMF'in kıt kredi kaynaklarını Türkiye'ye aktarması tepki çeker.'
   <br/>
   <br/>
   Mali milat dolayısı ile kayıt dışı piyasasının daraldığına ve sisteme giremediğine dikkat çeken Zaimoğlu, borsanın işlem hacmindeki azalışta bu durumun etkili olduğunu savunuyor.
   <br/>
   <br/>
   Borsa işaret bekliyor
   <br/>
   <br/>
   Zaimoğlu, borsayı etkileyen psikolojik ve ekonomik faktörleri şöyle özetliyor: 'Türkiye'nin ekonomik durgunluğa girmesi herkesi elindeki birikimi tasarruf etmeye zorladı. Tasarruflar arttı. Para banka gibi devlet garantisinde olan güvenilir yerlere kaydı. Piyasada paranın geri dönüşünde sıkıntı olduğu için vadeli satışlar azaldı. Vadeli satışların azalması piyasadaki daralmayı katmerli artırdı. İnsanlar olumlu davranmak ve olumlu düşünmek için işaret bekliyor. Mesela Rusya ile yapılan bavul ticaretinin canlanması, Brezilya sorununun hallolması, Irak'taki muhalefetin Saddam'ı devirerek Türkiye ile ticari ilişkinin canlanması imkanının açılması. Umutlu her adım borsa tarafından takip edilecek ve indekse yansıyacaktır. Seçim için önemli bir miktar para aktarılacak bu para piyasalarda belli bir canlanmaya sebep olacaktır.'
   <br/>
   <br/>
   Devletin aşırı borçlanmaya gitmesi ve piyasadan yüksek faizle para toplamasının sistemin önünü tıkayan önemli bir faktör olduğuna işaret eden Zaimoğlu, 'Aşırı derecede bir iç borçlanmanın yaşandığı dönemde devlet 'ben daha borçlanmıyorum' dese faiz oranları birden bire aşağı düşer ve boşa çıkan para borsaya yönelebilir' diyor.
   <br/>
   <br/>
   Başbakan Yardımcısı Hikmet Uluğbay, Meclis'ten geçirilecek ilk yasanın Bankalar Yasası olacağını söylese bile bankaların ekonomiye getirdiği ağır tahribat etkisini sürdüreceğe benziyor. Bank Ekspres ve İnterbank'ın zorda kaldığı için kamulaştırılması sistemdeki zaafı yeniden netleştirdi. Açıkça görüldü ki bankalar denetlenemiyor. Nokta denetimi ve erken uyarı sistemi yok. İstatistiki bilgiler zamanında gelmiyor ve değerlendirilmiyor. Avrupa'da bir bankaya müdahale batma noktasına geldiğinde yapılmaz. Bu safhaya gelinceye kadar birçok faktör devreye sokulabilir. Ancak gerek yasanın çıkmamasında, gerekse denetimi destekleyecek istatistiki bilgilerin zamanında çıkmamasında batık banka sorunu Türkiye'nin başını uzun süre ağrıtacağa benziyor. Borsa işlemcileri ve aracı kurumlar devletin ve bankaların zayıf olmasının ekonominin önünü görmeyi zorlaştırdığını söylüyor.
   <br/>
   <br/>
   Çin devalüasyon yaparsa?...
   <br/>
   <br/>
   Çin'in devalüasyon yapıp yapmayacağını dünya 1997'de Uzak Doğu krizi patlak verdiği andan beri tartışıyor. Ama Çin ısrarla devalüasyon yapmamakta direniyor. Rusya krizi patlak verdiğinde işte şimdi yapar diyenleri Çin yanılttı. Son Brezilya krizi olduğunda da Çin'in resmi ağızları devalüasyon yapmayacaklarını açıkladı. Bu arada ABD ve Japonya, Çin'in devalüasyon yapmaması için ısrar ediyor. Peki Çin niçin devalüasyon yapmıyor? Hatırlanacağı gibi Çin, geçen yıl 43.6 milyar dolarlık rekor düzeyde bir dış ticaret fazlası kaydetti. Ayrıca, 45 milyar dolarlık doğrudan yabancı sermaye girişi sağlayan ve bu sayede 145 milyar dolarla Japonya'nın ardından dünyada en yüksek döviz rezervine sahip ülke durumunda olan Çin'in, ödemeler dengesinin son derece sağlıklı olduğu kaydediliyor. Makro ekonomi uzmanları Çin'in kapalı bir kutu olduğu ve devalüasyonun kısa vadede yararlı olmasına karşın uzun vadede zararlı olacağını öngördüğü için devalüasyon yapmaktan çekindiği fikrinde birleşiyorlar. Fakat yine de herşey net değil. Brezilya, Rusya ve Uzak Doğu ülkelerinin ardından Çin'in de devalüasyon yapması Türkiye'yi daha şiddetle devalüasyon sürecine sokar ve baskı gruplarının bu yöndeki ısrarları artar. Şimdilik görünen, Çin renk belli etmiyor ve Türkiye geçmiş deneyimlerden ağzı yandığı için devalüasyon yapmamakta direniyor.
   <br/>
   <br/>
   Borsa ekonomiye sisler bulvarından bakıyor, siz net birşeyler görüyor musunuz?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2C19DEA9B074E47C60D88F317C704A53?newsId=4609), [web.archive.org (arşiv bağlantısı)](http://web.archive.org/web/20121219135021/http://www.aksiyon.com.tr:80/aksiyon/newsDetail_getNewsById.action;jsessionid=2C19DEA9B074E47C60D88F317C704A53?newsId=4609)
