# Boş zaman doktoru

*Harun Odabaşı Bilinmeyen-tarih*

<div>
 <p>
  <font>
   İnsanları gruplandırabiliyoruz. Yani yılın hangi  ayında, o ayın hangi gününde, o günün hangi saatinde neleri yapabileceğini  söyleyebiliriz? Bu araştırmalarda herkesi gözetliyoruz. Boş zaman sosyolojisi bir insan zamanını nasıl bütçelediğine bakar
   <br/>
   <br/>
   Boş zaman sosyolojisi... Sakın boş zamanın sosyolojisi de olur mu demeyin. Çünkü kültür, folklor, sanat faaliyetleri, edebiyat gibi hayatın en önemli aktiviteleri boş zamanların bir ürünü. Kent  ve alışveriş kültüründe boş zaman artık sosyolojinin alt disiplinleri olarak kabul ediliyor ve inceleniyor. Hatta bu işi o kadar ileriye götürmüşler ki demografik özelliklerini aldıkları bir kişinin yılın hangi ayında, hangi gününde ve hangi saatinde ne yaptığını bilecek kadar da iddialı bir noktaya gelmişler. Yani biri bizi gözetliyor. Türkiye’de boş zaman sosyolojisi üzerine gerçekleştirilen bilimsel çalışmalar bir elin parmağını geçmiyor. Retail Vision Perakendecilik’in Chairman’ı Şükrü Aslanyürek doktorasını boş zaman üzerine yapan ender isimlerden biri. Alışveriş merkezi ve perakende sektöründe fikirleri ile taşları yerinden oynatan birkaç isim arasında gösteriliyor. Aslanyürek ile boş zaman kavramı ve bu kavramın somutlaştığı mekanlar olan alışveriş merkezlerinin Türkiye’deki seyrini konuştuk.
   <br/>
   <br/>
   <b>
    –Boş zaman sosyolojisi nedir?
   </b>
   <br/>
   <br/>
   Bütün insanların elinde gündelik hayatlarını idame ettirecek bir para vardır ve belirli ihtiyaçları için bu parayı harcarlar. İşletmelerde bu paraya bütçe denir. İnsan doğumundan ölümüne kadar kaç gün yaşar? Diyelim ki 70 yıl; bunu 365 gün ve 24 saat ile çarptığımızda karşımıza çıkan rakam bizim tüketeceğimiz bir zaman bütçesidir. Bu zamanı istediğiniz gibi kullanabilirsiniz. Zaman bütçesi genellikle üç tip kullanılır. Birincisi çalışma, para kazanma, geçimimizi sağlama için kullanılan zaman. İkincisi kişisel bakım için kullanılan zaman; uyku, yıkanmak, tuvalet ihtiyacı, yemek gibi fiilen organizmanın hayatının devam etmesi için yapması gereken işlere ayırılan zaman. Bir de kendi isteğinize bağlı zaman kullanma çeşidi vardır; boş ya da serbest zaman. Bizim yönetimimizde olan, kendimizi geliştirmek, eğlenmek, dinlenmek, ya da sosyalleşmek için, başka insanlarla hayatı paylaşmak için kullandığımız zaman.
   <br/>
   <br/>
   <b>
    –Boş zaman ne üretiyor?
   </b>
   <br/>
   <br/>
   Boş zaman en başta kültürü meydana getiren şeydir. Kültür olarak bildiğimiz herşey; edebiyat, diğer sanat faaliyetleri, turizm, folklor, sohbet, cinsellik, yürüyüş... Ya da aklımıza gelen her tür aktivite bir boş zaman etkinliğidir. Boş zaman sosyolojisi bunların niçin böyle olduğunu ve nasıl yaşadıklarını araştıran sosyolojinin bir alt disiplinidir.
   <b>
    –Boş zaman ile ekonomi arasında nasıl bir ilişki var?
   </b>
   <br/>
   <br/>
   Bir insanın ne kadar fazla geliri varsa boş zamanı o kadar değerlidir. Gelir ile boş zaman arasında doğrudan bir ilişki vardır. Diyelim ki iki kişi aynı süre çalışıyor ama birisi günde 10 milyar lira diğeri günde 5 milyon lira kazanıyor. Günde 10 milyar lirayı kazanan kişi boş zamanında dilediği etkinliği yapabilir, çünkü her etkinliğin getirdiği maliyetleri karşılama gücüne sahiptir. Günde 5 milyon lira kazanan kişi ise 6 saatlik boş saatinde ne yaparsa yapsın 5 milyondan fazla harcayamaz.
   <br/>
   <br/>
   <b>
    – Bir insan kitap okuyarak da maliyeti yüksek olmayan aktivitelerde bulunabilir?
   </b>
   <br/>
   <br/>
   Tabii, ama ne kadar fazla geliriniz varsa o kadar kaliteli bir evde yaşarsınız. O kadar iyi giyinirsiniz, o kadar lüks bir arabaya sahip olursunuz, çocuklarınız o kadar iyi bir okulda okur, tatilinizde de işte o kadar pahalı bir seyahat yapabilirsiniz. Bunun hepsi doğrudan doğruya gelirle ilgili bir ölçüye tâbi tutularak belirginleşir. Boş zamanın bir tarafı gelirdir. Diğer tarafı eğitim ve felsefedir. Orada da şu var. Eğer eğitiminiz yeterli değilse ve imkanlarınızı kullanacak yeterlilikte bir felsefe birikimi ve kafa yapısına sahip değilseniz, istediğiniz kadar geliriniz olsun onu yeterli kullanamazsınız. İki örnek verelim: Çok zengin bir ailenin, yabancı okullarda okutulmuş, üst düzey zevkleri olan bir çocuğu olsun. Bu çocuk şan dersleri alır, operaya gider, klasik müzik dersleri alır, baleye gider, yüzme okuluna gider. Aynı şekilde zengin ama eğitim almamış ailenin çocuğunu düşünelim. Onun da geceleyin pavyona gidip servetini pavyonda harcadığını görürsünüz.
   <br/>
   <br/>
   <b>
    –Bu bilgiler ne sağlıyor?
   </b>
   <br/>
   <br/>
   İnsanları bir şekilde gruplandırabiliyoruz. Toplumun her aşamasında yapılan araştırmanın olduğunu varsayarsak 35 yaşında, iyi bir üniversiteden mezun, reklamcı olarak çalışan, iki çocuklu bir hanım İstanbul’da yaşıyor ve Bahçelievler’de oturuyor. İkincisi 10 bin nüfuslu bir Anadolu kasabasında, aynı gelire sahip ama ev kadını, üç çocuklu, aynı yaşta ama ilkokul eğitimi almış. Bu iki kadının davranışlarını aşağı yukarı tahmin edebilirsiniz. Yılın hangi ayında, ayın hangi gününde, o günün hangi saatinde neleri yapabileceği aşağı yukarı, görmeden söylenebilir. Aslında sürekli olarak biri bizi gözetliyor. Bu araştırmalarla herkesi gözetliyoruz. Boş zaman sosyolojisi bir insanın zamanını nasıl bütçelediğine bakar. Başka alan sosyologları meselenin başka noktalarını önplana çıkararak incelerler.
   <br/>
   <br/>
   <b>
    –Sizin ortaya koyduğunuz yaklaşım ekonomik yaklaşım oluyor?
   </b>
   <br/>
   <br/>
   Ekonomi ve felsefe. Bu ikisi iç içe. Neticede boş zaman sosyolojisinin en arka planı, zamanın değeri, zaman bilinci ve zaman felsefesine dayanıyor ve sonunda astronomiye ve dine gidiyor. Zaman görünmeyen bir kaynak. Ama o görünmeyen kaynağı yaratan şey nedir. Doğa ya da tanrı. Zamanı bakış açısına göre bir hediye ya da bütçe olarak değerlendirirsiniz. Ama zamanın doğru kullanılması diye birşey yoktur. Boş zaman aktivitelerinden birisi için iyi ya da kötü diye bir değerlendirme yapmıyorsunuz. Boş zaman sosyolojisi boş zaman etkinliklerine bir değer yargısı ile bakmaz. Sadece insanların ne yaptığına bakar.
   <br/>
   <br/>
   <b>
    –Bu ifade ettiğiniz yaklaşımlardan tüketim tapınakları dediğimiz alışveriş merkezleri nasıl istifade ediyor?
   </b>
   <br/>
   <br/>
   Alışveriş merkezleri boş zaman ve gelir açısından iki ucu birleştiren bir unsur. Bir insan iki tane bütçeye sahip; sahip olduğu mal varlıkları ve kullanacağı zaman. Bunları nasıl harcayacağına da kendisi karar verir. Alışveriş merkezleri hem boş zaman, hem gelir açısından tüketim tapınaklarıdır. Projenin doğru olup olmadığı, başarılı olup olmayacağı insanların özlem ve ihtiyaçlarının karşılamasına bağlı. İnsanların tüketmek istedikleri gelir ve kullanmak istedikleri boş zamanlarını kendi istedikleri şekilde tüketecekleri kurumlar yaratıyoruz. Tüketici tercihlerine göre bir yapılanmaya gitme zorunluluğu var. Yani alışveriş merkezinin müşterisi kimdir, demografik özellikleri nelerdir? Hangi eğitim seviyesinde ve ne kadar gelire sahip. Buralarda hata yaptığınız zaman herşey yanlış olur.
   <br/>
   <br/>
   <b>
    –Türkiye’de bu bahsettiğiniz tahminlerde yanılanlar oluyor mu?
   </b>
   <br/>
   <br/>
   Belirli büyüklükteki projelerde daha iyi yapılabilir denebilecek noktalar olabilir. Ama genellikle Türkiye’de hata küçük projelerde oldu. 1988 yılında Galeria Ataköy’ün açılmasından bugüne kadar geçen 15 yıl bir nevi Türkiye’de alışveriş merkezlerinin tarihidir. Dünyaya model olan Kapalıçarşı’yı tarihin bir parçası sayarsak; ABD’de alışveriş merkezlerinin tarihi 80 yıllık, Avrupa’da 45-50 yıllık, bizde ise 15 yıllık bir geçmişe sahip. Geriden gelmemize rağmen Akmerkez gibi uluslararası ödül kazanan projelerimiz var. Galeria, Capitol, Akmerkez, Carusel, İçerenköy Carifour ve diğerleri. Bunların hepsi şu anda sektörün standartlarına göre belirli başarılar kazanmış olan projeler. Kendilerini Türkiye’nin değişen koşullarına göre sürekli olarak yeniliyorlar. Mesela Alışveriş Merkezleri ve Perakendeciler Derneği geçen sene Profilo Alışveriş Merkezi’ne ödül verdi. Yenileme ve genişletme çalışmalarından ötürü.
   <br/>
   <br/>
   <b>
    –Alışveriş merkezleri ekonomik krizi nasıl geçirdi?
   </b>
   <br/>
   <br/>
   Son 5 senede İstanbul’daki alışveriş merkezlerinde yönetim kalitesinde çok büyük gelişme sağlandı. Hatta son kriz döneminde İstanbul’daki alışveriş merkezlerinin yönetim becerileri çok üst düzeye çıktı. Türkiye’deki iyi yöneticilerin Avrupa’ya kıyasla ortak bir özelliği var, hep krizde yaşadığımız için krizleri yönetmek bizim için normal bir süreç.
   <br/>
   <br/>
   <b>
    –Gelecekte sektörde neler öngörüyorsunuz?
   </b>
   <br/>
   <br/>
   İki açıdan değerlendiriyorum.. İstanbul, Ankara, İzmir, Adana ve Bursa gibi 5 büyük ilin durumu ayrı bir konu, diğerleri ayrı bir konu. Son kriz dönemlerinde yaşananlar gelecek açısından işaretler veriyor. Kriz dönemi projelerin kuvvetli ve zayıf taraflarını ortaya çıkardı. Alışveriş merkezi olarak ortaya çıkan proje sayısı, yatırım yapmak, inşaatı yapmak gibi pekçok girişim durdu. Bu, gelecek için şunu söylüyor: Türkiye’deki alışveriş merkezlerinin para maliyetleri bundan sonra Türkiye ölçeğine göre değil, gelişmiş ülke ölçeğine göre ayarlanacak. Türkiye’deki para maliyetleri ile döviz bazında yüzde 15 faiz kullanarak alışveriş merkezi kurma girişimleri olmayacak. Dolayısı ile proje sayısında rasyonelleşme ortaya çıkıyor. Önümüzdeki dönemde kuvvetli yatırımcılar, büyük yatırımcılar çok daha ciddi hesaplar yaparak bu alana yatırım yapacaklar. İkinci en önemli husus bu krizin bize öğrettiği, tüketici fiyat hassasiyeti elde etti. Malın değerini en acımasız bir şekilde araştıran bir tüketici ortaya çıktı.
   <br/>
   <br/>
   <b>
    –Avrupalı tüketici ile kıyaslanırsa?
   </b>
   <br/>
   <br/>
   Kesinlikle Türk tüketici Avrupalı bir tüketicinin mantığı ile düşünüyor artık.
   <br/>
   <br/>
   <b>
    –Bu durum neyi netice verecek?
   </b>
   <br/>
   <br/>
   Son iki senede en başarılı alışveriş merkezi yönetimini Olivium ve Profilo gerçekleştirdi. Hem kira politikalarından ötürü, hem de piyasada satılan malların daha ucuza kendi alışveriş merkezlerinde satıldığı kanaatini müşterisine vererek bu başarıyı elde etti.
   <br/>
   <br/>
   <b>
    –Perakende sektöründe önümüzdeki 5 yıl içinde ciddi bir tekelleşme bekleniyor. Aynı gelişmeyi alışveriş merkezleri için de bekliyor musunuz?
   </b>
   <br/>
   <br/>
   Alışveriş merkezleri mutlak suretle bir ölçek ekonomisi. Dolayısı ile bireysel olarak alışveriş merkezine sahip olunabilir. Üç süpermarkete sahip olmakla ciddi bir pazarlık gücü ya da satın alma gücü elde edemezsiniz. Gıda perakendeciliğinde ölçek çok önemli. Ne kadar büyük miktarda mal satın alırsanız o kadar ucuza alırsınız ve o kadar da ucuza rafınıza koyarsınız. Kendi markalı ürünlerinizi üretme şansınız olur. Dolayısı ile gıda perakendeciliğinde az sayıda işletme bulunması kaçınılmaz bir sonuç. Alışveriş merkezlerinde farklı. Finansman maliyetine bağlı olarak şu anda Türkiye’de benim tanıdığım en az 40 tane alışveriş merkezi yatırımcısı var,  zamanla 100’e çıkacaktır.
   <br/>
   <br/>
   <b>
    –Yani tekelleşme beklemiyorsunuz?
   </b>
   <br/>
   <br/>
   Perakende sektöründeki gerekçelerle olmasa da alışveriş merkezlerinde de özellikle büyük projeler yani 20 bin metrekarenin üstünde mağaza alanı olan projeler 10 sene içinde alışveriş merkezleri zincirlerinin elinde olacaktır.
   <br/>
   <br/>
   <b>
    –Büyük sermayenin herşeye rağmen alışveriş merkezleri zincirlerini tek elde toplayacağı trendi uç gösterdi mi?
   </b>
   <br/>
   <br/>
   Alışveriş merkezi bir gayrimenkul yatırımı. Gayrimenkul yatırımları uzun vadeli iki unsura bağlı. Birincisi yatırılan paranın maliyeti. Gayrimenkul yatırımı yapan kuruluşlar genellikle gayrimenkul yatırım ortaklıkları ve özel emeklilik fonları. Yurt dışında da genellikle alışveriş merkezi yatırım sermayesi emeklilik fonlarından ve sigorta şirketlerinden ediniliyor. Çünkü onlar uzun vadeli, her ay belirli bir gelir getiren gayrimenkullere yatırım yapmayı arzu ediyorlar. Sigortanın ve emeklilik fonlarının bu tür yatırım araçlarına ihtiyacı var. Alışveriş merkezi yatırımı yapan büyük sermaye grupları var ki arasında Akmerkez gibi 250–300 alışveriş merkezi sahibi olanlar var. Avrupa’da bu çapta zincirler yok ama ABD’de var. Avrupa çok parçalı ve bize benziyor. ABD’de ise ölçekler çok büyük. Ama ABD piyasasını yönlendiren bilemediniz 10 tane gayrimenkul şirketi var.
   <br/>
   <br/>
   <b>
    –Türkiye’de kimler var?
   </b>
   <br/>
   <br/>
   Türkiye’de yeni yeni ciddi yatırımcılar ortaya çıkıyor. Arasında yabancılar daha ağırlıkta. İş Bankası–Tepe Grubu ve bir Alman yatırım grubunun ortaklığının olduğu bir grup var. Koç Grubu ile Alman Ece Projektmanagement GmbH grubunun yatırım ortaklığı var. Carrefour ile Sabancı’nın ortaklığı var. Dolayısı ile üç tane büyük grup var.
   <br/>
   <br/>
   <b>
    –Bu üç grubun ne gibi projeleri var?
   </b>
   <br/>
   <br/>
   Şu anda Koç–Alman Grubu’nun ortaklığının Ankara, İstanbul ve Antalya projeleri var. Aynı şekilde Tepe Grubu–İş Bankası ve Alman Magen ortaklığının Gaziantep, Adana, Ankara, İstanbul ve İzmit’te projeleri söz konusu. CarifourSA’nın Adana, İzmir, Ankara, İzmit’te yatırımları sözkonusu. Gruplar mutlaka yatırımlarını devam ettireceklerdir. Bunların dışında bağımsız yatırımcılar da var.
   <br/>
   <br/>
  </font>
 </p>
 <p>
  <font>
   (Bu yazı 126 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1256), [web.archive.org (arşiv bağlantısı)](http://web.archive.org/web/20050301160102/http://www.aksiyon.com.tr:80/yazdir.php?id=1256)
