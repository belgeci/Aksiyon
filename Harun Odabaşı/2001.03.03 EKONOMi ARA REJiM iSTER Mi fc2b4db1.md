# EKONOMi ARA REJiM iSTER Mi?

*Harun Odabaşı 2001.03.03*

<div>
 <p class="spot">
  Türkiye; 28 Şubat süreci, 17 Ağustos Depremi, AB'a tam üye  olma girişimleri, Ulusal Program,  IMF ile birlikte yürütülen İstikrar  Programı ile yeni bir değişim  dalgası yakaladı. Ekonominin  sabıkalı aktörlerinin değişmesi, bir kısmının tasfiyesi ve yerlerine  yenilerinin ikamesi çalışmaları  devam ederken subaşlarını  tutanların direnişi çok kuvvetli
 </p>
 <p class="metin">
 </p>
 <img border="0" src="/web/20020421161551im_/http://www.aksiyon.com.tr/2001/326/resimler/Ekonomi.jpg"/>
 <p class="metin">
  Türkiye'de yaşanan üç ara rejim döneminin üçünü de destekleyen, kısa süre dışişleri bakanlığı yapmış Coşkun Kırca, 21 Şubat 2001 ekonomik krizi ve Başbakan Ecevit'in bitimini beklemeden terkettiği olaylı MGK toplantısının ardından "Yeter artık" başlıklı köşe yazısında gelişmelerin çirkinliğine değindikten sonra 'aba altından sopa gösterme' üslubunu çok iyi bildiğini kanıtlayan şu sözleri sarfediyor: "Bu sorular ister istemez bir başka soruyu ortaya koyacaktır. O da, siyasi sistemin kimin tarafından ve nasıl ıslah edileceği sorusudur. Bu sorunun cevabını da kamuoyu sanırım kısa bir süre sonra bulmaya başlayacaktır. Gerekeni görebilmek için ilk anlaşılması lüzumlu nokta şudur: Bu reformu yapacak olanlar siyasetçilerimiz değildir. Zira siyasetçilerimiz bir kere yapılması gerekeni bilmezler; üstelik bilseler bile çıkarlarına uygun gelen bu yozlaşmış sistemi düzeltmek istemezler. Reformun meşru yolu bu gerçeğin üzerine kurulacaktır."
 </p>
 <p class="metin">
  Türkiye; 28 Şubat süreci, 17 Ağustos Depremi, AB'a tam üye olma girişimleri, Ulusal Program, IMF ile birlikte yürütülen İstikrar Programı ile yeni bir değişim dalgası yakaladı. Ekonominin sabıkalı aktörlerinin değişmesi, bir kısmının tasfiyesi ve yerlerine yenilerinin ikamesi çalışmaları devam ederken subaşlarını tutanların direnişi çok kuvvetli. Kıran kırana yapılan bu mücadelenin, statükonun devamından yana olanlarla değişim ve temizlikten yana olanlar arasında geçtiğini söyleyebiliriz. İşte devalüasyon ile birlikte patlayan 21 Şubat ekonomik krizi tam bu konjonktür üzerine oturdu.
 </p>
 <p class="metin">
  Son ekonomik krizin ardından kamuoyundaki öfkenin diğer krizlerde olmadığı ölçüde büyük olmasının sebebini 'ihanete uğrama' psikolojisi ile açıklamayı tercih ediyorum. Esnafından Türkiye'nin en büyük işadamına, medyasından anlı şanlı ekonomi yazarlarımıza kadar herkesin destek verdiği, 'Bu sefer olacak', 'Devalüasyon yapamazlar, yapmamalılar, söz verdiler'  dediği bir programın 14. ayında delinmesi kamuoyundaki öfkenin büyüklüğünü açıklıyor.
 </p>
 <p class="metin">
  Türkiye ekonomik ve siyasi açıdan Sırat köprüsünden geçiyor ve ekonomik ve siyasi unsurlar bir fasit dairede birbirlerine menfilik öteleyerek karamsar tabloyu daha da koyulaştırmaktan başka bir işe yaramıyor. Ekonomideki terslikleri normal sürecinde çözmek mümkün olsa endişeler bir nebze azalacak ama siyasi belirsizliğin oluşması ile  'ara rejim'i Demokles'in kılıcı gibi siyasetin ve toplumun başında gezdiren sisli havanın sakinleri yeniden işbaşı yaptı. Sıkıntılı dönemlerde otoriter sistemlere toplumun meyil gösterdiğini bilen projenin sahipleri sabırla istedikleri şartların oluşmasını bekliyor. 22 Kasım ekonomik krizinden itibaren temposu ve geçerliliği sürekli artan bir tonda teknokratlar hükümeti ambalajlı bir ara rejim beklentisi oluşturulmaya çalışılıyor. Milli mutabakat hükümeti ile kastedilenin 12 Mart Darbesi'nde olduğu gibi teknokratlar hükümeti olacağını ileri süren Prof. Dr. Mehmet Altan, "Ara rejim için karanlık düğmelere basanlar Türkiye'nin "askeri müdahaleler" nedeniyle bir türlü normalleşemediğini umursamıyorlar. Ara rejimler çözüm olsaydı, Türkiye hâlâ bugünkü sıkıntılardan muzdarip olmaz, kişi başına gelir de üç bin doları aşardı. Türkiye kendi normalleşme sürecini sadece özgürleşerek tamamlayabilir. Siz bu süreci hızlandırmak yerine darbeler ile keserseniz, sadece ve sadece bir ikinci darbeye yol açarsınız, hiç bir sorunu da çözemezsiniz." diyor.
 </p>
 <p class="metin">
  Ara rejim halktan kopukların işi
 </p>
 <p class="metin">
  ANAP Milletvekili Bülent Akarcalı ise,  Türkiye'de ara rejimci solcu aydınların olduğuna dikkat çekiyor. Akarcalı'ya göre bunlardan bir kısmı zaman içerisinde samimi demokrat oldu. Ama diğer kısmı; askeri, sivil iktidara karşı nasıl kışkırttığını övünerek anlatan, görsel ve yazılı medyada halkın yazısını okuyup sözlerini dinlediği isimler. Yüzde 90'ı —kendi ifadeleri ile—  ÖDP'ye oy veren bu şahısların halk ile uzaktan yakından alakası olmadığını savunan Akarcalı, bu tiplerin köşeleri tutması ve totaliter sistemlere göz kırpmasının Türkiye'ye özgü hazin bir durum olduğunu anlatıyor.
 </p>
 <p class="metin">
  "Halktan kopuk basının ihtirası Türkiye'de ara rejimin gündemden düşmemesinin en büyük sebebidir. Şimdi milli mutabakat hükümeti(MMH)'nden bahsediliyor. MMH neyi çözebilir? Üçlü koalisyon zaten sıkıntılı, 5'li koalisyon olunca sıkıntı daha da artacaktır."
 </p>
 <p class="metin">
  Bugüne kadar olan darbelerin icazetini Amerika'nın verdiğine değinen Altan, ancak son aranışın Kâbe'sinin ABD olmadığını,  kendinden menkul bir zorlama, Türkiye'yi dünyadan iyice kopararak, buraları Afganistan'a döndürmek isteyen ara rejim tutkunları olduğunu ifade ediyor.
 </p>
 <img border="0" src="/web/20020421161551im_/http://www.aksiyon.com.tr/2001/326/resimler/Ekonomi1.jpg"/>
 <p class="metin">
  DDK gelişmiş ülkelerde yok!
 </p>
 <p class="metin">
  Cumhurbaşkanının ikili görüşmede söyleyebileceği bir şeyi MGK toplantısında söylemesi, manidar bulunuyor. Ve gerçek dışı spekülasyonlar üretmek isteyenlere iyi bir malzeme oluyor. Bu noktada sayın Ecevit'in toplantıyı terk etmesinde değil belki ama tepki göstermesinde haklılık payı var gibi görünüyor. Tartışmanın önemli bir kısmını oluşturan Devlet Denetleme Kurulu 12 Eylül Darbesi'nin Türkiye'ye armağan ettiği kurumlardan biri. Gelişmiş ülkelerde böylesi bir kurula rastlanmıyor. Çünkü bağımsız yargı bu tip kurumları kapsar nitelikte. Siyaset çözüm üreten bir kurum olmaktan çıkartılıp TBMM'nin üstünde bir kurum ortaya çıkmaya başlıyorsa bu adı ister teknokratlar hükümeti olur, isterse milli mutabakat hükümeti, nereden bakarsanız bakınız bir ARA REJİM'e davetiye çıkartılıyor demektir. Yolsuzlukların üzerine giderken siyaseti devre dışı bırakmak demokratik—parlamenter sistemle ve kuvvetler ayrılığı prensibi ile izah edilemez. Bunun tam tersi de doğrudur. Siyaseti savunurken de yolsuzlukların üstü örtülmemeli, hukukun içerisinde gidileceği yere kadar gidilmelidir.
 </p>
 <p class="metin">
  Şu anda hükümet ara rejim tehdidi ile kuşatılmak isteniyor. Krizin faturası sadece siyasilere çıkarılmamalı, hükümet modelini alternatifsiz hale getiren ve siyaset dışı müdahalelerle ekonomi piyasalarının motivasyonunu bozan faktörler gözden ırak tutulmamalı. Demokratik bir sistemde sorunları yine siyaset çözecektir. Tam bu noktada biz bu dosyamızda mevcut ekonomik krizin bir rontgenini çektikten sonra Türkiye'nin ara rejim  dönemlerinde beklentinin aksine nasıl 10 yıl geriye gittiğini ortaya koymaya çalışacağız.
 </p>
 <p class="metin">
  Dünyadaki durum Türkiye'den farksız
 </p>
 <p class="metin">
  Önce genel bir değerlendirme: Dünyada ve Türkiye'de reel ekonomi ile reel olmayan ekonomi arasındaki uçurum gün geçtikçe büyüyor. Türkiye'deki 5 Nisan ve 21 Şubat krizlerinin arkasında reel ekonomi ile  ilişkisini kesmiş finans—kapital hareketliliğinin yattığı hemen görülüyor. Reel olmayan ekonomi tabiri ile finans—kapital ya da para kastediliyor. Esas itibarı ile 'para' piyasada dönüşümü sağlayan bir satın alma aracı. Sanayi, üretim, hizmet sektörünün arkasında yapılan bu para hareketlerine 'türev piyasalar' deniyor. Yani para piyasalarının birincil piyasalara bağlı olması gerekir. Ama örneğin 1999 yılında ekonomi genel toplamda yüzde 6.4 küçülürken, bankacılık sektörünün yüzde 11 reel olarak büyümesi nasıl izah edilecek? Para piyasaları ve bankalar  reel ekonomiden kopmuş, hatta reel ekonomiyi tehdit eder bir hale gelmiştir.
 </p>
 <p class="metin">
  Dünyada da bundan farklı bir tablo yok: Bütün dünyadaki ülke istatistikleri, alt alta koyup toplandığında, ortalama ekonomik büyümenin reel yüzde 7 olduğu görülüyor. Ama yıllık enflasyondan arındırılmış türev piyasa kazançları reel olarak yıllık yüzde 20'lerin üstünde. Bu getiriyi sağlaması için reel ekonomide bu kadarlık bir büyüme olmalı, ama yok!..
 </p>
 <p class="metin">
  ABD Doları dünyada ihtiyacın 4 katı üstünde basılmış durumda. Dolar bir mal gibi alınıp satılıyor. Türkiye'de döviz büfeleri bu işi yapıyor. Türkiye'de de bankalar reel ekonomi ile ilişkisini keserek devlet kağıtları ve hisse senetleri üzerinden para kazanıyor.
 </p>
 <p class="metin">
  IMF'le anlaşma bir ihtiyaçtı
 </p>
 <p class="metin">
  Türk ekonomisinin geldiği sıkıntılı nokta IMF ile anlaşmayı zaruri hale getirdi ve 57. Hükümet 3 yıl sürecek olan ve üç önemli ayak üzerine oturan bir istikrar programı üzerinde anlaştı. Programın birinci ayağında sabit kur sistemi vardı. Belli zaman diliminde kur çıpası konularak döviz artışı kontrol altında tutulacaktı. Bu sayede enflasyonun düşmesi için kamuoyuna ciddi bir güven verilecekti. İkinci ayakta enflasyon oranı vardı. Ama enflasyon beklenenin üzerinde gerçekleşince kur çıpası ile enflasyon oranı arasındaki makas açıldı. Dolayısı ile kur çıpasının kaldırılması zaruri hale geldi. Üçüncü ayağında ise özelleştirme vardı ve beklenen özelleştirmeler yapılamayınca birtakım dengelerin kurulması da mümkün olmadı.
 </p>
 <p class="metin">
  22 Kasım öncü depremdi!
 </p>
 <p class="metin">
  22 Kasım bugün yaşanan krizin öncü depremi idi. 22 Kasım 2000'de ne oldu? Paradan para kazanmaya alışmış ve bu hususta çok mahir olan para spekülatörleri sahneye çıktı. İhracatın düştüğü ve ithalatın artmaya başladığı bir dönemde bir Alman bankası piyasadan önemli miktarda devlet tahvili almıştı. Birden bu parayı satmaya kalktı ve piyasa paniğe girince herşey tepe taklak oldu. En büyük zararı bütün yumurtaları tek sepete koyan Demirbank gördü. Ve iki gün sonra Demirbank'a TMSF el koydu. Buradaki spekülatif faaliyet iyi analiz edilip ona göre politika geliştirilse idi 21 Şubat 2001'deki spekülasyonların önüne geçmek mümkün olabilirdi
 </p>
 <p class="metin">
  Şubat 2001'e gelindiğinde ise kur çıpası öngörülen enflasyonun çok çok üstüne çıkmıştı. Kur sepeti yüzde 21.8 artarken enflasyon öngörülen yüzde 25'e değil yüzde 39'a ulaşmıştı. Böylesine büyük bir farka ekonomi dayanamazdı. Gelinen nokta reel sektörde ihracatçıyı cezalandırma, ithalatçıyı ödüllendirme anlamına geliyordu. Reel ekonomi bundan çok büyük zarar gördü.
 </p>
 <p class="metin">
  Dalgalı kur sistemine geçildiğinde bir tavan rakamı belirlenmedi. Bu, piyasada ciddi bir dalgalanmaya sebep oldu ve bir dolar bir milyon liradan alıcı buldu. Eğer bir tavan rakamı önceden tespit edilse, örneğin 850 bin lira gibi, bu rakamın üstüne çıkıldığında müdahale edileceği açıklansa idi, piyasalardaki spekülasyon yaşanmazdı.
 </p>
 <p class="metin">
  Devalüasyon olacağını biliyorlardı!
 </p>
 <p class="metin">
  Burada devalüasyon beklentisinin ya da devalüasyon bilgisinin(!) piyasaların hareket yönüne bakarak anlayabiliyoruz. Yüzde 35'ten devlet tahvili alan bankaların yüzde 75—80'den almaya başlaması bir gösterge. Devalüasyon oranı hesap edilerek para satılıyordu. % 1000—1500 oranındaki gecelik faiz sadece likit sıkışıklığı ile izah edilebilir mi?  19 Şubat 2001'de bankalar Merkez Bankası'ndan 7,6 milyar dolar döviz talep etti. Ancak bu bankaların elinde bu parayı alacak 1 milyar dolarlık nakit TL karşılığı vardı. Bankaların normalin çok üstünde döviz talep etmesi akla devalüasyonun olacağına dönük çok yüksek bir beklentinin ya da iç bilgilendirmenin oluştuğunu getiriyor. Devalüasyon arefesinde kimlerin piyasadan dolar topladığı biliniyor.
 </p>
 <p class="metin">
  IMF hata yaptı
 </p>
 <p class="metin">
  IMF elinde sihirli reçeteleri olan bir kurum değil, onlar da hata yapabilir ve yapıyorlar da. Kur çıpasının süresi bu hatalardan biri idi. Burada piyasaların yaptığı önemli bir değerlendirmeyi de aktarmak gerekiyor. Deniyor ki eğer MB, kur çıpasını koymadan evvel yüzde 30'luk bir devalüasyon yapsa idi bugünkü noktaya gelinmez, İstikrar Programı delinmezdi. IMF ile anlaşma yaptıktan sonra kur çıpası ilan edildi ve faizler yüzde 100'lerden yüzde 35'lere geriledi. Bu çok önemli bir başarı idi. IMF Merkez Bankası'nın piyasaya likit sürmesini istemiyordu. Bankaların elinde likit para kalmayınca, bu, faiz oranına basınç yaptı. Enflasyon oranı ile hiçbir irtibatı olmayan büyüklükte faiz oranları, repo oranları havalarda uçuşmaya başladı. Hiçbir mali sistem bu kadar yüksek faizli oranlara dayanamazdı. IMF Başkan Yardımcısı Stanley Fischer'in dediği gibi 'Bu faiz oranları bir süre sonra patlayacak bir saatli bombaya dönüşüyor.'
 </p>
 <p class="metin">
  IMF'in öngörmediği, öngörse bile dikkate almadığı bu düzensizliği Türk ekonomi bürokratlarının görmesi ve tedbirler hususunda IMF üzerine ısrarla gidilmesi gerekiyordu. Ama IMF'in derin(!) uzmanlarının bilmediği ayrıntıyı ben mi bileceğim' kompleksi ağır bastı ve IMF'in sadece para üzerinde cereyan eden politikalarını geliştiremediler.
 </p>
 <p class="metin">
  Bankalar değişime direniyor
 </p>
 <p class="metin">
  Türkiye'de değişime direnen sektörlerin başında bankalar geliyor. Çünkü bankalar topladıkları mevduatın yüzde 90'ını devlete yüksek faizle satarak geçimini sağlayan kurumlar. Reel ekonomi ile uğraşmak hem daha meşekkatli hem de reel piyasalarda ciddi bir durgunluk var ve kredinin geri dönme riski yüksek. Bankalar da ellerindeki altın yumurtlayan tavuğu kaçırmamak için reform olmasını istemiyor.
 </p>
 <p class="metin">
  Bankalar istikrar programını sabote etti!
 </p>
 <p class="metin">
  İstikrar Programı'nın en zayıf tarafı bankalardı. Bankaların mali yapısı 1990 yılından beri sürekli zayıflamıştı. Bankalar ıslah edilmeden, bankaların mali yapısı düzeltilmeden start verilecek İstikrar Programı mutlaka bir süre sonra tıkanacaktı. Nitekim programın uygulanmaya başlamasının ardından bir yıl geçmedi  büyük bankalar daha ciddi sıkıntı içerisine girdi. Zira enflasyonun düşmesi suyun çekilerek üzerinde yüzen bir geminin karaya oturması gibi bir etki gösterecek ve bankalar Hazine bonosu ve faiz cennetinden çıkıp reel sektörün gerçekleri ile karşı karşıya kalacaklardı. Nitekim de öyle oldu. Enflasyonun ve faizlerin düşmesi ile zaten durgun olan ekonomide yeni sürece ayak uyduramayan bankalar tek tek dökülmeye başladı.  Ekonomist Şeref Oğuz'un dediği gibi 'Enflasyonsuz ekonomilerde gücünü reel ekonomiden almayan bankaların batması şart'tı.
 </p>
 <p class="metin">
  İçinden geçtiği siyasi ve ekonomik daralma yüzünden bazen potansiyellerini unutabiliyoruz ama Türkiye'nin jeo—stratejik ve jeo—politik açıdan, coğrafyanın ve tarihin kendisine yüklediği misyon çerçevesinde önümüzdeki 5—10 yıl içinde çok önemli bir noktaya gelmesi bekleniyor. Büyüklük açısından dünya ekonomisinde 16. sırada. Dünya ile belli ölçülerde entegre olmayı başardığını da kriz sırasında diğer ülkelerdeki borsaların endeksindeki düşüşten anlayabiliyoruz.
 </p>
 <p class="metin">
 </p>
 <p class="arabaslik">
  Sadece Özal başardı
 </p>
 <p class="metin">
  Bugüne kadar Türkiye'de 9 istikrar programı devreye sokulmuş ama bunlardan sadece Turgut Özal'ın 1983—87 arasında bariz bir başarısı var.
 </p>
 <p class="metin">
  10 Ağustos 1970'de Süleyman Demirel hükümetinin uyguladığı istikrar paketi, 12 Mart 1971 askeri müdahalesi nedeniyle kesintiye uğradı.
 </p>
 <p class="metin">
  Hazine'de 70 sentin bile kalmadığı 1977 yılının Ağustos ayında Demirel'in başbakanlığındaki MC hükümetinin uyguladığı istikrar paketi, hükümetin o yılın sonunda istifa etmesi ile uygulanamadı.
 </p>
 <p class="metin">
  Mart—Nisan 1979'da Başbakan Ecevit'in uygulamaya koyduğu paket, dengeler hesap edilemediği için sonuç vermedi.
 </p>
 <p class="metin">
  Haziran 1979'da yine Ecevit hükümetinin hazırladığı ek paket, hükümet aynı yılın sonbaharında istifa edince yarım kaldı.
 </p>
 <p class="metin">
  24 Ocak 1989'da Başbakan Demirel'in hazırladığı kapsamlı istikrar paketi, önce 12 Eylül askeri müdahalesi, daha sonra 1982 bankerler krizi nedeniyle yara aldı.
 </p>
 <p class="metin">
  30 Aralık 1983 tarihinde Başbakan Turgut Özal'ın atılım paketi üç yıllık olumlu bir uygulamadan sonra gereksiz referandumlar ve siyasi istikrarsızlık nedeniyle hızını kaybetti.
 </p>
 <p class="metin">
  Aralık 1991'de Başbakan Demirel'in 500 günlük reform programı, 470. günde Demirel'in cumhurbaşkanı olması ile tamamlanamadı.
 </p>
 <p class="metin">
  5 Nisan 1994'te Başbakan Tansu Çiller'in uygulamaya soktuğu istikrar paketi ise 15 aylık bir uygulamadan sonra, Baykal'ın isteği ile erken seçim kararı alındı ve yarım kaldı.
 </p>
 <p class="metin">
  1996—97 yıllarında Başbakan Necmettin Erbakan'ın uguladığı denk—bütçe programından, siyaset dışı gelişmelerden sonra hükükümet değişikliği olması yüzünden sonuç alınamadı.
 </p>
 <p class="metin">
 </p>
 <p class="arabaslik">
  SICAK PARA TEHLiKELi
 </p>
 <p class="metin">
  Türkiye'ye yabancı sermaye iki şekilde giriyor. Birincisi reel ekonomide yatırım için geliyor ki bunda hiçbir sorun yok. İkinci tip para da 'sıcak para' şeklinde adlandırılan sermaye. Bu sermaye spekülatif hareketler için sisteme giriyor. Ve sıkıştığı bir an arkasına bile bakmadan gidiyor. Kasım ve şubat krizinde de yurt dışına çıkan para işte böyle bir para. Sıcak paranın işleyiş biçimi şöyle: 100 dolar sisteme girerken Türk Lirası'na çevriliyor. Hazine bonolarında, kamu kağıtlarında değerlendiriliyor. Yıl sonunda para çekiliyor ve tekrar dolara çevrilip geldiği ülkenin sistemine giriş yapıyor. 1997 yılında gelen yüz dolar 147 dolar olarak Türkiye'yi terketti. Böylesine yüksek ve risksiz bir kazanç eroin işinde bile yok! Spekülatif para girişinden elbette ki kârlı çıkan yine yabancılar oluyor; ne sanayi sektöründe ne faizde hiçbir zaman kazanamayacakları oranda kâr yapabiliyorlar; Türkiye ise paranın sıcaklığına aldanıyor.
 </p>
 <p class="metin">
 </p>
 <p class="arabaslik">
  Coşkun Kırca her devrin ara rejimcisidir
 </p>
 <p class="metin">
  Bülent Akarcalı (ANAP Milletvekili): 1983 yılından itibaren Özal ile başlayan reform hareketleri birilerinin ellerindeki imkanların alınması sonucunu doğurmaya başlayınca statükodan yana tavır alanlar Turgut Özal'a en galiz küfürlerle saldırmaya başlamıştı. Özellikle İstanbul sermayesi Özal'ın yaptıklarından hiç hoşlanmıyordu. İbrahim Bodur'un 'Şehit topraklarında ürettiğim seramik varken sen nasıl dışarıdan seramik ithal edersin' sözü o dönemin bakışını resmeden ilginç bir değerlendirme idi. Bugünkü krizin arkasında da değişime direnenlerin olduğunu söyleyebiliriz.
 </p>
 <p class="metin">
  Bugünkü krizi, hayatında ciddi bir sorumluluk almamış bürokratlar ve siyasiler çıkarmıştır. Politik ve bürokratik kadro hep devletten beslendiği  ve devlet tarafından beslendiği, reel ekonominin içinde pişmediği için sorunları çözmekte yetersiz kalıyor. 22 Kasım krizi tamamen kötü finans yönetiminden kaynaklanmıştır. Ekonomiden sorumlu Devlet Bakanı Recep Önal elinde yeminli mali murakıpların raporları olmasına rağmen bankalardaki kötü gidişe bir türlü dur dememiş ve gerekli müdahalelerde bulunmamıştır.
 </p>
 <p class="metin">
  1989'dan itibaren Türkiye reel ekonomiden ayrılmış ve para politikaları ile idare edilmeye çalışılmıştır. Bu durum bugün yaşadığımız krizin başlangıcı oldu. Üretim artmadığı için ihracat ve milli gelir de artmadı. Yeni iş sahaları da artan nüfusa göre geri kalınca sorunlar toplumsal boyutu ile birlikte katmerlenerek bugüne taşındı.
 </p>
 <p class="metin">
  Şu anda Türkiye olması gereken haline göre bir ara rejim dönemindedir. Yeteri kadar hukuk ve serbest piyasa ekonomisi olmadığı için ekonomi kalkınamadığı gibi yabancı sermaye girişi de olmamaktadır.
 </p>
 <p class="metin">
  Ara rejim senaryoları Türkiye'de bir aydın ihanetinin devamıdır. Toplum—iktidar ilişkilerinde muhalefet bir senenin ardından iktidarı yıpratmak için hep birşeyler söylemeye başlar. Ara rejimler Türkiye'yi ileriye değil hep geriye götürmüştür. Kapalı devre çalışan bir sistem olduğu için şimdikinden daha kötüdür.
 </p>
 <p class="metin">
  Coşkun Kırca Türkiye'nin bir numaralı ara rejimcisidir. Kendisi varsa o düzen iyi, yoksa kötüdür. Geçmişte 15 günlük dışişleri bakanlığı için Tansu Çiller'e yapmadığını bırakmadı. 15 yıldır siyasetteyim ismi büyük kendisi küçük insanlar tanıdım. Tam tersi de oldu, ismi küçük kendisi büyük insanlar gördüm. Kendisi jakoben olduğunu söylüyor ama jakoben dahi olamamıştır. Çünkü Fransa'da en azından jakobenler halkın içinden yetişmiştir Bunlar ise halkla uzaktan yakından ilgisi olmayan isimler.
 </p>
 <p class="metin">
 </p>
 <p class="arabaslik">
  Ara rejim acziyetin ifadesi
 </p>
 <p class="metin">
  Şeref OĞUZ (Ekonomist): Ekonomideki mevcut sorunları sistemin içindeki yöntemler ile çözmeye çalıştığımız için başarılı olamıyoruz. Krizi yaratan paradigmalarla düşünüyoruz. Kısır döngü buradan çıkıyor. Gelecekten yöntem almamız gerekiyor ki, bu çözüme toplum olarak henüz hazır değiliz. Pislikleri toptan temizleme yerine halının altına süpürüyoruz. Başbakan mı haklı cumhurbaşkanı mı diyerek sorunları çözebileceğimizi zannediyoruz. Sorunlar onları yaratan yöntemlerle çözülemez.
 </p>
 <p class="metin">
  Dünyada globalleşme, kalite gibi yükselen değerleri alıyoruz ama içini boşaltıp kullanıyoruz. Globalleşmeyi aldın ama IMF'in seni sıkıştırmasına birşey diyemiyorsun.
 </p>
 <p class="metin">
  Türkiye'de bizdeki aydınların temel sorunu sorunları baskı ile halletmek istemeleri. Bu acziyetin bir ifadesi. Örneğin İTO Başkanı Mehmet Yıldırım ciddi sıkıntı yaşayan sektörlerin temsilcisi durumundadır. Bunlar kriz yönetimini başaramadığı için başkalarına havale gibi kolaycı bir yönteme başvuruyor.
 </p>
 <p class="metin">
  Şu anda piyasaların soğutulup güven verilmesi lazım. Kurban Bayramı bu açıdan piyasalara iyi gelecektir. Ama kanama devam ettiği için sadece ertelenmiş olacaktır. Sorunu bence bir 'kamikaze hükümeti' çözer. Bir daha iktidara gelememe pahasında yapılması gerekenleri yapacak, sonra da çekip gidecek.
 </p>
 <p class="metin">
  Reel ekonomi dışlandığı, para politikaları ile çözüm arandığı için sıkıntı bitmiyor. "Parayı yönetirsen herşeyi yönetirsin" yaklaşımı hakim. Halbuki reel ekonomi ile para birlikte gitmeli.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020421161551/mailto:harunodabasi@usa.net">
   harunodabasi@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/326/kapak/1.htm), [web.archive.org (arşiv bağlantısı)](http://web.archive.org/web/20020421161551/http://www.aksiyon.com.tr:80/2001/326/kapak/1.htm)
