# KİM ZENGİN OLMAK İSTER?

*Harun Odabaşı 2001.10.06*

<div>
 <p class="spot">
  İMKB endeksi dolardaki yüksek artışa ve iki ekonomik krize rağmen anormal derecede düşük seyrediyor. Son terör hadisesi İMKB'nin boynunu hep büktü. Normal şartlar altında endeksin 30 binlerde olması gerektiği söyleniyor. Ancak karabasan gibi çöken konjonktür yatırımcıya nefes aldırmıyor. Acaba bütün olumsuzluklara rağmen yine de birşey yapılamaz mı?
 </p>
 <p class="metin">
 </p>
 <img border="0" src="/web/20020522183637im_/http://www.aksiyon.com.tr/2001/357/resimler/borsa.jpg"/>
 <p class="metin">
  Bir uyarı: Aşağıdaki değerlendirmeleri okuyarak yatırım yapan ve parasını borsaya yönlendirenlerin uğrayacağı zarardan dergimiz ve haberi yapan kişi sorumlu değildir.
 </p>
 <p class="metin">
  Bu uyarımız belki Nasrettin Hoca'nın testi ile su doldurmaya giden oğluna bir tokat atıp 'Sakın testiyi kırma ha' dedikten sonra kendisini tenkit eden kişiye 'Testi kırıldıktan sonra tokat atmanın ne önemi var?' şeklinde cevap yetiştirdiği fıkrasını hatırlatıyor. 'Madem sözünüzün arkasında durmayacaksınız böyle bir haberi niçin yapıyorsunuz' diye de sorabilirsiniz. Birinci sebeb, herkesin bardağın boş tarafına baktığı ve karamsarlık solukladığı bir ortamda bardağın dolu tarafını göstermek de gerekebiliyor. İkincisi ve en önemlisi öteden beri ekonomik krizler bazıları için yeni fırsatları doğuran süreçler olmuş hep. Havada bal kokusu var. Türkiye'de küçük yatırımcı tren kalktıktan sonra trene yetişmeye çalışır. Peki  tren dururken binmeyi niçin denemesin.
 </p>
 <p class="metin">
  Yatırımın her türlüsünde az ya da çok risk vardır. Türkiye'nin ve dünyanın belirsizlikleri hergeçen gün artarken ve küçük Bush '10 yıl sürecek bir savaşa hazır olun' demişken yatırımcıya şunu yapın demek gerçekten çok zor. Kendisinden görüş aldığımız uzmanlarda da aynı tereddüdün yaşandığı hemen farkediliyor. Bırakın kısa dönemi 'Yatırımcıya 2—5 yıllık süreçte ne tavsiye edersiniz?' bildik sorusunu yönelttiğimiz zaman bile derin derin of çekip bir süre susmayı tercih ediyorlar. Anlaşılan devalüasyon, iki ekonomik kriz, dünya ekonomisinin resesyona (duraklamaya) girmesi, üstüne üstlük New York'taki terörist saldırının ortaya çıkardığı kaotik tablo herkes gibi yatırım uzmanlarını da etkilemiş.
 </p>
 <p class="metin">
  Tablonun kısa vadeli analizleri olumlu olmasa da bilinen bir gerçek daha var: Geleceğin dünyasında ekonomik ve siyasi açıdan Türkiye'yi güzel günler bekliyor. Bir karabasan gibi çöken konjonktüre rağmen aklı başında herkes inatla bunu söylüyor. 11 Eylül 2001 terör hadisesinden sonra bile Türkiye'nin var olan stratejik öneminin biraz daha arttığı yönünde kanaatler güçleniyor. Yabancı sermayenin senelerden beri Türkiye'yi sessiz ve derinden takip etmesi ve son iki yılda banka ve telekomdaki büyük yatırımları bu kanaatimizi güçlendiren bir diğer faktör.
 </p>
 <p class="metin">
  Zaten bizim tavsiyede bulunacağımız kesim, kısa vadeli, günübirlik düşünen, 'dün dündür bugün bugündür' diyenler değil. İki yıldan daha fazla bir süre beklemeye tahammülü olan bir tasarruf sahibi iseniz dediklerimizde istifade edeceğiniz noktalar bulabilirsiniz.
 </p>
 <p class="metin">
  Yeni zenginler çıkabilir
 </p>
 <p class="metin">
  Teknik ve rakam ağırlıklı izahlara girmeden önce bir noktayı daha işaretlemekte fayda var. İMKB kurulduğu günden bu yana birçok trajediye sahne olmasının yanında Türkiye'ye 'yeni', 'türedi zenginler'in kazandırılmasına da ön ayak olmuştur. 1991, 1994, 1996, 1998 ve 2000 yılının başında yaşanan büyük çıkışlar bazı isimlerin servetlerini olağanüstü seviyede katlamalarını netice verdi. Bu dönemler incelendiğinde hep bir dip yapmanın ardından sürekli yükselişlerin yaşandığını görüyoruz. İMKB'nin şimdiki hali çıkış öncesi dönemi hatırlatıyor. Ancak bir farkla. Şimdiye kadar konjonktürün bu kadar karardığına, ekonomideki küçülmenin tavan yaptığına şahit olmamıştık.
 </p>
 <p class="metin">
  Sonda söyleyeceğimizi en başta söyleyelim; şu anda yatırım araçları arasında en iyisi, gerek endeksin tutunduğu yer açısından gerek zamanlama açısından İMKB. İMKB'de işlem gören tam 318 şirket var. Bunların içerisinde büyüklük açısından ilk sırada yer alan 30 şirketi, onların içinde de özel bankaları istisna tutarak genelde kamu şirketlerini ve kamu ağırlıklı bankaları tavsiye ediyoruz. Tüpraş, Sabancı, İş Bankası, Migros, Enka, Koç, Ereğli alınacak hisseler arasında. Ülke batmadığı takdirde bu hisselere birşey olmaz.
 </p>
 <p class="metin">
  İMKB'de hisse değeri üzerinden yapılan hesaplar ile şirketin gerçek değeri arasında korkunç uçurumlar oluşmuş durumda. Örneğin Türkiye'nin en büyük şirketleri arasında gösterilen ve sadece mal ve arazi varlığı itibarı ile bile borsadaki rakamın üstünde bir fiyatı olan Koç Holding'in borsada 1.4 katrilyon lirada olması normal değil. Ya da 500 milyon doların üstünde ihracat yapan Vestel'in piyasa değerinin 175 milyon dolar olmasına ne dersiniz. Hele Türkiye'nin medar—ı iftiharı, sadece yatırımları 10 milyar dolara yaklaşan Turkcell'in hisse değeri bazında 1.2 milyar dolarlık bir değer göstermesi... Borsadaki mevcut tablonun gerçeği yansıtmadığı hatta olması gerekenin çok altında olduğu muhakkak. Burada sorulması gereken ve en çok sorulan soru şu: Acaba İMKB bundan sonra daha aşağıları görür mü?
 </p>
 <p class="metin">
  Teorik olarak evet. Daima aşağının daha aşağısı vardır.
 </p>
 <p class="metin">
  İş Bankası İMKB'nin yüzde 10'una eşit
 </p>
 <p class="metin">
  İMKB gelişmiş borsalarla kıyaslanmayacak ölçüde sığ bir piyasa. Bakmayın 318 şirketin borsada tahtası olduğuna, piyasa değerleri üzerinden incelendiğinde İMKB'de belirleyici hisselerin İMKB 30 olduğunu, bunların içerisinde de 13 şirketin İMKB'nin hisse değeri bazında yüzde 60'ını karşıladığını görüyoruz. 1 Ekim itibarı ile yaklaşık değerler üzerinden İş Bankası 4 katrilyon liralık piyasa değeri ile 318 şirket arasında Ulusal Pazar'da tüm şirketlerin piyasa değerleri toplamının yüzde 10'unu oluşturuyor. Yine aynı dönemde Sabancı Holding'in piyasa değeri 1,6 katrilyon lira ile ikinci, Koç Holding 1.4 katrilyon lira ile üçüncü sırada yer alıyor.
 </p>
 <p class="metin">
  Geçtiğimiz Eylül ayında da İstanbul Menkul Kıymetler Borsası'nda (İMKB) işlem gören hisse senetlerinin piyasa değeri bir ay zarfında 11.2 milyar dolar azaldı.
 </p>
 <p class="metin">
  İMKB verilerine göre, 1999 yılında en yüksek değer olarak 114 milyar 271 milyon dolar olan piyasa değeri toplamı, 1995 yılındaki 20 milyar 782 milyon dolardan sonra, son 6 yılın en düşük değeri olan 25 milyar 8 milyon dolara geriledi. Ağustos ayı toplam piyasa değeri, Türk Lirası bazında Ağustos ayında 49 katrilyon 142 trilyon 707 milyar lira iken bu rakam Eylül ayında 37 katrilyon 952 trilyon 302 milyar liraya indi. Piyasa değeri, Türk Lirası bazında 11 katrilyon 190 trilyon 405 milyar lira azaldı.
 </p>
 <p class="metin">
  1999 yılında 61 katrilyon 137 trilyon 73 milyar lira olan piyasa değeri toplamı, 1995 yılında 1 katrilyon 264 trilyon 998 milyar lira olarak gerçekleşmişti.
 </p>
 <p class="metin">
  Oldukça rakam ağırlıklı bir paragraf oldu ama bütün bunlar bize İMKB'nin hisse değeri itibarı ile olması gerekenin çok altında seyrettiğini gösteriyor.
 </p>
 <p class="metin">
  Yatırımda altın bir kural vardır: Yumurtaları tek sepete koymayacaksınız. Bu kural borsa ne kadar elverişli görünse de değişmez. Şu süreçte tasarruflarınızın yüzde 20'sine kadar olanı borsaya, diğerlerini değerini muhafaza edeceği araçlara yönlendirmeniz en doğru olanı. Borsa daha aşağı düşerse çok olmamak şartı ile biraz daha alabilirsiniz. Ancak kısa vadeli düşnüyorsanız, al—satçı iseniz. Ya da yatırdığınız paranın size 1 yıl içerisinde lazım olacağını düşünüyorsanız aman ha borsadan uzak durun.
 </p>
 <p class="metin">
 </p>
 <p class="arabaslik">
  Ahmet Mergen (Gedik Menkul Değerler'den Pörföy Yöneticisi):
 </p>
 <p class="metin">
  Uzun vadeli düşünsünler
 </p>
 <p class="metin">
  Yatırımcıya tavsiye bulunma açısından yorum yapmak her zamankinden daha fazla zorlaştı. Türkiye kimsenin kestiremediği bir noktaya doğru sürükleniyor. Süreçler bizim kontrolümüzden çıktı. 6 ay sonra ne kadar şirketin batacağını kestiremiyoruz. Vatandaşa şunu al demek adeta imkansız. Borcu ummana ermiş, işsizliği çığ gibi artan bir ülkenin geleceğinin nasıl aydınlatılacağı belli değil. Ülkeyi yönetenlerin performansı ortada. Türkiye'ye ancak uzun vadeli, düşük faizli 30 milyar dolar gibi bir para verirlerse —ki ufukta böyle birşey yok— o zaman iyimser yorumlar yapabiliriz. Tabii bir de bu parayı alanların edepli kullanmalarını gerek—şart olarak kabul ediyoruz.
 </p>
 <p class="metin">
  Yatırımcı en az iki sene sabredecek kadar geniş düşünebiliyorsa o zaman ben tasarruflarının yüzde 10'unu borsada güçlü kağıtlara kaydırmalarını önerebilirim. Ülke ekonomisi düzelmeye başladıkça bu oranı yavaş yavaş artırabilir.
 </p>
 <p class="metin">
  Bu arada borsanın çok düştüğünü görerek çok ciddi alışlar yapıp zengin olma hayali ile pusuya yatanlar var. Borsa böyle zamanlarda iyi bir çıkış yakalarsa Türkiye'nin yeni zenginleri ile tanışmaya hazır olun.
 </p>
 <p class="metin">
 </p>
 <p class="arabaslik">
  Belgin Maviş(Borsa uzmanı)
 </p>
 <p class="metin">
  Di binde dibi vardır
 </p>
 <p class="metin">
  Türkiye iki önemli kriz atlattı. Kasım ve Şubat krizleri. Dolar hızla yükseldi ve hangi bant üzerine oturacağı bir türlü kestirilemiyor. Bunlar yetmiyormuş gibi New York'taki Dünya Ticaret Merkezi'nin ikizlerine düzenlenen korkunç saldırının arkasından ABD'nin Afganistan'a müdahalesi gündeme geldi. Amerika Devlet Başkanı bir yıl sürecek bir savaşa hazırlıklı olun demeye başladı. Ayrıca teröre destek veren ülkeler kapsamında Irak başta olmak üzere bazı ülkelerin  de Nato'nun hedefinde olduğu rivayetleri henüz netlik kazanmasa da konuşulur oldu.
 </p>
 <p class="metin">
  New York Borsası İkinci Dünya Savaşı bunalımının ardından ilk defa tarihi düşüşlere sahne oldu. Bu düşüşleri Avrupa ve Japonya borsaları takip etti. Dünyada böylesine büyük dalgalanmalar yaşanırken İMKB'nin bu süreçten etkilenmemesi kaçınılmazdı. Ancak ilginç bir gelişme oldu. Endeks bütün olumsuz gelişmelere rağmen 7 bin 500 seviyesinde tutunma direnci gösterdi ve bunda da başarılı oldu.
 </p>
 <p class="metin">
  ABD'nin müdahalesinin ne şekilde olacağı netleştikten sonra Borsa'nın yönü ortaya çıkar. Devlet güvencesi olan hisseler yükselecektir. Kamu ve Holding hisselerine yönelinebilir. İş Bankası sadece bir banka değil ve borsada hiçkimse İş Bankası'nı özel sektör olarak görmüyor. Doğan Gurubu'ndaki satışlar moralleri çok bozdu. Doğan Gurubu ile alakalı bazı olumsuz gelişmeler olmasa idi endeks 10 binde tutunabilirdi.
 </p>
 <p class="metin">
  Borsa daha aşağı düşer mi diye sıkça soruluyor. Teorik anlamda herşeyin daha aşağısı vardır. Teknik izahlar özellikle şimdiki gibi hassas dönemlerde sıhhatli değil. Herhangi bir sebep ile kırılma olur gibi yaklaşımlar ancak normal zamanlar için geçerli olabilir.
 </p>
 <br/>
 <center>
  <a class="anaorta" href="http://web.archive.org/web/20020522183637/mailto:harunodabasi@hotmail.com">
   harunodabasi@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/357/ekonomi/1.htm), [web.archive.org (arşiv bağlantısı)](http://web.archive.org/web/20020522183637/http://www.aksiyon.com.tr:80/2001/357/ekonomi/1.htm)
