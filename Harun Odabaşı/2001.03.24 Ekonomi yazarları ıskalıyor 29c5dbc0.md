# Ekonomi yazarları ıskalıyor

*Harun Odabaşı 2001.03.24*

<div>
 <p class="spot">
  Ekonomi programları ile ilgili  fütürist yaklaşımların sorunlu  olması ekonominin bilim  dalıı olarak oturduğu kaygan  zeminden de kaynaklanıyor.  Ekonomi bilimi çok farklı  değerlendirmelere, aynı bilgilerle  farklı sonuçlara ulaşmaya müsait  bir bilim dalı. Çok değişkenli. Bir şeyin herşeyi, herşeyin bir şeyi  etkileyebildiği bir alan. Bunu yaparsam diğeri artar mı  eksilir mi dendiğinde hem artabilir  hem de eksilebilir. Çünkü  programın hangi model üzerinde  uygulandığı çok önemli
 </p>
 <p class="metin">
 </p>
 <img border="0" src="/web/20020523011342im_/http://www.aksiyon.com.tr/2001/329/resimler/Ekon.jpg"/>
 <p class="metin">
  Bu ülkede sabit gelirli bir vatandaş olmanın zorluğunun yanında anlı şanlı ekonomi yazarlarının düştüğü sıkıntılı durumun hiçbir önemi yok belki. Ama son ekonomik istikrar programının delinmesinin ardından programa sonuna kadar destek veren ve isimlerinin başında "prof. dr., eski hazine müsteşarı, ya da banka danışmanı" gibi unvanlar olan ekonomi yazarlarımızın verdiği frikik doğrusu hiç de hoş bir manzara değildi. Ama onlar 'ortalık biraz sakinleşene, dediklerimiz unutulana kadar ortalıkta görünmeyelim' diyecekleri yerde Kemal Derviş'in gelişi ile birlikte yaşananları değerlendirmek için hemen kara kutunun içinde arz—ı endam ettiler. Yeniden tok ve kendine güvenen ses tonları, soslama olarak kullandıkları bilimsel terimleriyle uzun uzun tahlillerde bulunmaya başladılar. Tıpkı Derviş'in gelişi ile birlikte vatandaştan bir senelik krediyi kopartan siyasiler gibi ekonomistlerimiz de yeni bir kredibilite ile halkın karşısına çıktılar.
 </p>
 <p class="metin">
  Doğrusunu isterseniz reytinglerinin de hiç azımsanmayacak ölçüde yüksek olduğu kanaatindeyim. Deprem sonrasında nasıl bir zemin üzerinde yaşadıklarını öğrenmek isteyen milyonlar televizyonların başında jeologların söylediklerini kelime kelime anlamaya nasıl çalıştı iseler, devalüasyon depreminin ardından vatandaş aynı psikoloji içine girdi.
 </p>
 <p class="metin">
  Deniz Gökçe, Enis Berberoğlu, Asaf Savaş Akat, Mahfi Eğilmez ve Erkan Kumcu gibi iktisatçılar istikrar programı hakkındaki olumlu kanaatlerini 19 Şubat 2001 tarihine kadar muhafaza ederken, Hürriyet yazarı Serdar Turgut mektepli bir ekonomist olmamasına rağmen belli tip iktisatçıları televoleci olarak nitelendirip programın vatandaşa çıkardığı faturayı sonuna kadar eleştirmişti.
 </p>
 <p class="metin">
  Ekonomistlerimiz belki uğradıkları itibar kaybının unutulduğunu düşünmüş olabilirler ama biz unutmadık ve Türkiye'nin anlı şanlı ekonomi yazarlarının niçin yanıldığını masaya yatıralım istedik.
 </p>
 <p class="metin">
  Meseleyi uzaktan takip edenler için eleştiri oklarını acımasızca batırmadan önce onların savunmalarını dinlemenizi salık veririm.
 </p>
 <p class="metin">
  Ekonomi yazarları da yanıldıklarını kabul edenler ve etmeyenler olarak iki kesime ayrılıyor. Programın iflas ettiğinin açıklandığı günlerde Asaf Savaş Akat NTV'deki programında Galatasaray Üniversitesi'nin öğrencilerine 'Ben programı hâlâ savunuyorum. Programın eli ayağı düzgündü, esas sıkıntı programı uygulamaya koyacak olan siyaset cephesinde çıktı' bile dedi. Ekonomi yazarlarının niçin yanıldığı kabaca dört maddede incelenebilir:
 </p>
 <p class="metin">
  Ekonomi bilimi sorunun kaynağı
 </p>
 <p class="metin">
  Ekonomi programları ile ilgili fütürist yaklaşımların sorunlu olması aslında ekonominin bilim dalı olarak oturduğu kaygan zeminden de kaynaklanıyor. Ekonomi bilimi çok farklı değerlendirmelere, aynı bilgilerle farklı sonuçlara ulaşmaya müsait bir bilim dalı. Çok değişkenli. Bir şeyin herşeyi, herşeyin bir şeyi etkileyebildiği bir alan. Bunu yaparsam diğeri artar mı eksilir mi dendiğinde hem artabilir hem de eksilebilir. Çünkü hangi model üzerinde uygulandığı çok önemli.
 </p>
 <p class="metin">
  İdeolojik tercihler etkili
 </p>
 <p class="metin">
  İkinci bir faktör insanların siyasi tercihi, beklentileri. İnsanlar olayları ve gelişmeleri bazen veya çoğu zaman kendi istedikleri çerçevede algılıyorlar. Gerçekliğin ne olduğundan çok algılanma biçimi önemli hâle geliyor. İstikrar Programı'na destek verenler dünya görüşleri açısından ideolojileri itibarı ile bu programı destekliyorlardı. IMF'yi ve reçetelerini kurtarıcı bir simit gibi görenler, öneri paketini kutsal bir metin gibi tahlil etme yoluna gittiler.
 </p>
 <p class="metin">
  Aşırı iyimserlik objektifliği yok ediyor
 </p>
 <p class="metin">
  Üçüncü faktör olarak iyimser olmaları. Programın başarılı olmasını can—ı gönülden istediler. Ortada belli oranda bir kararlılık da görünce olayın kötü taraflarını gözardı ettiler. İyimserlik belli bir sınırı aşınca objektifliği ortadan kaldırıyor ve yanılmalara sebeb oluyor. Programı destekleyen yazarlar aslında biraz da risk alarak kamuoyundaki güven unsurunun oluşmasına yardımcı oldular. Bir kalemde kötümser tabloları öne çıkartıp umutsuzluk çığırtkanlığı yapmak mümkündü ama onlar zor ama doğru olanı destekleyerek programı sonuna kadar desteklediler. Meseleyi memleket meselesi kabul ettiler.
 </p>
 <p class="metin">
  Demokrasi ve şeffaflık olmadan olmuyor
 </p>
 <p class="metin">
  Dünyadaki tecrübeler gösteriyor ki makro programlar dünya konjonktüründe uzlaşma sağlanmadan uygulanamıyorlar. Bu tip programlar kendileri doğru olsa bile toplum ayağı eksik olduğu için başarısız oluyor. Demokrasi ve insan hakları konusunda ciddi sorunlar yaşayan bir ülkenin gelişmiş bir ülke olabildiği gerçekleşmiş bir husus değil.
 </p>
 <p class="metin">
  'Ekonomi yazarları yalaka!'
 </p>
 <p class="metin">
  Ekonomi yazarlarının niçin yanıldığı konusunda daha farklı düşünenler de var. Banker Kastelli'ye (Cevher Özden) göre istikrar programını destekleyen ekonomi yazarları "yalaka"! Hepsinin değil ama bir kısmının hükümetteki isimlerle ilişkileri var.
 </p>
 <p class="metin">
  Kastelli, Asaf Savaş Akat ile yaptıkları bir diyaloğu şöyle anlatıyor. "Dolayısı ile yorumları yanlış ve beni bu çok sinirlendiriyor. Asaf Savaş Akat'a merhum Nuri Cıngıllıoğlu'nun cenazesinde rastlamıştım. 'Ekonomide bu kadar ciddi sıkıntı varken niçin hâlâ bu hükümeti destekliyorsun?' diye sordum. Bana 'kendilerini bitiriyorlar' dedi. Senin önemli bir kariyerin var, bu destekle kariyerine ne oldu diye sordum, 'ne yapalım memleket meselesi' diye cevap verdi. Ben de üslubumu keskinleştirerek 'Yahu icraatına ve dürüstlüğüne güvendiğin bir hükümet olur. O zaman gerçekten bir memleket davası diyerek yanlışlıklar olsa bile dişini sıkıp desteklersin. Bu hükümetin etrafını yiyiciler çevirmiş. Bu ortamda Türkiye'yi düzlüğe çıkaracak icraatları yapmak mümkün değil' demiştim."
 </p>
 <p class="metin">
  Berberoğlu: 'Yanıldık'
 </p>
 <p class="metin">
  İstikrar Programı'na destek vererek yanıldıklarını itiraf eden Enis Berberoğlu, fakat İstikrar Programı'nı desteklerken uydurma ölçülerle desteklemediklerinin altını çiziyor. Programın kendisine ve öngördüğü hedeflere baktıklarını söyleyen Berberoğlu'na göre; hükümet en başta işi sıkı tuttu, ölçüsüz kamu zammı yapmadılar. Faizi yüzde 45'lere indirmeleri makuldü ve gerçekleşti. Enflasyon yüzde 25 dendi, eh bu da 10 puan üstünde gerçekleşse de iyi bir hedef. Kirayı kontrol için yüzde 20 sınırını getiriyor. Memur ve çiftçi için dediklerini yaptı. Toplu iş sözleşmelerinde gevşemedi. Özelleştirmede POAŞ, TÜPRAŞ ve 3. GSM ile önemli adımları atmayı başardı. Ve bu düzeneği kontrolde tutacak mekanizma olarak kur çıpasını ortaya koydu. Programın en kritik bölgesi kur çıpası idi ve saldırının o noktadan geleceğinin beklenmesi gerekirdi, nitekim de saldırı kur üzerinden yapıldı.
 </p>
 <p class="metin">
  Faizden kaçan paranın tüketime yöneldiğine dikkat çeken Enis Berberoğlu, ekonominin büyümeye başlaması ile câri açıktaki makasın da büyüdüğünü belirtiyor. "Büyüme kontrolden çıktı, ekonomide soğutulmanın çok önceden yapılması gerekiyordu. Özelleştirme ilk başlarda iyi gidiyordu ama teklemeler ve ertelemeler başlayınca yabancı sermayeyi korku sarmaya başladı. Özelleştirme olmayınca nakit sıkıntısının artacağını ve yabancı sermayenin korkacağını hesap etmeli idik. Ekonomi yazarlarının atladıkları önemli nokta bu idi."
 </p>
 <p class="metin">
  'Türkiye'de ekonomi yazarı olmak zor'
 </p>
 <p class="metin">
  Ekonomi yazarlarının son dönemde hangi psikoloji içerisinde olduğunu Milliyet gazetesi ekonomi yazarı Osman Ulagay'ın şu ifadeleri çok güzel ortaya koyuyor:
 </p>
 <p class="metin">
  "Ekonomist diye bilinmenin dayanılmaz ağırlığını çok daha derinden hissetmeye başladım 19 Şubat'tan sonra. Türkiye'de ekonomist olmak ve ekonomide sıs sık yaşanan saçmalıkları izlemek aslında yıllardan beri bunaltıcı bir işti ama ben bu sıkıntıyı hiçbir dönemde bu kadar yoğun hissetmemiştim galiba. Bir kere, herkesin ekonomide ve piyasalarda olan biteni anlamaya çalıştığı bir ortamda, çevremdeki insanların bir ekonomist olarak benden beklediklerini verememenin sıkıntısını çekiyorum son haftalarda. Mahalledeki bakkaldan yıllardır görmediğim dostlara kadar rastladığım herkes, "belki bu bir şeyler biliyordur", diye düşünerek sorular soruyor bana. En sık sorulanlar arasında "Dolar ne olacak?", "Falanca bankadaki paramı çekeyim mi?", "Bu kez tam mı battık?", "Derviş bizi kurtarır mı?" soruları öncelik alıyor. Enflasyonun nasıl tırmanacağı, bu kez bir hiperenflasyon yaşanıp yaşanmayacağı da sıkça sorulan sorular arasında. Bunların hiçbirine net ve doyurucu cevaplar vermek mümkün değil şu ortamda. İkinci sıkıntım, devletin tepesinde yaşanan inanılmaz olayla başlayan son krizden sonra ekonomist diye bilinen kişilerden çözüm önerileri beklenmesinden kaynaklanıyor. Bu çözüm arayışı tv ekranlarına da yansıdı, bu kez ekonomide yaşanan depremle birlikte, deprem uzmanlarının yerini ekonomi uzmanı olduğu varsayılan kişiler almaya başladı ekranlarda. Ve ekonomistler de, en az jeologlar ve deprembilimciler kadar başarılı oldular, halkı aydınlatma ya da halkın kafasını daha beter karıştırma konusunda.
 </p>
 <p class="metin">
  Böyle bir durumda halkın kafası ister istemez karışıyor, çünkü ortaya çıkan sonuçlarla bunlara yol açan nedenler arasındaki karmaşık ilişkileri açıklamak konusunda ekonomistler arasında bir görüş birliği yok. Çoğu insanı doğrudan ilgilendiren konularda, sebep—sonuç ilişkilerini kurmak ve açıklamak daha da zor. Örneğin zaten yoksulluk sınırında yaşarken son kur depremi sonrasında bir darbe daha yiyen ve bir çıkış yolu arayan insanlara, "başka çareniz yok, bir süre daha kemer sıkacaksınız", demek de artık çok güç geliyor bana. "
 </p>
 <p class="metin">
  Bu arada bu satırların yazarı da ekonomi editörü olarak istikrar programına destek vermişti. Fiyaskonun ardından acımasız eleştirilerin muhataplarından birisi de bendim. 'Bırak bu işi' diyenler bile çıktı. İyimserliği ön planda tutup ve sadece programın kendisine bakıp siyasetteki direnci es geçerek eksik değerlendirme ortaya koymuşuz. Ancak MGK'da Başbakan Bülent Ecevit'in Cumhurbaşkanı Sezer ile kavga edip, bütün dünyaya 'bu bir devlet krizidir' diye ilan etmesi ve yabancıların pılını pırtısını toplayıp kaçmasını tahmin etmek için ekonomist değil müneccim olmak gerekirdi. Dolayısı ile eleştirirken biraz insaf demek hakkımız...
 </p>
 <br/>
 <center>
  <a class="anaorta" href="http://web.archive.org/web/20020523011342/mailto:harunodabasi@usa.net">
   harunodabasi@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/329/ekonomi/1.htm), [web.archive.org (arşiv bağlantısı)](http://web.archive.org/web/20020523011342/http://www.aksiyon.com.tr:80/2001/329/ekonomi/1.htm)
