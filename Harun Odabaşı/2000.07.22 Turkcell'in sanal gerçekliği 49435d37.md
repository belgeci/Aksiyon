# Turkcell'in sanal gerçekliği

*Harun Odabaşı 2000.07.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Turkcell bir ilke imza attı ve dünyanın en gelişmiş borsası kabul edilen New York Borsası'na kote olan ilk Türk şirketi olma unvanını elde etti. Bu çıkış uluslararası başarıya hasret biz Türkler için yüzyıllık koplekslerimize vurulan bir darbe hükmünde idi.
  </font>
 </div>
 <div id="newsText">
  <font class="detail-text">
   Rakamsal ölçekte dünya birinci ligine zaten çıkmış olan Turkcell'in, diğer Türk şirketlerinin aksine ABD şirketlerinin muhatap olduğu muhasebe ve denetleme sistemini kabul etmesi, bir tür şeffaflık antlaşması yapması, global oyunun kalıcı bir aktörü olma kararlılığında önemli bir gösterge oluyordu.
   <br/>
   <br/>
   '270 yıllık New York Borsası'ndaki ilk Türk şirketi', 'İMKB'deki en büyük halka arz' gibi şov cümleleri herkes gibi bizi de etkiliyor. Başarı gözkamaştırıcı ve büyüleyici oldu. Büyüleyici tabiri ihtişamı simgelese bile altında bazı gerçeklerin örtbas edilmesi gibi birtakım olumsuz çağrışımlar da var. Medya Turkcell'in halka arzını hep olumlu tarafları ile verdi. Konu ile alakalı tek bir olumsuz habere rastlanamadı. Ama gerçekler söylendiği gibi miydi?
   <br/>
   <br/>
   Turkcell'e biraz daha yakından bakıldığında acaba madalyonun öteki yüzüne ulaşabilir miydik? Gerçekten de Turkcell'in SPK'ya sunduğu bilanço verileri, piyasalarda dolaşan fısıltı gazetesinin kulağımıza kaçırdığı kar suları, fütürist yaklaşımlar ve Nasdaq endeksinin inişli hali bize Turkcell'in beklenti rüzgarı ile şişirilmiş ihtişamının arkasında ciddi zaaf noktalarının olduğu sonucuna götürdü: Birçok açıdan Turkcell boş hava ile şişirilmiş bir şirketi andırıyordu. Şimdi bu unsurları teker teker ele alalım.
   <br/>
   <br/>
   Gelecek ne kadar umutlu
   <br/>
   <br/>
   Piyasada moda bir kabulleniş var: Bu görüşe göre teknoloji hisseleri yeni ekonominin bel kemiğini oluşturuyor ve bu tip şirketlerin piyasa değeri belirlenirken şimdiki durumu değil de gelecekteki durumu dikkate alınır. Tek bir kuruş para kazanmamış şirketlerin milyarlarca dolara el değiştirmesi bu mantıkla izah ediliyor. Turkcell'in 20 milyar dolara yakın piyasa değeri bu açıdan normal karşılanmalı. Ancak bu tip öngörüler birkaç sene önce prim yapıyordu. Şu anda kâr etmeyen, geri dönüşü olan başarılar elde etmeyen teknoloji hisseleri büyük kayıplara uğruyor. Turkcell sonuç itibarı ile altı üstü görüntüsüz ve kablosuz bir cep telefonu şirketi. Birkaç sene içerisinde piyasaya görüntülü telefonların gireceği ve piyasanın dengesini kökünden sarsacağı iddiaları var. Turcell'in kısa bir süre sonra televizyonun karşısındaki radyo gibi kalmayacağını kim iddia edebilir. Yani geleceğe dönük beklentinin bu kadar pozitif olması doğru değil.
   <br/>
   <br/>
   Pazara üç firma daha girecek
   <br/>
   <br/>
   Ulaştırma Bakanlığı GSM sektöründe beş tane firmanın faaliyet göstermesini uygun buldu. Ancak şu anda bu rakam iki. Bir sene içerisinde Türkiye'deki cep telefonu piyasası sert bir rekabet ortamına girecek. İş Bankası ve Telecom İtalya ortaklığıyla üçüncü cep telefonu şebekesi ve ardından Türk Telekom'un içinde yer alan GSM 1800 şebekesinin kısa bir süre sonra devreye girecek olmasıyla Turkcell'in belirleyici konumu sarsılacak. Abone sayıları 12 milyonu bulan Turkcell ve Telsim'in yeni şebekelerle birlikte abone kaybına uğrayacak olmasının, üstelik Ulaştırma Bakanlığı'nın 5. GSM şebekesini devreye sokacak olmalarının pazarı daha da kızıştıracağı tartışılmaz.
   <br/>
   <br/>
   Yabancı yatırımcı ne zaman gelir?
   <br/>
   <br/>
   İMKB'de ağırlıklı durumda olan yabancı yatırımcı borsa endeksi 20600'leri gördükten sonra kâr realizasyonuna giderek piyasadan çekilmesi borsada büyük bir çöküşü beraberinde getirdi. Kâr etme oranının en üst seviyeye çıktığı anı kollayan yabancıların borsaya ne zaman döneceği belirsizliğini koruyor. Çok büyük yeni halka arzların gerçekleşmesi de taze para girişi olmayan borsanın bir başka handikapı. Mevcut paradan kaçış olduğu gibi, azalan para daha çok şirket arasında bölüşülmek zorunda kalıyor. Turcell'in patinaj yapan bir zaman diliminde yüksek performans göstermesi zaten çok zor görünüyor.
   <br/>
   <br/>
   Turcell şirketin 'tek adamı' değil
   <br/>
   <br/>
   Turcell'in yüzde 41,5 hissesi yabancı ortağı Finlandiyalı Sonera'ya ait. Dolayısı ile Turkcell'in satışından elde edilen 1,7 milyar doların yaklaşık yarısı Sonera şirketine ait. Bu şirketin bu parayı tekrar yatırıma mı dönüştüreceği yoksa başka alanlara mı kanalize edeceği belli değil. Eğer şirket bu parayı Turcell için kullandırmak istemezse Karamehmet'in yapacak hiçbirşeyi yok.
   <br/>
   <br/>
   Turkcell 4 Koç eder mi?
   <br/>
   <br/>
   Turkcell'in 17 milyar dolar gibi bir piyasa değerine ulaştığını gördük. FORBES Dergisi tarafından yapılan ''Dünyanın En Güçlü 800 Şirketi'' sıralamasında Koç Grubu 451'inci, Sabancı Grubu 481'inci, Garanti Bankası 611'inci ve Tüpraş da 792'nci sırada yer aldı.
   <br/>
   <br/>
   Koç Grubu'nun, çeşitli endüstri dallarında faaliyet gösterdiği 1999 yılında kârı 5 milyar 552 milyon dolar. Grubun piyasa değeri ise 31 Mayıs 2000 tarihi itibariyle 5 milyar 406 milyon dolar olarak verildi.
   <br/>
   <br/>
   Listede yer alan ikinci Türk kuruluşu ise 481'inci sıraya oturan Sabancı Grubu oldu. Sabancılar'ın 1999 yılı kârları 5 milyar 188 milyon dolar. Grubun sahip olduğu şirketlerin piyasa değeri ise mayıs sonu itibariyle 5 milyar 766 milyon dolar. Şimdi, Turkcell tek bir şirket olarak nerede ise Koç ve Sabancı'nın dört katına eşit bir fiyata sahip. Türkiye'de böyle bir şirket olabilir mi?
   <br/>
   <br/>
   Sıkı durun: 20 milyon telefon abonesi, 1 milyona yakın kablo TV abonesi, tüm telefon ve kablo alt yapısı, 3,5 milyar dolar cirosu, 1 milyar doların üzerinde kârı bulunan Türk Telekom'a yabancılar 22,5 milyar dolar fiyat biçiyorlar. Böylesine dev bir şirketin Turcell ile aşağı yukarı aynı değerde olması tartışmanın önemli taraflarından biri. Üstelik Türk Telekom'un içinde tıpkı Turkcell ve Telsim gibi bir GSM şebekesi operatör hakkı da var.
   <br/>
   <br/>
   Konuşma gelirleri giderek azalıyor
   <br/>
   <br/>
   Avrupa ve ABD'de cep telefonu fiyatları çok düşük, üstelik de sürekli düşüyor. Cep telefonları şirketleri eskiden olduğu gibi yüksek kâr marjı ile çalışamıyor. Bu trent şu günlerde Türkiye'de de yaşanıyor. Önceleri cep telefonunu bir hevesle ve gelen faturaları çok fazla dikkate almadan kullanan tüketici, eskisi kadar cep telefonu ile konuşma yapmıyor. GSM şirketlerinin WAP ve data transferi gibi hizmetlere ağırlık vermesi şirketin yeni gelir kalemleri oluşturma ihtiyacının apaçık bir göstergesi.
   <br/>
   <br/>
   Şişik teknoloji
   <br/>
   <br/>
   hisseleri düşecek
   <br/>
   <br/>
   Uluslararası piyasada teknoloji hisselerinin başına gelenler Türk teknoloji hisselerinin geleceğini tahmin etmede önemli bir yol gösterici olabilir. Teknoloji şirketlerinin başındaki isimler bile teknoloji hisselerinin fiyatının yüksek olmasından yakınıyor. Yeni ekonomi dalgası ile şirketlere aşırı rağbet fiyatları çok ısındırdı. Şimdi ayakların yere basma dönemi. Herkes paranın sıcaklığını avuçlarında hissetmek istiyor. Amerika'da yer alan ve ağırlıklı olarak teknoloji hisselerinden oluşan Nasdaq'daki düşüş tüm dünya borsalarını olduğu gibi bizim borsamızı ve Turkcell'i yakından ilgilendiriyor.
   <br/>
   <br/>
   Sabit ücret geri ödemesi can yakacak
   <br/>
   <br/>
   Mahkemenin cep telefonlarından alınan sabit ücret tutarının haksız olduğuna dönük kararı ile birlikte cep telefonu şirketlerini kötü günler bekliyor. Cep telefonu faturalarından şirketlerin aldığı 'sabit ücret'in geri alınması için açılan dava sayısı tüm yurtta 200 bini aştı. Üstelik dava açanların paralarını faizi ile birlikte alması gerek Turkcell, gerekse Telsim'i derinden sarsıyor. Mahkemelerin davaları öncelikle ele alıp sonuçlandırması iki şirketi geri ödeme konusunda köşeye sıkıştırıyor.
   <br/>
   <br/>
   Baz istasyonları taşınırsa
   <br/>
   <br/>
   Çevre Bakanlığı yayınladığı genelgeyle mekan ayrımı yapılmadan kurulan baz istasyonlarının şehir dışına alınmasını istedi. İnsan sağlığını ciddi biçimde tehdit etmesine karşın 'denetimsiz' her yere konulan baz istasyonlarının 'iyonlaştırıcı olmayan radyasyon' yaydığını bildiren Çevre Bakanlığı, valiliklerden, bundan sonra baz istasyonlarının yerleşim alanları dışına kurulmasını istedi. Genelgede ölçüm değerlerini aşan mevcut baz istasyonlarının da yerleşim bölgesi dışına taşınması istendi. Bu durum Turkcell ve Telsim'e ekstra 'ciddi' bir maliyet getirecek.
   <br/>
   <br/>
   Üç aylık bilançoya göre zarar büyük
   <br/>
   <br/>
   Halka arz gereği ve SPK mevzuatı uyarınca 3 ayda bir yayınlanan bilanço rakamlarına göre Turkcell 21 trilyon lira zararda. KDV karşılıkları alındığı için bilançolarda büyüyen bu zarar şirketin temettülerini de uzun vadede etkileyebilecek önemde bir değişken.
   <br/>
   <br/>
   Türkiye'de sıfırdan zengin olanları biliyoruz ama hiçbirisi Mehmet Emin Karamehmet gibi muhteşem olmadı. Gerçi Karamehmet ailesinin Turcell'i almadan önce de önemli bir sermaye birikimi vardı. Ancak Turcell Karamehmet'e müthiş bir büyüklük, geniş bir karizma ve güçlü bir gelecek beklentisi kazandırdı. Şimdiden dünyanın en zenginleri listesine 8 milyar dolarlık aile servetiyle 29'uncu sıradan giriş yaptı. Yukarıdaki olumsuz denebilecek yorumları dikkate almaz isek Turkcell'in kısa vade piyasa değerinin 1925 milyar dolar arasında olacağı tahmin ediliyor. Şirket bu değeriyle Avrupa'da üçüncü cep telefonu şirketi haline geldi. Avrupa'nın en büyük kablosuz (wireless) telefon şirketi 272 milyar dolarlık piyasa değeriyle Vodafone Air Touch. Vodafone'u, 75.6 milyar dolarlık piyasa değeriyle Telecom İtalia Mobile Spa izliyor. Turkcell, 1925 milyar dolarlık piyasa değeriyle yaşlı kıtanın en büyük üçüncü operatörü oldu. Turkcell'i, İsveç'in 7.3 milyar dolarlık Netcom'u izliyor.
   <br/>
   <br/>
   Diyeceksiniz ki bu haber şimdi mi yapılırdı? Atı alan Üsküdar'ı geçmiş. Haklısınız, özür dileriz.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2969FE378B0EE9EA6B86F3A6AAB6B4A4?newsId=6396), [web.archive.org (arşiv bağlantısı)](http://web.archive.org/web/20121130013244/http://www.aksiyon.com.tr:80/aksiyon/newsDetail_getNewsById.action;jsessionid=2969FE378B0EE9EA6B86F3A6AAB6B4A4?newsId=6396)
