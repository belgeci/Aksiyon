# VATİKAN'DAN BÜYÜK TESİS

*Harun Odabaşı 2001.09.29*

<div>
 <p class="spot">
  İstikbal Grubu ürünleri ve reklamları ile Türk tüketicisinin çok yakından tanıdığı bir şirket. Fakat bugüne kadar üretim tesislerini medyadan uzak tuttu. Bunun sebebini tesisleri gezmeden anlamak çok zor. Teknolojinin en son imkanları ile kurulan ve tamamen kalite standartları gözönüne alınarak oluşturulan tesisleri hakkı ile gezmek için birkaç güne ihtiyacınız var
 </p>
 <p class="metin">
 </p>
 <img border="0" src="/web/20020427042944im_/http://www.aksiyon.com.tr/2001/356/resimler/vatikan.jpg"/>
 <p class="metin">
  Birgün Eskişehir tarafından mesleği mobilyacılık olan Cemal Usta, Kayseri'ye göç eder. Cemal Usta'nın yanına gelen iki genç kendisinden mobilyacılığı öğretmesini talep ederler. Aynı zamanda kardeş olan çıraklar kısa zamanda işi öğrenirler ve ustalıklarını ispatlayarak kendi işlerini kurmaya karar verirler. 1958 yılında mütevazı şirketlerini tescil ettirmek için gururla vergi dairesine giden iki kardeş şirketin isminin ne olacağı konusunda kararsızdır. Vergi dairesindeki memur "İyi bir işe başlıyorsunuz. İstikbaliniz parlak görünüyor. Şirketin ismi İstikbal olsun" der. Hoşlarına gider, böylece İstikbal Mobilya kurulmuş olur.
 </p>
 <p class="metin">
  Sami Boydak ve Hacı Mustafa Boydak kardeşler, kurdukları bu şirketin birgün Türkiye'nin en büyük şirketleri arasına gireceğini hayal etmişler miydi acaba? Bugün 850 bin metrekarelik alanda 620 bin metrekare kapalı alana sahip tesislerde 8 bin kişi çalışıyor. Bir ölçü olması açısından, Vatikan'ın yüzölçümünün 500 bin metrekare olduğunu düşünürsek İstikbal Şirketler Topluluğu'nun devasa yapısını tahmin edebilirsiniz. Türkiye'de bu büyüklükte hatta bunun yarısına ulaşan bir tesis yok. Sektöründe en yakın rakibi büyüklük itibarı ile İstikbal'in dörtte biri.
 </p>
 <p class="metin">
  İstikbal Grubu ürünleri ve reklamları ile Türk tüketicisinin çok yakından tanıdığı bir şirket. Fakat bugüne kadar üretim tesislerini medyadan uzak tuttu. Bunun sebebini tesisleri gezmeden anlamak çok zor. Teknolojinin en son imkanları ile kurulan ve tamamen kalite standartları gözönüne alınarak oluşturulan tesisleri hakkı ile gezmek için birkaç güne ihtiyacınız var. Gezerken yorulduğunuz mekanları kurma sürecini düşününce bu büyüklüğe tesadüfen gelinemeyeceğini, idealist bir kadronun işi olduğunu farkediyoruz. Şirketin ikinci ve üçüncü neslinin yaşam biçimine, konuşmalarına ve mütevazı tavırlarına bakıldığında tamamen Anadolu insanının havasını yakalıyorsunuz. Anadolu kaplanı tabiri sadece şirketlerin yapıları ile değil sahiplerinin kişilikleri ile de farklılık arzediyor.
 </p>
 <p class="metin">
  Tabela holdingi hiç olmadı
 </p>
 <p class="metin">
  İstikbal Şirketler Topluluğu, Türkiye'de son yıllarda benzerlerine sıkça rastlanan akşamdan sabaha kurulmuş bir holding hiçbir zaman olmadı. Sabah kalkıp kapıya bir holding tabelası asmadı. Sindire sindire büyüdü ve kompleksi olmadığı için hâlâ holdingleşmiş değil. Holdingleşmek istese idi 10 yıl önce çok rahat bunu yapabilirdi, ama yapmadı. Bir iki sene içinde holdingleşme sürecini başlatabileceklerini ifade ediyorlar.
 </p>
 <p class="metin">
  'Fazla mütevazı olma, gerçek sanırlar' sözünden hareketle Boydak ailesi sonunda kendisini medya önüne çıkardı. Hacı Boydak bu çıkışlarını şöyle gerekçelendiriyor: "Kimiz, neyiz, neyi amaçlıyoruz; belki bunlar fazla bilinmiyor. 45 yıl önce küçük bir imalathanede başlayan iş hayatımız bugün 620 bin metrekarelik tesislerde devam ediyor. İşi kuran aile büyüklerimiz, en sağlıklı büyümenin adım adım gelişme olduğu fikrini benimsediler. Bu görüşü bizlere de devrettiler. Ürün yelpazemiz genişledikçe, üretim alanlarımız çeşitlendikçe büyüdük. Bu gelişme bizi doğal olarak yeni atılımlara yöneltti. Birbaşka deyişle büyük görünmek için başka alanlara el atmadık; işimizin ve gelişmelerin doğasına uygun yatırımlar yaptık."
 </p>
 <p class="metin">
  Kriz paradigmasına meydan okudular
 </p>
 <p class="metin">
  İstikbal Topluluğu ekonomik krizin ağırlığı piyasayı sarstığı, ekonominin yüzde 11 küçüldüğü bir dönemde krizde yaptıkları ile ilginç bir profil çizdi. Kriz döneminde TÜSİAD üyesi şirketler dahil iki acil önlemi hayata geçirdiler. Eleman attılar ve reklamı kıstılar. Önemli olan ayakta kalmaktı ve bu strateji rasyonel olandı. Ancak Boydaklar bu kolaycılığa yeltenmediler. Ve işçi çıkarmadıkları gibi medya reklamlarına da devam ettiler. İstikbal Şirketler Topluluğu Yönetim Kurulu Üyesi Memduh Boydak, tüketimin küçüldüğü dönemde hafta sonu mesailerini kaldırarak ve çalışanlardan fedakârlık yapmalarını bekleyerek eleman çıkartımı yapmadıklarını anlatıyor. Reklam konusunda da geçen senelerdeki kadar büyük rakamlarla reklam vermemelerine rağmen diğerleri ile kıyaslandığında reklam bütçesinin çok büyük olduğunun görüldüğünü söylüyor.
 </p>
 <p class="metin">
  İstikbal Şirketler Topluluğu bugün Merkez Çelik A.Ş., Boytaş A.Ş., Anadolu Finans Kurumu, Hes Kablo ve farklı alanlardaki pazarlama şirketleri ile yoluna devam ediyor.
 </p>
 <p class="metin">
  İstikbal'e biraz daha yakından bakarsak; İstikbal Tesisleri'nde yılda 780 bin kanepe, 180 bin oturma grubu, 1 milyon yatak, 2 milyon ev tekstili, 1 milyon metreküp sünger, 20 bin ton çelik tel üretilmekte. Panel Mobilya Grubu'nda yıllık 5 milyon 200 bin metrekare toplam üretimle birlikte 70 bin takım yatak odası, 40 bin takım yemek odası ve vitrin, 55 bin takım genç odası, 900 bin adet aksesuar ve sandalye üretilmekte.
 </p>
 <p class="metin">
  2000 yılında 400 milyon dolar ciro gerçekleştiren İstikbal Grubu piyasadaki müthiş daralmaya rağmen bu sene de aynı rakamı muhafaza etmeyi planlıyor. Özellikle ihracata yönelerek ihracatta büyük bir çıkış yakalayan İstikbal Grubu 2001 yılında 120 milyon dolar olarak gerçekleştirdiği ihracatını 2002 yılında 160 milyon dolara çıkarmayı hedefliyor. Şubat krizinde doların devalüe olması ihracatta fiyat rekabetini öne çıkarınca kalitesini ispatlayan İstikbal bu yönde önemli bir ivme yakalamış oldu. Almanya, Fransa, İngiltere, İskandinavya ülkeleri, Amerika, Ortadoğu, Kuzey Afrika, Rusya ve Türk cumruriyetleri dahil olmak üzere 50 ülkeye ihracat yapıyor.
 </p>
 <p class="metin">
  Grubun 4 şirketi 4 yıldır İSO'nun 500 Büyük Sanayi Kuruluşu sıralamasında sürekli yer almakta ve sıralamadaki yerini sürekli yükseltmekte.
 </p>
 <p class="metin">
  Yine bir İstikbal kuruluşu olan Anadolu Finans'a değinmeden olmaz. Anadolu Finans, 5 finans kuruluşu içersinde 400 çalışanı ve 27 şubesi ile bankacılık sektöründe alternatif hizmet alanı ile yoluna devam ediyor.
 </p>
 <p class="metin">
  1999 yılında İstikbal Topluluğu'na katılan HES Kablo'da da ilginç gelişmeler yaşanıyor. HES bugün Türk Telekom'un ihtiyaç duyduğu telin en iyisini üretiyor. Ana hammaddesi bakır başta olmak üzere enerji kablosu, bakır iletkenli haberleşme kablosu, alüminyum iletkenler, alüminyum kablolar, network ihtiyaçlarına cevap veren LAN kabloları, fiberoptik kablo ve emaye bobin tel üreten HES Kablo, sahasında Türkiye'nin en büyük şirketi. 70 milyon dolar ihracat hedeflenen HES Kablo bu sene Türkiye'nin ilk 100 şirketinden birisi olmaya aday.
 </p>
 <p class="metin">
  3 milyon dolarlık yatırımı yanmaz yatak Floret ile piyasayı yeniden hareketlendiren İstikbal, İngiltere'ye Türkiye'den yatak ihraç eden tek firma. Yanmaz yatak dışında gümrükten mal sokmayan İngiltere, Türkiye'de şu anda bu özellikte yatak üreten tek şirket olduğu için kapılarını İstikbal'e açmak zorunda kaldı.
 </p>
 <p class="metin">
  10 yılda yaptığı dev yatırımlarla Kayseri'nin medar—ı iftiharı olmayı başaran, pastırmasının dışında mobilyasını da piyasada oturtan İstikbal bu rotasını şaşırmaz ise 10 yıl sonra Avrupa'nın en ünlü şirketleri ile rekabet edecek kalite ve ölçeği yakalamaya aday.
 </p>
 <br/>
 <center>
  <a class="anaorta" href="http://web.archive.org/web/20020427042944/mailto:harunodabasi@hotmail.com">
   harunodabasi@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/356/politika/1.htm), [web.archive.org (arşiv bağlantısı)](http://web.archive.org/web/20020427042944/http://www.aksiyon.com.tr:80/2001/356/politika/1.htm)
