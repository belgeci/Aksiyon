# Nafile spekülatör avı

*Harun Odabaşı 1999.10.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Borsada yaşanan maceralar hiç bitmez. Bazen macera, bazen trajik, bazen de korku filmlerini aratmayacak dalgalanmaların yeridir borsa.
  </font>
 </div>
 <div id="newsText">
  <font class="detail-text">
   Modern zamanların 'Viking korsanları'  İMKB okyanusunda soyacak gemi ararlar. Bazı isimler onlara kamuflaj olur, manipülatör veya spekülatör gibi. Dürüst olanları tenzih ederim gibi bir haşiye düşeceğim ama işin içinde olanlar bu idare kelamıma belki gülecekler. Çünkü borsada at koşturacaksan, öncü rol oynayacaksan kural belli; alıp satacaksın, yani vurup kaçacaksın...
   <br>
    <br>
     İstinye tam bize özgü bir mekan. IMF ve Dünya Bankası yetkililerinin Devlet Bakanı Recep Önal'a söylediği 'Bir işe giriştiğinizde çok iyi başlıyorsunuz. Bizi de umutlandırıyorsunuz ama daha sonra Bizans usulüne dönüyorsunuz' sözü galiba ve maalesef bizim gerçeğimizi yansıtıyor. İşte borsa bizans entrikalarını aratmayan kirli oyunlarla dolu...
     <br>
      <br>
       Kurtlar sofrası olarak nitelendirilen borsadan tam ümit kestiğim noktada geçen hafta yaşanan ilginç bir gelişme dikkat çekti. Borsa'nın duayeni ve en büyük spekülatörü olan bir kişiye, hadi ismini de verelim Erciyes Menkul Değerler'in sahibi İlhami Suaydın'a Sermaye Piyasası Kurulu (SPK) suç duyurusunda bulundu. Önceki hafta perşembe günü anlamsız bir şekinde 30 bin lot TÜPRAŞ alması dikkatleri üzerine toplamıştı. Ve Çukurova Elektrik'teki hisselerini yakın takibe aldı. Bu İlhami Suaydın için de, bizim içinde bir ilkti. Neler oluyordu? Gizli tutulan bir gelişme mi vardı? Umutlanmalı mıydık, gerçekten SPK borsayı adam etmek için kolları sıvıyor muydu?
       <br>
        <br>
         Gayri-resmi 'resmi'  karar
         <br/>
         <br/>
         Gerçi Güneş Taner, Mesut Yılmaz ve Hikmet Uluğbay arasında geçen ve bir intihar gerekçesi olarak gösterilen KaraCuma olayının arkasından gayriresmi olarak SPK'nın borsadaki usulsüzlüklerin üzerine sert bir şekilde gideceğini duymuştuk (Resmi açıklaması olmaz bu işin. 'Daha önceden göz mü yumuyordunuz?' diye sorarlar adama). Ama bu son operasyonun böylesine güçlü bir ismi karşısına alması temizleme operasyonu olarak da yorumlanabilirdi.
         <br/>
         <br/>
         Borsa tahtaları incelendiğinde dikkat çekici bir gelişme de var ki, bizim eskiden beri ismini duymaya alıştığımız büyük spekülatörlerin isimleri yavaş yavaş borsadan elini çekmesi. Tabii borsada ünlü bazı spekülatörlerin üzerine gidilmesi borsa için illa yeni bir dönem açıldığı anlamına gelmiyor.
         <br/>
         <br/>
         Birkaç senaryo
         <br/>
         <br/>
         Şimdi de SPK'nın bu son operasyonlarının nedenlerine dönük bir kaç  senaryo sıralayalım: Senaryo bir; Borsa kurulduğu günden bu yana birçok dönemler yaşadı. Ama hiç bu kadar küçük yatırımcının küstürüldüğü ve piyasadan elinin çekildiği dönem görülmedi. Manipülatif hareketlerle borsa öylesine dalgalanmalar yaşadı ki bu sun'i dalgalandırmalardan hep küçük yatırımcı zararlı çıktı. Voliyi vuran hep büyükler, önden gidenler, rüzgârı yaratanlar. Salt anlamda borsadaki dalgalanmalar iyiye işarettir ama ilk bakışta doğal gibi gözüken bu dalgalanmalar bir spekülatörün aşırı alımı ve ardından istediği fiyattan satımı şeklinde beliriyorsa bu meşru bir hareket olmuyor. Bu vurguncu tavır borsayı birden bire 'alsat' kısır döngüsüne soktu. Yani eski tatlı kârların ortadan kalktığı bir döneme girildi. SPK belki bu durumdan rahatsız olduğu için borsayı düzenlemeye gitmiş olabilir ama emin değilim. Niçin emin olmadığımız ise az sonra...
         <br/>
         <br/>
         Senaryo iki;  SPK zaman zaman şu ya da bu sebeple bazı isimleri düşman belirler. Sebepler bazen gerçekçi bazen de spekülatif olabilir. 'Yanlış yapan' değil, siyasi veya kişisel çıkarlara ters düşenler düşman seçiliyor. Örneğin Ali İhsan Karacan'ın SPK başkanlığı döneminde bazı aracı kurumların üzerine gidildi mâlî kayıtları iğdiş edildi. Yüksek cezalar verildi, yasaklamalar getirildi. Fakat o şirket gibi aynı durumda olan birçok şirket gözden ırak tutuldu. Yani bu dönemde de bazı spekülatörlerin üzerine gidilmesini topyekün bir temizlik hareketi gibi algılamak yanlış olur. Sistem bütün olarak masaya yatırıldığı, kişiler üzerinden değil de ilkeler üzerinden işlemler yürütülmeye başlandığı zaman borsa düzelir diyebiliriz. Borsadaki son operasyonun niteliği bu senaryoya oldukça uyuyor.
         <br/>
         <br/>
         Güvener ortalarda yok
         <br/>
         <br/>
         Medyanın izlemekten zevk aldığı, 90'ların borsası yazılırken mutlaka ismi geçmesi gereken Halil Güvener'in nedeni pek bilinmeyen bir sebeple piyasadan çekilmesi ayrı bir konu. Güvener'in Söksa, Doğusan hisselerindeki operasyonları hâlâ hafızalardaki tazeliğini koruyor. Güvener bir gazetedeki habere göre İstinye (borsanın olduğu yer) taraflarından uzak duruyormuş. Merter'de kardeşi ile birlikte kurduğu ikinci el oto pazarını işletiyormuş. Yine borsanın eski büyük spekülatörlerden Dündar Altay' ın sıkıntıda olduğu ve mâlî durumunu düzeltmek için piyasadan yardım aldığı söyleniyor.
         <br/>
         <br/>
         Borsacılar borsayı ayakta tutuyor!
         <br/>
         <br/>
         Bir alkoliğin alkolü, bir kumarbazın kumarı bırakması ne kadar zorsa borsacının borsayı bırakması da o kadar zor. Her şeye rağmen borsanın büyük oyuncularının elinde büyük pozisyonlar bulunuyor. Büyükler ellerindeki kağıtları her şeye rağmen taşıyorlar. İMKB'nin her olumsuz haberde düşüşe geçmesi beklenirken, endeks 6.000'in altına gelmiyor. Bunun nedeni olarak büyüklerin piyasayı tutmaları gösteriliyor. Aklımdayken IMF'yle stanbby haberi acil olarak gelmezse işleri zor.
         <br/>
         <br/>
         Yabancılaşmış yerli atağı
         <br/>
         <br/>
         SPK'nın üzerine gittiklerini saydık ama gidemediklerini sayarsak sayfalar yetmez. Şu anda  İstanbul Borsası Londra ağırlıklı işlemlerle çalışıyor. Borsadaki herkesin bildiği gibi bunlar aslında yabancı gibi görünen yerliler, tabiri diğerle 'bıyıklı yabancılar'. Bunlar Türkiye'deki oyuncularla bağlantı halinde. SPK özellikle adı çok fazla ön plana çıkmış (Ercisey ve Altay örnekleri) büyük oyuncuların üzerine gidiyor. Ancak yurtdışındaki büyük Türk fon yöneticilerinin keyfine ise diyecek yok. Tabii diğerleri devreden çıkınca borsa yabancıyerlilerin oyun sahası olmaya başlıyor. Acaba burda da şüphelenecek birşeyler var mı, ne dersiniz?
         <br/>
         <br/>
         SPK hâlâ manipülasyonun ne olduğu  hususunda net bir tavır ortaya koyabilmiş değil, koyduk deseler de uygulamalar bu tutumun tam tersi bir sürü örnekle dolu. Tabii yasalar ne kadar tutarlı olursa olsun kaçamak yapanlar her zaman çıkacaktır. Bu anlamda spekülatörü engellemek çok zor. Piyasaya girmesini yasaklasanız bile aracı bir kurum ya da şirket üzerinden bu işi yapıyor. Bunu herkes biliyor.
         <br/>
         <br/>
         Sorun nereden kaynaklanıyor? Siyasetin gölgesi her yere uzandığı gibi borsada da ağır tonlaması ile yine var. SPK yıllardan beri siyasi baskı altında. Elbette bu iddialı sözleri delilsiz söylemiyoruz: Global Menkul Değerler'in kurtarılması operasyonunda bu durumu çok yakından müşahede ettik. Herkes Global Menkul Değerler'in zor durumda olduğunu söylüyordu. Fakat ismini herkesin bildiği üst düzey bir siyasinin aldığı kararla Global'in durumu düzeltildi. SPK bu noktada çok pasif davrandı. Global'in durumu kötü ise en doğru bilgi SPK'nın elinde vardı. En azından bu bilançoyu yayınlayarak yatırımcıyı bilgilendirebilirdi.
         <br/>
         <br/>
         İMKB devletin mi?
         <br/>
         <br/>
         İMKB de SPK'dan farksız. Bir bakıyorsunuz 8 yıllık eğitim için bir bakıyorsunuz depremzedeler için para aktarıyor. Depremzedelere aktarılan paraya birşey dediğimiz yok. Ama ortada bir sistem yanlışlığı var. İMKB devlet ne isterse onu yapıyor. Mesela riskli hareketlerde ya da aşırı dalgalanmalar karşısında mağdur olmuş, tahtası kapanıp elinde hisseleri ile ortada kalmış küçük yatırımcı için para aktardığına şahit olmuyoruz. Uzun sözün kısası İMKB devletin yardım fonu gibi çalışıyor. Futbol Federasyonu bile bazı zamanlarda bağlı bulunduğu bakanlığa kafa tutuyor. Futbol maçı ihalesinde gördük bunu. Ama İMKB devlet ne isterse harfi harfine uyguluyor, inisiyatif alamıyor.
         <br/>
         <br/>
         Borsada ferdi birtakım düzeltmeler, haklı cezalandırmalar olabilir ama sistem hep aynı; kredilerin kullanımında, kara para aklanmasında borsa kullanılıyor. Evet kara para aklandığını herkes biliyor. Borsayı yakından izleyerek bunu görebiliriz: Adını sanını duymadığımız öyle isimler oluyor ki çok büyük miktarlarda parayı borsaya sokuyor. Bunun ilk bakışta hisse senetleri fiyatlarını yükselttiği ve olumlu olduğu düşünülebilir. Ama bu paralar bazı aracı kurumlar vasıtası ile spekülatif yani nedensiz alım satımlarda kullandırılıyor.
         <br/>
         <br/>
         Şirket arzlarında da SPK'nın tavrı kuşkulu izleyiciyi huylandırıyor. Bildiğiniz üzre şirketlerin halka arz işlemleri ile SPK ilgileniyor. SPK'nın en büyük gelir kaynağı bu halka açılan şirketler ile İMKB'den aldığı pay oluşturuyor. Son yıllarda İMKB'ye giren şirketler yatırımcılarına dolar ve TL bazında büyük zararlar verdi. Örneğin Berdan Tekstil halka arzedilirken bilançosu çok parlaktı ama üç ay sonra bilançosu çok kötü verdi. Ve kimse sormuyor üç ayda ne değişti de bilanço bu kadar error verdi. Yoksa önceki bilançoda  makyajlama mı yapılmıştı?
         <br/>
         <br/>
         Kural gereği SPK şirket hisselerini pahalı değil ucuz çıkartırsa marifet işlemiş olur. Halka arz edilirken 12 bin lira olan hisse değerinin 3 ay sonra 4 bin liraya düşmesinin bir mantığı olamaz. SPK denetçisinin böyle durumlarda devreye girerek hissenin gerçek değerini hesaplaması ve şirkete bildirmesi gerekir. Olmaz demeyi bilmeli. Bir başka boşluk da, şirketler halka açılacakken hisselerini toptan olarak bir aracı kuruma satıyor. Aracı kurum da SPK ile anlaşarak örneğin 8 bin liraya aldığı hisseleri 12 bin liradan piyasaya sürebiliyor.
         <br/>
         <br/>
         Borsa herşeye rağmen yine gözde
         <br/>
         <br/>
         1999 yılı yatırım araçları içinde reel ekonomideki bütün çarpıklıklara rağmen en büyük yükselişi yine İMKB gerçekleştirmiş. İMKB 9 ayda yüzde 129.53'lük artış göstererek birinci olurken endeks 2597'den 5961'e çıkmış.   İAB yüzde 60,62'lik artışla ikinci, dolar yüzde 46.47 lik bir artışla üçüncü, mark yüzde 34.47'lik bir artışla dördüncü sırada yer aldı.
         <br/>
         <br/>
         Son söz: Borsa'da iyi işler olduğu yönünde kanaatlere kapılmak için daha çok erken. Ağaçlara bakmak değil ormanı görmek önemli. SPK ve İMKB şimdilik ormanı görme ufkunda değil...günlük, yanlı ve siyasi kararlar alıyor...
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-5456-nafile-spekulator-avi.html), [web.archive.org (arşiv bağlantısı)](http://web.archive.org/web/20140331075831/http://www.aksiyon.com.tr/aksiyon/haber-5456-nafile-spekulator-avi.html)
