# Operasyonun Türkiye&#8217;ye faturası 100 milyar dolar

*Harun Odabaşı Bilinmeyen-tarih*

<div>
 <font>
  <img border="0" height="1" src="/web/20030904093921im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20030904093921im_/http://www.aksiyon.com.tr/resim/19/34.jpg" vspace="5"/>
  </p>
 </font>
 <font class="content">
  Irak’a saldırma niyetini kesinleştirmesi halinde dünyada ABD’yi bu kararından döndürecek bir ülke ya da uluslararası bir kurum var mı? Güçler dengesine göre politika üretildiği gerçeğinden hareket eden birçok kişiye göre bu sorunun cevabı ‘hayır, yok’. Yeni Dünya Düzeni’nin mimarı Amerika’nın çekindiği bir ikinci güç en azından henüz oluşmuş değil. Zaten ABD de gücünün ve alternatifsizliğinin bilinci içinde hareket ediyor.  Savunma Bakanı Donald Rumsfeld’in,  Irak operasyonu için müttefiklerden destek beklemeyeceklerini, ABD için önemli olanın doğru karar verdiğine inanmak olduğunu söylemesi, mahallenin kabadayısı olduklarını hatırlatan ve diplomasi dilinde gözdağı kokan bir beyanat.
 </font>
 <p>
  <font class="content">
   1991 yılında Körfez Savaşı’nda olduğu gibi, çıkarlarını zedelemeyecek bir noktaya gelindiğinde ABD’nin harekata onay vereceği gözleniyor.
   <br/>
   <br/>
   İşin bu tarafını anlamlandırmada pek bir kafa karışıklığı yok. Yani Irak saldırısına karşı olanlar bile ABD’yi durdurabilecek somut bir proje üretmekten aciz olduklarını itiraf ediyorlar. ‘Arap ülkeleri petrol musluklarını kapatsın’ gibi reel—politik dengelere başkaldırarak fikir üretenler müstesna. Türkiye açısından çözümlenmesi gereken çok bilinmeyenli denklem ise harekatın ülke ve bölge ekonomisine yapacağı ağır tahribat. Türkiye ‘ben karışmıyorum’ dese bile hemen sınırında olacak bir kanlı gösteriden etkilenecek. 1988 yılında Irak güçlerinin kovalaması sonucu Türkiye’ye göç eden Peşmergeleri hatırlamak kafi.
   <br/>
   <br/>
   Operasyona aktif katılımı ile nötr durması arasındaki farkı bilen Irak yönetimi, Türkiye’nin savaş aleyhtarı bir cephe açması için asla reddedemeyeceği cazip tekliflerde bulunuyor. İşte en son, Irak Ticaret Bakanı Muhammed Mehdi Salih geçen hafta elinde milyarlarca dolarlık bir yatırım teklifi ile Türkiye’ye geldi. Müteahhitlik işleri ve çok çeşitli sanayi ürünü alımı konusunda adeta açık çek verdi. İçinde bulunduğu ekonomik buhran ve savaşın yan etkileri dikkate alındığında komşusunun altın tepside sunduğu bu fırsatlara Türkiye’nin gözlerini yumması mümkün değil.
   <br/>
   <br/>
   Dünya pazarında artık ülkeler mutlak alıcı konumundan çıkmak istiyor. Gelişmekte olan ülkeler ilgili ürünü ithal etmek yerine üretici firmaya ‘Gel bizim ülkemizde üret, sana her türlü kolaylığı göstermeye hazırız’ baskısını yapıyor. Bulgaristan, Romanya ve Macaristan gibi ülkeler yabancı sermayenin üretim ayağını ülkelerine çekebilmek için yakın çevremizde en fazla çaba harcayan ülkelerin başında geliyor. Irak ise bu ülkelerin aksine mutlak alıcı konumunda bir ülke. Satacağı ürün sadece petrol. Ancak Türkiye’den alabileceği  ürün yelpazesi çok geniş. Irak gibi hem alıcı hem de dengeleyici  ürünleri olmayan geniş bir pazara sahip sınır komşusu bir ülke bulmak her müteşebbise nasip olmayacak bir atıl potansiyel.
   <br/>
   <br/>
   İş dünyası: Türkiye kozlarını kullansın
   <br/>
   <br/>
   Irak ile ticaretimiz bu zamana kadar daha ziyade sınır ticareti şeklinde ve siyasi ilişkilerin durumuna göre inişli çıkışlı oldu. Ancak ABD’nin Irak’a öyle ya da böyle bir müdahale yapma arzusu nerede ise kesinlik kazanınca Irak’ın Türkiye’ye karşı tavrında büyük yumuşama yaşandı. ABD’nin muhtemel bir operasyonunda kilit bir rol oynayacak olan Türkiye’nin ticari bir partner yapılması Türkiye’deki savaş karşıtı lobinin sesinin daha çok çıkmasına sebep olacaktı. Nitekim öyle de oldu. Irak’taki ilaç, gıda, tekstil, beyaz eşya, müteahhitlik hizmetleri gibi birçok sektör, ürünlerimizi alabileceklerini resmi ve gayri resmi yollarla Türkiye’ye deklare etti. Hatta bu sektörlerin içerisinde Irak’tan Türkiye’ye yönelik turizm bile sayılabilir. Şimdi hangi sektörün temsilcisi ile konuşsak hepsi Irak—ABD savaşının Türkiye’ye büyük zarar vereceğinden bahsediyor. Savaştan ilk elden zarar görecek olan Türk şirketleri bırakınız Türkiye’nin savaşa katılmamasını istemeyi, savaşın çıkmaması için ciddi bir diplomatik çabanın sarf edilmesini istiyorlar. Ve Türkiye’nin elindeki siyasi gücüne orantılı olarak savaşı durdurmak için kozlarını kullanmadığından da şikayetçiler.
   <br/>
   <br/>
   DEİK Irak Masası Sorumlusu Yasemin Kılıç,  bu operasyona destek vermesi halinde herşeyin normale döndüğü, savaşın sona erdiği zaman diliminde bile Türkiye’nin savaşın faturasını ödemek zorunda kalacağını söylüyor. Kılıç’a göre; Türkiye kara listeye alınacak, Araplara açılan savaşta ABD ile birlikte hareket ettiği için cezalandırılacak ve sadece Irak değil diğer Arap ülkeleri tarafından bile ticari potansiyellerinden yararlanma yolu kapatılacaktır. Komşularını seçme hakkı olmadığına göre, Türkiye, onları dışlamadan ve saygılarını kazanarak yoluna devam etmeli. Çünkü iki ülke arasındaki ekonomik ilişkilerin gelişmesi siyasi ilişkilerin iyi olması ile birebir ilintili.
   <br/>
   <br/>
   Yasemin Kılıç Irak ile iş yapan iş adamlarının başına gelen ilginç bir hadiseyi anlatıyor: Körfez ülkelerinde birçok firma alacaklarını tahsil edemedi. Bunun üzerine bazı firmalar gelecekte acısını çıkarmak üzere sesini çıkarmazken bazı firmalar BM tazminat fonuna başvuru yaparak alacaklarını tahsil etme yoluna gitti. Irak’ı BM’ye şikayet eden firmaların bugün Irak’a toplu iğne bile satma şansı yok. Çünkü sakıncalı firmalar listesine girmiş durumdalar. Ancak şikayet etmeyip haline razı olanlar ise kaybettiklerinin üç—dört katını kazanıyorlar şimdi.
   <br/>
   <br/>
   DEİK rapor hazırlıyor
   <br/>
   <br/>
   DEİK şu anda yoğun bir şekilde bir rapor hazırlamakla meşgul: Muhtemel Irak Operasyonu’nun Türkiye’ye Etkileri başlıklı bu çalışma bittiğinde sonuçlarını kamuoyu ile paylaşacaklar. Dış Ticaret Müsteşarlığı verilerine göre Birleşmiş Milletler Güvenlik Konseyi’nin 6 Ağustos 1990 tarihli 661 sayılı kararını büyük bir titizlikle uygulayan Türkiye’nin ambargo dolayısı ile uğradığı zarar 40—45 milyar dolar. Alternatif maliyet hesabı ile bu rakamın 80 milyar doları aştığı tahmin ediliyor. Irak’a uygulanan BM ambargosu nedeniyle ikili ticaret hacminin gerilemesinin yanı sıra Türkiye, Kerkük—Yumurtalık Petrol Boru Hattı’nın işletilememesi, bazı bankaların Irak’tan alacaklarının tahsil edilememesi, taşımacılık, müteahhitlik ve turizm gelirlerinden yoksun kalması gibi maddi kayıplara maruz kaldı. Operasyona müdahil olması halinde ise Türkiye’nin zararının 100 milyar doları bulacağı belirtiliyor.
   <br/>
   <br/>
   Irak’la ticareti olan firmalar Türk basınının Irak haberlerinde acemice davrandığını ve Türkiye açısından neyin iyi olduğunu bilmeden hareket ettiğini düşünüyor. Savaş tamtamları çalarak ve ABD’yi yenilmez armada gibi gösterip Saddam aleyhtarlığı yapanların Türkiye’nin ticari zararlarını ikinci plana attığını ifade ediyorlar. Bir de önerileri var: ABD geliyor, vuracak, kıracak haberleri yerine dikkatleri operasyonun muhtemel zararlarına yönlendirmesi gerekiyor. Savaş karşıtı bir lobinin acilen güçlendirilmesi lâzım.
   <br/>
   <br/>
   Müteahhitlik
   <br/>
   <br/>
   Türkiye’nin ilk planda zarar edeceği sektörlere gelince: BM programları 6 aylık dilimler halinde yeniden belirleniyor. Türkiye’nin aldığı pay ise her dönemde artarak büyüyor. Türkiye 9. fazdan sonra Irak’ta inşaat işine de girdi. İnşaat Türkiye’nin elinin güçlü olduğu en önemli sektörlerin başında geliyor. Gelişmiş Avrupa ülkelerinde ancak partner olarak iş bulan müteahhitlik şirketleri en büyük kazançları riski yüksek ülkelerde elde etti. Risk faktörü yüzünden gelişmiş ülkenin inşaat şirketleri Rusya, Sudan, Irak, Libya ve Orta Asya ülkeleri gibi ülkelere yatırım yapmamayı tercih etti. Türk müteahhitler de bu durumu çok iyi değerlendirdi şimdiye kadar. Irak gibi uzun yıllardan beri altyapısını ihmal etmiş bir ülkede inşaatçıları çok büyük fırsatlar bekliyor. Daha şimdiden Irak bazı devlet ihalelerini Türk şirketlere verdi bile. Tekfen petrol tanklarının depolanması inşaatını, MESA ise konut ve futbol sahası inşaatlarını yürütüyor.
   <br/>
   <br/>
   Yabancı sermaye...
   <br/>
   <br/>
   Böyle bir operasyon Türkiye’nin yıllardan beri beklediği ve ekonomik dengelerin düzelmesi ile birlikte akın akın geleceğini düşlediği yabancı sermayenin belirsiz bir tarihe kadar gelmesini etkileyecektir. Türkiye’yi Balkanlar, Orta Asya ve Ortadoğu merkezinde bir ülke olması dolayısı ile bir üs olarak konumlandıran birçok uluslararası şirket var. Savaş halinin doğurduğu belirsizlik ortamı aklı başında sermayenin Türkiye’ye gelmesine önemli ölçüde engel olacaktır.
   <br/>
   <br/>
   Sınır ticareti...
   <br/>
   <br/>
   Doğu ve Güneydoğu halkı için sınır ticareti birçok ailenin geçim kaynağı. PKK terörünü besleyen en önemli damar bölgenin ekonomik seviyesinin kötü olması idi. Sınır ticareti bir nebze de olsa bölge halkının ekonomisine katkı sağlıyordu. Sınır ticaretini de bitireceği için, savaş, bölge halkının istismara açık halinin devamı anlamına geliyor.
   <br/>
   <br/>
   Nakliye...
   <br/>
   <br/>
   Özellikle Ortadoğu ülkelerine dönük lojistik faaliyetler birçok bölge vatandaşının ekmek kapısı. Sadece Habur Sınır Kapısı’ndan günde 3 bin araç giriş—çıkış yapıyor. Türkiye’nin yanı sıra Avrupa ülkelerinin de Ortadoğu kapısı olarak nitelendirilen Habur  yoğunluğa cevap vermek için ve eleman yetersizliğinden 24 saat çalışıyor. Habur’dan üçüncü ülkelerden gelen mallar da geçiyor.
   <br/>
   <br/>
   Göç...
   <br/>
   <br/>
   Savaş’ın tıpkı Körfez Krizi’nde olduğu gibi büyük bir göçü de beraberinde getireceği belirtiliyor. Irak’tan Türkiye’ye yüzbinlerce insan göç edecektir. Bu insanların yerleştirilmesi, bakımı gibi hususlardan kaçamayacağına göre milyonlarca dolarlık maliyete katlanmak zorunda kalacaktır Türkiye.
   <br/>
   <br/>
   Turizm...
   <br/>
   <br/>
   Savaşın ilk elde vuracağı sektörlerin başında hiç şüphesiz turizm geliyor. Türkiye gibi döviz darboğazından kurtulamamış bir ülke için bacasız sanayi denilen turizmin yeri bir başka. 10 milyar doların üstüne çıkan ve normal şartlar altında 15—20 milyar dolarlık kısa zamanlı gelecek projeksiyonları çizilen turizm gelirlerinde savaş halinde bir anda şok düşüşler yaşanacaktır. Rezervasyonları bir yıl evvelden tespit eden tur operatörleri riskten dolayı bunları iptal yoluna gidecektir.
   <br/>
   <br/>
   Türkiye son yıllarda çok rasyonel bir tercih yaparak komşu ülkelerle ticareti artırma kararını aldı. Dış ticaretimizde uzun yıllar belirli ülkelerin ağırlıklı olduğu ve bu ağırlığın diğer ülkelerin uygulamaları dikkate alındığında çok sağlıklı bir gelişme olmadığı görüldü. AB, ABD gibi gelişmiş grup ve ülke yapısı incelendiğinde ticaretin coğrafi yakınlık ve tamamlayıcılık dolayısı ile yüzde 60—70’ler seviyesinde komşularla yapıldığı görülüyor. Türkiye’nin ise komşuları ile olan ticaret hacmi yüzde 8’ler civarında idi. Politikasındaki değişiklikler nedeniyle Türkiye’nin komşularıyla ticareti  2001 yılında yüzde 15 seviyesine çıktı. 5 yıl gibi bir sürede alınan tedbirler sonucunda bu oranın yüzde 30’lara çıkacağı tahmin ediliyor.
   <br/>
   <br/>
   Irak GSMH’si 30 milyar dolar seviyesinde olan bir ülke. 15—20 milyar dolarlık ihracatı ve 11 milyar dolar ithalatı var. Ülkeye giren dövizin yüzde 95’i petrolden kaynaklanıyor. Bunun bir diğer anlamı ülkenin petrol dışında satacağı ürün yok denecek kadar az. 1980—88 yılları arasındaki İran—Irak savaşı ve 1991 yılından bu yana askeri harcamalara bütçenin çok önemli bir kısmının aktarılması dolayısı ile Irak ekonomisinde yatırım bekleyen birçok sektör var. Irak’a Türk firmaları 1997 yılından bu yana satış yapabiliyor. 2002 yılı itibarı ile bu satışın 1 milyar 200 milyon dolar olarak gerçekleşmesi bekleniyor. Aynı trendin devam etmesi halinde bu rakamın üç yıl içerisinde 3 milyar doları aşacağı tahmin ediliyor. Körfez Krizi öncesinde Türkiye—Irak ticaret hacmi 2.4 milyar dolar seviyelerine yükseldi. 1987 yılında Türkiye Irak’a 945 milyon dolar ihracat gerçekleştirirken, ithalat 1 milyar 154 milyar doları buldu. Körfez Savaşı sonrasında 1991—1996 yılları arasında ithalat sıfırlandı.
   <br/>
   <br/>
   İhracatı Geliştirme Merkezi’nin resmi sitesi olan www.igeme.org adresinde Irak pazarı ile ilgili taksi ücreti ve günlük çalışma saatlerine varıncaya kadar birçok ayrıntılı bilgiyi elde etme imkanına sahipsiniz. Çok önemli stratejik bilgilerin şeffaf bir ortamda meraklıları ile buluşturulması Dış Ticaret Müsteşarlığı’ndaki pozitif değişimin işaretlerini taşıyor.
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=1806), [web.archive.org (arşiv bağlantısı)](http://web.archive.org/web/20030904093921/http://www.aksiyon.com.tr:80/detay.php?id=1806)
