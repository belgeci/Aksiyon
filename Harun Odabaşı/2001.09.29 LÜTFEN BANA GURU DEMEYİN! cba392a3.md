# LÜTFEN BANA GURU DEMEYİN!

*Harun Odabaşı 2001.09.29*

<div>
 <p class="spot">
  90'lı yıllarda mantar gibi çoğalan danışmanlık, eğitim ve yayın kuruluşları birbiri ardına Amerika'dan guru getirmeye başlamışlardı. İsmin Tom, Cery, Peter olması kâfi; Amerikalı olsun da çamurdan olsun. Uzun boyları, takım elbiseleri, ilginç el kol hareketleri ve bir de karizmatik duruşları... Ellerinde sanki sihirli bir değnek vardı ve dokunduğu kurumlar birden değişecekti.
 </p>
 <p class="metin">
 </p>
 <img border="0" src="/web/20020427042507im_/http://www.aksiyon.com.tr/2001/356/resimler/guru.jpg"/>
 <p class="metin">
  Görünmenin olmanın ötesine geçtiği cilalı imajlar devrinde herşeyin 'guru'su makbul. Yönetim modası oluşturma süreci guru olmayı bütün akademik unvanların üstünde bir yere oturtmayı başardı. Eskiden söz söylemek için ya gazeteci ya da prof. dr. olmak gerekiyordu. Daha sonra araştırmacı—yazar piyasası oluştu. Bu furyayı stratejist, fütürist, danışman gibi unvanlar takip etti. Fakat benim en fazla takıldığım, 'guru'larımız oldu. Etrafımızı saran nur topu gibi gurular. Sektör sektör, çil çil gurular. Yönetim gurusu, global değişim gurusu, değişim mühendisliği gurusu, strateji gurusu, network gurusu. Yetmedi mi beslenme, gece hayatı, estetik gurularımız bile türedi. Kimbilir başka ne gurular göreceğiz.
 </p>
 <p class="metin">
  Guru, Hindistan'ın 15 milli dininden biri olan Sanskritçe'de ruhani lider, pir, üstad anlamına geliyor. Dini bir kullanım alanı var ve Türkçede şeyh kavramına karşılık geliyor. Yani sözleri mutlak anlamda hakikatin kendisi olarak kabul edilen kişinin konumunu belirliyor guru. Bu kaynak bilgiyi yönetim biliminine uyarlayacak olursak, belli bir sektörde uzmanlaşmanın da ötesinde o konunun karşı konulamaz otoritesi olan kişilerin unvanı.
 </p>
 <p class="metin">
  80'li yılların ortalarından itibaren küreselleşme rüzgarı sadece sermaye ve mal piyasalarını değil bazı sözcükleri de küreselleştirdi. Bu sözcüklere öylesine sıkı sıkı sarılmıştık ki, hani nerede ise trent, globalleşme, strateji, vizyon, değişim, in—out gibi kelimeler olmadan cümle kuramaz olmuştuk, bazılarımız hâlâ öyle. Guru kelimesi de özellikle management piyasasının diline pelesenk oldu. Yere göre sığdıramadığımız bu gurular öylesine olağanüstü özelliklerle donanmışlardı ki ellerindeki sihirli değneğin dokunduğu kişi ya da kurumlar birden değişecekti.
 </p>
 <p class="metin">
  Özellikle iş çevreleri tarafından gösterilen ilgiye karşılık, 90'lı yıllarda mantar gibi çoğalan danışmanlık, eğitim ve yayın kuruluşları birbiri ardına Amerika'dan guru getirmeye başlamışlardı. İsmin Tom, Cery, Peter olması kafi; Amerikalı olsun da çamurdan olsun. Uzun boyları, takım elbiseleri, ilginç el kol hareketleri ve bir de karizmatik duruşları... Guruların Türkçeye çevrilen kitapları en çok satanlar arasında idi.
 </p>
 <p class="metin">
  Lüks mekanlarda yemek+KDV uygulamaları
 </p>
 <p class="metin">
  Doğrusu ithal gurulara çok şey borçluyum, sayelerinde epey bir kariyer yaptım. Bir dönemin guru meraklısı bir kişisi olarak 'kurtarıcıların' bizim gibi 'pis Türklere' ne söyleyeceğini öğrenmek için Hilton, The Marmara, Shereton otellerini epey aşındırdım. Dinlemek için gelenler yemek+KDV üzerinden dolarları saymak zorunda iken basın mensubu olmanın dayanılmaz hafifliğini bu tip yerlerde acayip hissettim.
 </p>
 <p class="metin">
  Cebiniz boşalmadan, ağırlığınız artıyor!
 </p>
 <p class="metin">
  Peki 500—1000 dolar bir adamı birkaç saat dinlemek için verilir mi? Eğer şirket karşılıyorsa niye keyifli bir vakit geçirme imkanı kaçırılsın ki. Hele orada bir—iki kişi ile tanışma imkanı bulur biraz geyik yaparsanız, belki daha iyi imkanlarla iş değiştirmeniz de mümkün olabilir. Peki şirket sahipleri böyle bir parayı niçin harcar. 'Hizmet içi eğitim' ya da 'elemana yatırım'gibi moda sözcüklerin arkasına saklanılarak izahlar getirilebilir. Ama çoğu zaman 'diğeri yaptığı' için yapılır bu işler. 'Türkiye'deki guru söylemi modasının nedenleri' üzerine önemli bir makele kaleme alan Şükrü Özen işverenlerin gurulara özentisine rasyonel sebeplerin dışında az gelişmişlik sendromu, prestij kazanmak arzusu, "modernmiş gibi" görünmek ve kimlik edinme uğraşı faktörlerini de ekliyor.
 </p>
 <p class="metin">
  Sektöre göre guru verilir
 </p>
 <p class="metin">
  Gerçekten teorik bilgiden ziyade pratik tecrübeleri çok fazla olan dünyaca ünlü isimler var. Bunların her biri birçok başarıya imza atmayı başarmışlar. Hatta ünlü guruları Capital dergisi zirvedekiler, vitrindekiler, yükselen yıldızlar biçiminde sıralamıştı. Belli başlı gurular ve uzmanlık alanları şöyle oluşuyor: Peter Drucker (Yönetim), Charles Handy (Yönetim), Jeffrey Pfeffer (Yönetim), Philip Kotler (Pazarlama), Michael Porter (Strateji), Gary Hamel (Strateji), Tom Peters (Örgüt Kültürü, Yenilik), Edgar H. Schein (Örgüt Kültürü, Liderlik), Richard Pascale (Örgüt Kültürü, Değişim), Rosabeth Moss Kanter (Değişim Yönetimi), Christ Argyris (Öğrenen Örgüt), Peter Senge (Öğrenen Örgüt), Stephen Covey (Liderlik), Warren Bennis (Liderlik), Kenneth Blanchard (Motivasyon), Edwards Deming (TKY), Joseph Juran (TKY), Masaki İmai (TKY), James Champy (Reengineering), Michael Hammer (Reengineering), Alvin Toffler (Gelecek), John Naisbitt (Gelecek), Tony Buzan (Yaratıcı Düşünme), Edward de Bono (Yaratıcı Düşünme), Lee Iacocca (Yöneticilik, Ford, Chrysler), Bill Gates (Yöneticilik, Microsoft), Ted Turner (Yöneticilik, CNN), Jack Welch (Yöneticilik, General Electrics).
 </p>
 <p class="metin">
  Yaşasın Türk guruları
 </p>
 <p class="metin">
  Amerikalı gurularımız olur da Türk guru olmaz mı? Aradan kısa bir süre geçti ki ufukta bizim Türk gurularımız belirince piyasa işte o zaman daha eğelenceli bir hal aldı. Bu bir gelişmeydi ama diğerinden en önemli farkı, seminerin İngilizce değil de Türkçe sunulması idi. Hem dinleyiciler yarım İngilizcesi ile kaçırdığı kelimeleri düşünmekten kurtulmuş da oluyorlardı. Ama öyle alımla çalımla guru olarak tanıtılan bu bizim Ahmetler—Mehmetler öylesine havaya girdiler ki Anadolu toprakları birden bire hızla guru ve guru adayları yetiştirmeye başladı. Türk guruları desteklemek lazım. Çünkü yabancılar gelince cebine en az 10—20 bin dolar koymak ve en nezih mekanlarda ağarlamak gerekiyor. Türklerin en azından fiyatı bu kadar yüksek değil. Dolarlarımız da yurt dışına çıkmamış oluyor.
 </p>
 <p class="metin">
  Bu ithal guru diktatöryasını sarsan hatta yerle bir eden Türkiye'de bir isim çıkabildi; Fatih Terim. Eğitim Grubu PDR International, Fatih Terim'in UEFA kupası finalinin hemen öncesinde Terim'e 'ekip çalışması' konusunda seminer verdirmeyi istedi ve rekor bir teklifte bulundu. Dünya çapında ün yapmış guruların konferanslarında dinleyicilerden bin 250 dolar alınırken Terim için işadamlarından 2 bin dolar istenecekti. Yaklaşık 500 iş adamı hedefleniyordu ve sekiz saatlik seminerin toplam değeri 1 milyon doları buluyordu. Terim teklife sıcak baktı ama ekonomik kriz bu projenin hayata geçmesini engelledi.
 </p>
 <p class="metin">
  İthal gurular ne yapar
 </p>
 <p class="metin">
  İşe yarayanları bir tarafa özellikle ithal guruların bize verdiği seminer konuları arasında benim en çok takıldığım konular 'zamanı en iyi kullanma' ve 'stres yönetimi' üzerine olanlardı. O kıvrımlı İngilizcelerini su gibi akıtan, kameti hiçbilinmeyen şeyleri söyleyenlerin didaktik üslubu ile öyle döktürüyordu ki! Hepsi bildiğimiz şeylerdi ama 'çok bilen' değil 'çok biliyormuş gibi görünen' yabancılar doğrusu kendilerini iyi pazarlıyorlardı. Doğrusu o şık giyinişleri ile ve yabancı olmalarının getirdiği avantaj ile dinleyenler üzerinde etkili olmayı başarıyorlardı. Arada fıkra anlatıp ortalığı yumuşatmayı ve salondakileri biraz güldürmeyi başarıyorlardı. Ve bence insanların aklında en fazla anlattığı fıkralar kalıyordu.
 </p>
 <p class="metin">
  'Gerçekten çok güzel şeyler söyledi' diyen oluyordu elbette. Ama zeki olanlar çabuk uyanmıştı: 'Yine bilinen şeylerin İngilizce versiyonunu dinleyip salondan çıkıyorum'. Bu guru faslının ne anlama geldiğini ortada dönen oyunu farketmek birkaç senemizi aldı. Paralarının boşa gittiğini farkedenleri artık guru dolmuşuna bindirmek artık eskisi kadar kolay olmayacak.
 </p>
 <p class="metin">
  Bu tip seminerler düzenleyen şirketler de meselenin vehametini gördüler. Bu konuda daha titiz davranmaya çalışıyorlar. Ama işin suyunu çıkaranlar da yok değil. Müşterilerin dikkatini çekmek için guru demek yeterli olmayınca, guruların gurusu, guruların ilahı ve guruların coach'ı gibi kavramlar üretilmeye başlandı. Şirket içi yönetim konularında çalışmalar yapan Ulaş Bıçakcı bir adım öteye giderek 'yakında guru peygamberi' çıkabileceğini iddia ediyor. Bu guru yarışından bıktığı anlaşılan Ulaş Bıçakcı kendisine guru denmesinden hoşlanmıyor. İlla birşey denecekse 'Yönetim Gururu' denebilir diyor. Peter Drucker ve Charles Handy de kendisine guru denmesini istemeyen nadir isimlerden.
 </p>
 <p class="metin">
  Gurular akademisyen tekelini kırdı
 </p>
 <p class="metin">
  Bu dosyanın amacı Türkiye'de yerli ya da yabancı sahasında yetkinleşmiş kişilerin şirket çalışanlarına seminer vermesine, onlara yön göstermesine karşı olmak değil. Ancak guru ile sahte guru arasında ince bir çizgi var. Gerçek gurulara lafımız yok. Bu üstatlara gereğinden fazla önem verilmesini doğru bulmuyoruz. Adı sanı duyulmamış, sadece iyi laf cambazı olmaktan öte marifeti olmayanları eleştiriyoruz. Guruların belki de en sevdiğim tarafı akademisyenlere verdiği ders. 1950'lerden bu yana akademisyenlerin elinde tuttuğu, ABD'de üretilen yönetim bilgisini Türkiye'ye aktarma tekeli kırıldı. Akademisyenler tarafından, aktardıkları bilgiye ilgi göstermemekle ve geleneksel kalmakla yıllardır suçlanan iş çevreleri artık, akademik nitelikli olsun veya olmasın, yönetim bilgisine yoğun bir ilgi göstermekte, ancak bu bilgiyi akademisyenler aracılığıyla değil, ya doğrudan kendileri ya da eğitim ve yayın kuruluşları aracılığıyla edinmektedirler. Şükrü Özen'e göre bu durum bir kısım akademisyen tarafından farkedilince anlamaya çalışmak yerine reddetme yoluna gidildi. Azınlığı oluşturan bu akademisyen grubu, guru söylemini bilimdışı, gözboyayıcı, yüzeysel, kendi içinde tutarsız ve/veya ideolojik bulduğunu açıkladı.
 </p>
 <p class="metin">
  Halbuki akademisyenler şiddetle reddetme yerine bilginin aktarımındaki hatalarını gözden geçirse idi bu bilim dünyası ile iş adamları arasında yeni bir ilişki sürecinin başlamasına neden olabilirdi.
 </p>
 <p class="metin">
  Bir de bu gelen gurular operasyonel faaliyetler içersinde ne kadar görev alıyorlar? Türkiye'nin kendine has özelliklerini ne kadar biliyorlar? Ya da çözüm olarak söyledikleri şeyler sorun üretiyorsa ne olacak?
 </p>
 <br/>
 <center>
  <a class="anaorta" href="http://web.archive.org/web/20020427042507/mailto:harunodabasi@hotmail.com">
   harunodabasi@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/356/haberler/2.htm), [web.archive.org (arşiv bağlantısı)](http://web.archive.org/web/20020427042507/http://www.aksiyon.com.tr:80/2001/356/haberler/2.htm)
