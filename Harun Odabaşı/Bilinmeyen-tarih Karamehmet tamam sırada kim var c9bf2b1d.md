# Karamehmet tamam sırada kim var?

*Harun Odabaşı Bilinmeyen-tarih*

<div>
 <p>
  <font>
   Piyasalar Pamukbank’ın Fon’a devredilen son banka olmayacağından endişe ediyor. Mali yapısı Pamukbank kadar sorunlu bankaların bugün kendini kurtarmaya çalıştığına değinen finans çevreleri büyük bir bankanın daha Fon’a devredilmesi halinde mali ve reel piyasanın ve dengesini kaybedeceğini söylüyorlar. Saat 07:40. Bankacılık Denetleme ve Düzenleme Kurulu (BDDK), Pamukbank’ın Fon’a devredildiğini açıklar. Aynı gün öğleden sonra; Hükümet uyguladıkları ekonomik programa kredi desteği sağlamak için Uluslararası Para Fonu(IMF)’na niyet mektubu gönderir.
   <br/>
   <br/>
   Hemen arkasından IMF’den ekonomik programa desteğinin sürdüğü ve Pamukbank’ın Fon’a devrinin hükümetin kararlılığını gösterdiği yönünde bir açıklama gelir. Bu operasyon Çukurova Grubu’nun Sermaye Piyasası Kurulu’na Yapı ve Kredi ile Pamukbank’ın birleştirilmesi talebinin iletilmesinden bir hafta sonraya rastlıyor. Dolar ve faizin ateşi yeniden yükselmiş, IMKB endeksi düşüşe geçmiştir. Ekonomiden sorumlu Devlet Bakanı Kemal Derviş ve BDDK Başkanı Engin Akçakoca tıpkı Toprakbank’a el konulduğunun ertesinde yaptığı ‘rahatlatıcı’ beyanata benzer bir açıklama yapar: “Paniğe gerek yoktur. Pamukbank’a el konulduktan sonra bankacılık sisteminde sorun kalmamıştır”.
   <br/>
   <br/>
   Pamukbank’ın BDDK’nın isteği doğrultusunda Fon’a devri ile birlikte Türk ekonomisinde ve sermaye yapısında yaşanan değişim de yeni bir boyut kazandı.
   <br/>
   <br/>
   Kulislerde kamuoyunun kafasını karıştıracak kadar farklı bilgi ve yorum var. Finans ve reel sektör çevreleri Derviş ve Akçakoca’nın açıklamalarının inandırıcılığını yitirdiğini söyledikten sonra zannedilenin aksine ekonominin kıyıdan gittikçe uzaklaştığına değiniyorlar. Kötü senaryoya göre; geride kalan 50 banka arasından 25 bankanın ciddi sorunları var. Herkesin bildiği bu gerçek ötelenerek daha şiddetli krizlerin yaşanmasının altyapısı oluşturuluyor. İş Bankası’nın enflasyondan arındırılmış zararını 742 trilyon lira olarak açıklaması bankaların yapısı ile alâkalı soru işaretlerini artırıyor. Çukurova Grubu’na ait medya, Karamehmet’i Türkiye ekonomisinin gelişmesine büyük katkılar sağlayan temiz, dürüst, israftan hoşlanmayan bir işadamı gösterirken, el koyma olayının rakip firmaların tezgahı olduğunu ileri sürdü. Diğer kesim Karamehmet’in bankaya sermaye koymayı reddederek kendi sonunu hazırladığı görüşünde.
   <br/>
   <br/>
   Krizin uluslararası boyutu var
   <br/>
   <br/>
   1997 yılından bu yana Uzakdoğu, Latin Amerika ülkeleri ve Türkiye’de yaşanan krizleri makro çerçevede analiz edenler ise Türkiye’nin uluslararası bir komplo ile karşı karşıya olduğunu savunuyorlar. Bu iddiaya göre; Aslında Türkiye’de 1999 yılında başgösteren ekonomik krizin bu şiddette yaşanması için hiçbir sebep yoktu. Hükümet ve IMF patentli üç yıllılık İstikrar Programı ile birlikte Türkiye, Çok Uluslu Şirketlerin (ÇUŞ) operasyonlarına uygun hale getirildi. Devalüasyonla birlikte ekonominin direnç noktaları ortadan kaldırıldı ve oluşturulan panik havasında uluslararası finans çevrelerinin ve IMF’nin istediği yasal düzenlemeler 15 gün içerisinde gerçekleştirildi. Tıpkı Endonezya’da olduğu gibi yerli bankacılık sistemi çökertildikten sonra 5—6’ya inen bankalardan birkaç tanesini yabancı sermaye satın alacak. Devlet Bakanı Kemal Derviş’in bankacılık sisteminde yabancı sermayenin payının yüzde 15’i aşamayacağı yönündeki beyanatı bu çevreleri çok kızdırdı. Ancak BDDK şu anda IMF’nin istekleri doğrultusunda uygulamalarına devam ediyor.
   <br/>
   <br/>
   En zengin Türk unvanı geri alındı
   <br/>
   <br/>
   Karamehmet’in erime süreci Forbes dergisi tarafından dünyanın en zengin 29. adamı ilan edilmesinin sonrasına rastlıyor. Mazisinde de sıkıntılı dönemler yok değil. Çukurova Grubu 1970’li yıllarda ABD’li iş makinası firması Caterpillar’ın temsilciliğini, 1977 yılında da Pamukbank’ı almalarının ardından çok ciddi bir sıçrama yaptı. Fakat Çukurova Grubu 1981 yılında Caterpillar parçalarını yurt dışından gümrükten geçirmeden yurt içine getirtmekle suçlandı. Caterpillar’ın Türkiye genel mümessili olması nedeniyle Çukurova İthalat’ın genel müdürü Mehmet Emin Karamehmet ciddi suçlamalara hedef olmuştu. Türkiye’de kaldığı takdirde gümrük kaçakçılığından hapis yatması kaçınılmazdı. Ortalık yatışana ve mahkeme süreçleri bitene kadar yurt dışına çıktı. Bu kaçış Karamehmet’in hiç tahmin etmeyeceği kadar uzun sürecek, şirketlerini  2 yıldan fazla süre ile İsviçre’den yönetecekti. Karamehmet’in çok önem verdiği grup şirketlerine Yapı Kredi ve Pamukbank’tan kredi aktarmak için genel müdürü Hüsnü Özyeğin’e çok ciddi baskılar yaptığı biliniyor. Özyeğin kredi vermeyi reddettiğinde başka metotları denemekten geri durmuyordu. Karamehmet sanayi şirketlerinin yaşaması için bankanın mali yapısı riske atılabilirdi.
   <br/>
   <br/>
   Turkcell’in piyasa değeri düştü
   <br/>
   <br/>
   Çukurova Grubu’nu Koç ve Sabancı Grubu’nun önüne geçiren şirket hiç şüphesiz Turkcell oldu. Turkcell belki Çukurova Grubu’nun bile beklemediği kadar kısa bir sürede müthiş bir yükselişle büyük operatör haline gelmişti. Ve lisans hakkı 500 milyon dolara alındığı halde piyasa değeri 20—25 milyar dolar olan bir şirket haline dönüşmüştü. New York Borsası’na 208 yıl sonra kote olan ilk Türk şirketi olması Turkcell’e büyük sükse yaptırmıştı. Bir açıdan bu bir rüya idi ve kimse böylesi güzel bir rüyadan uyanmak istemezdi. O dönemde medya, Turkcell’in ileriye dönük sıkıntılarını ve yeni ekonominin düşmeye başlayan hisselerini görmezlikten geldi. 50 bin liradan satışı yapılacak olan Turkcell’in fiyatının çok yüksek olduğu gizlendi. Ve satış ağırlıkla 44 bin liradan gerçekleşti. 27 Haziran 2002 itibarı ile Turkcell’in fiyatı 6 bin 500 lira seviyesinde. Borsa endeksi üzerinden Turkcell’in bugünkü değeri 3 milyar doların bile altında görünüyor. Böylece Rahmi Koç ve Sakıp Sabancı en zengin Türkler sıralamasında eski unvanlarını geri aldılar. Mehmet Emin Karamehmet zenginler liginde olup da hakkında kamuoyunun en az bilgiye sahip olduğu iş adamları arasında ilk sırada yer alıyor. Robert Kolej’deki yılllarından beri tanıyanlar onun içe kapanık, çekingen, öne çıkmayı sevmeyen, gösterişten uzak bir kişiliğe sahip olduğunu belirtiyorlar. Hatta birçok okul arkadaşı onun ne kadar zengin bir ailenin çocuğu olduğunu çok sonraları öğrenir. ‘Varlığını göstermemek için okula giderken babasının gönderdiği özel arabaya binmez, şoförden kaçardı.’
   <br/>
   <br/>
   BDDK 24,2 milyar dolar koydu
   <br/>
   <br/>
   BDDK, son beş yılda Pamukbank ile birlikte 20 bankaya el koydu. BDDK açıklamalarına göre; Pamukbank hariç 19 bankaya 24.2 katrilyon lira koyup 2,2 katrilyon lira aldı. 21,5 katrilyon lirası Hazine tarafından, 2,6 katrilyon lirası da TMSF kaynaklarından karşılandı. TMSF, son beş yılda el konulan 19 bankayla birlikte, yüzlerce şirketin, binlerce gayrimenkulün sahibi oldu. TMSF’ye 19 bankadan toplam 165 adet menkul ve 2 bin 296 adet de gayrimenkul geçti. Bunların büyük kısmı satıldı. Bir kısmının da halen satışı sürdürülüyor.
   <br/>
   <br/>
   BDDK Pamukbank’a el koyarak şu şirketlere ortak oldu; Turkcell İletişim, Turkcell Holding, Pamukspor, Pamuk Factoring, Pamuk Yatırım, Çukurova Çelik, Genel Sigorta, Çukurova Tüketim, Noksel Çelik Boru, Pamuk International Fin., Gamat Gazetecilik, Çukurova Makine, B. Kart Merkezi, Bank Kreiss A.G., Netsel Turizm, Çukurova Kimya, Maysan Makina, Banque De Commerce, Halk Reasürans, Yapı Kredi Sigorta, Yapı Kredi Faktoring, Yapı Kredi International, Yapı Kredi Yatırım, Yapı Kredi—Koray, Auer Comag Madencilik, Çukurova Çelik, Bayındırlık İşleri, Ascot Telecom, Süper On—Line, Enternasyonal Turizm, Çukurova Havacılık, Yapı Kredi Kültür—Sanat.
   <br/>
   <br/>
   Televizyondaki banka reklamları ile banka operasyonları arasındaki yakınlığa dikkat çekiliyor. Esbank, Egebank, Yurtbank Fon’a devredilmeden önce büyük bir reklam kampanyasına başlamışlar ve şube sayılarını artırma yoluna gitmişlerdi. Benzer süreç Pamukbank’ta da yaşandı.
   <br/>
   <br/>
   Türkiye IMF’den bu zamana kadar 18,5 milyar dolar borç almasına rağmen hâlâ ekonomisindeki kronik sorunları teskin edemedi. Piyasalar diken üstünde. Tahminimizin üstünde borç bulmamıza rağmen kriz belirtileri devam ediyorsa Kemal Derviş’in gelmesi ile neyin değiştiğini bilen birisi var mı? Bir hatırlatma: ‘Artık kriz bitti mi?’ sorusu anlamını kaybetti. Benim favori sorum, sıradaki banka hangisi?
   <br/>
   <br/>
  </font>
 </p>
 <p>
  <font>
   (Bu yazı 273 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1418), [web.archive.org (arşiv bağlantısı)](http://web.archive.org/web/20050301161950/http://www.aksiyon.com.tr:80/yazdir.php?id=1418)
