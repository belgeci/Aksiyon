# 'Yabancı sermayeye yalan söylüyorum'

*Harun Odabaşı Bilinmeyen-tarih*

<div>
 <font>
  <img border="0" height="1" src="/web/20031024082932im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20031024082932im_/http://www.aksiyon.com.tr/resim/439/52.jpg" vspace="5"/>
  </p>
 </font>
 <font class="content">
  “Acil eylem planında, ihracat ve üretim öncelikler içerisinde sayılıyordu. Bakıyorsunuz, yeniden yapılanma sürecinde dış ticaretten sorumlu bakanlığı yok ediyor. Bu konuda tecrübeli olan kişiyi çevre bakanı yapıyor. Çevre bakanı işleri götürüyor ama müsteşarlık başbakanlığa bağlı. Nasıl bir kararlılık bu anlayamadım.”
 </font>
 <p>
  <font class="content">
   ‘Köpekli Adam’ lakabı ile anılır oldu artık ve kendisi bu durumdan hiç de şikayetçi görünmüyor. Medya işi fazla magazinleştirse de bu onun suçu değil. O medyatik olmadan önce de hayvanları seviyordu. Umut Onan, Türkiye Giyim Sanayicileri Derneği (TGSD) ve IAF (Uluslararası Giyim Federasyonu) Başkanı. Türkiye’nin tekstil ve hazır giyimde geldiği noktanın mücessem hali. 2010 yılında sadece hazır giyimde 34.8 milyar dolarlık  ihracat hedefi koymakla birlikte hükümetin bir türlü önceliği ekonomiye verememesinden şikayetçi Umut Onan. Hatta ‘ekonomide bahar havası var’ söylencesine şiddetle karşı çıkıyor. Irak Savaşı öncesinde hükümetin ABD ile yaptığı pazarlıkları ilk elden takip etti ve ilginç tespitleri var...
   <br/>
   <br/>
   Umut Onan şu sıralar ciddi bir hazırlık içerisinde. 25—28 Haziran tarihleri arasında İstanbul’da yapılacak Uluslararası Hazır Giyim Fuarı’nın mükemmel geçmesi için titizlikle çalışıyor.
   <br/>
   <br/>
   –Uluslararası Hazır Giyim Fuarı’nın İstanbul’da yapılmasının somut bir faydası olacak mı?
   <br/>
   <br/>
   Dünyanın en önemli firmaları ve sektörün önde gelen isimleri İstanbul’a gelecek. Sanayiciler, tasarımcılar, modacılar, akademisyenler, önemli banka ve markaların direktörleri katılacak. Yerli—yabancı yaklaşık bin kişinin katılacağı ve uluslararası planda yapılan en önemli kongre bu. Böyle bir kongrenin Türkiye’de yapılmasının en önemli avantajı şu: Çok önemli yatırımcı firmaları Türkiye’ye getirmiş olacağız ve kendimizi anlatma imkanı bulacağız.
   <br/>
   <br/>
   –Kongrelerin yatırım anlamında etkisini gördüğümüz örnekler var mı?
   <br/>
   <br/>
   Hugo Boss 1996 yılında böyle bir kongre dolayısı ile gelmişti. 1998 yılında İzmir serbest bölgesinde fabrikasını kurdu. Hugo Boss ve Zenya’nın sahibi aynı dönemde IAF’ın da yönetim kurulu üyesi idi. Zenya da Tuzla serbest bölgesinde fabrikasını kurdu. Yabancı yatırımcılar için bu tip organizasyonlar bir vesile.
   <br/>
   <br/>
   –Türkiye hâlâ keşfedilme sorunu mu yaşıyor?
   <br/>
   <br/>
   Sektörümüz için söyleyebilirim, keşfedilme sorunu yaşamıyoruz. Fakat yine de Türkiye’nin  tanıtımı yeterli değil. Bu organizasyona Anadolu kültüründen de bir şeyler koymak ve diğer unsurlarla birlikte bir tanıtım gerçekleştirmek istiyorum aynı zamanda.
   <br/>
   <br/>
   Türkiye’nin sıkıntısı ortak bir tanıtım stratejisinin olmamasından kaynaklanıyor. Bireysel çabalarımız neticesinde sektör olarak pazar problemimiz yok. 2005 geliyor. Gümrükler devam etmekle beraber, miktar kısıtlaması yani kotalar kalkıyor. Büyük bir ekonomik savaş başlayacak. Bu noktada ülkelerin genel stratejileri, sektör stratejisi ve dışişlerinin stratejisi çok önemli. Şu anda dış ticaret ile dışişlerinin stratejisi uyuşmuyor. Öncelikleri ve verdikleri ehemmiyet dereceleri birbirinden çok farklı
   <br/>
   <br/>
   –Farklılıklar hangi noktada?
   <br/>
   <br/>
   Hedef ve önceliklerde farklılık var. Gelişmiş ülkelerde özel sektör —ki bunun içine sivil toplum kuruluşları da dahil, bürokrasi ve dışişleri tam bir mutabakat içerisinde yürütüyorlar çalışmalarını. Çünkü uluslararası ticaret ulusal bir mesele haline geldi.
   <br/>
   <br/>
   –Herkesin farkında olduğu bu meseleyi biz nasıl oluyor da hâlâ anlayamamış olabiliriz?
   <br/>
   <br/>
   Türkiye müthiş bir potansiyele sahip. Ama Türkiye’de bir devlet ve sistem problemi var. Devlet dediğimiz zaman biz neyi anlayacağız? Halk, bürokrasi ve siyaset arasında uyum olmalı ki devlet işlesin. Uyumsuzluk olunca kötü yönetiliyorsunuz demektir. 11 Eylül saldırısının ardından bir mektup yazmak için bile üç ay bekledik. Türkiye için ABD pazarının çok önemli olduğunu son 5 senedir devletin her kademesine anlattık. Amerika pazarında yer almak çok büyük bir ayrıcalıktır. Bu pazar, ekonomik büyüklük ve tüketim açısından dünyanın en büyük pazarıdır. Hedef ne? Bu pazarda mutlaka yer almalıyız. Karşımızdaki en büyük engel, bütün ülkelerde olduğu gibi gümrük vergileri. Fakat 1996 yılından bu yana devleti bu anlamda hareket ettiremedik.
   <br/>
   <br/>
   — Irak savaşı öncesinde kotaları kaldırtamadık...
   <br/>
   <br/>
   ABD Türkiye’yi müttefik görüyor. Bize bazı hususlarda ihtiyaç duyuyor. Kore’den bu yana bir birlikteliğimiz var. Askeri ve jeo—politik açıdan müttefikiyiz ama ticarette değiliz. Özel sektör diyor ki; hakkımızı isteyelim, ulufe istemeyelim. Devletin bu konudaki yaklaşımı ise farklı oldu. Kısa vadeli hususlara öncelik verdi. Kredi ve hibe istedi. İki kesim arasında strateji farklılığı var yani. Komşularımızla ticaretimiz çok önemli. Biz bunu yadsıyamayız. Kalıcı bir coğrafyada, kalıcı ilişkiler kurmak çok önemli. Ama ABD’de gürültü kopuyor iken biz ticari konuları hiç bu kadar ciddi gündeme getirmiyoruz. Kıyametin koptuğu günlerde Ortadoğu ülkeleri ile ticareti geliştirmeye çalışıyoruz. Burada özel sektörün beklentileri ile hükümetin öncelikleri arasında bir farklılık var. Farklılık giderilmeyince herkes boşa kürek çekiyor. Özel sektör, bürokrasi ve hükümet önceliklerini masaya koyup doğru olanı beraber bulmalı. Özel sektör şu aşamada dünyada hükümetlerden ve bürokrasiden de önemli bir noktaya gelmiştir. Bu gerçeği dışlayarak bir yere gelineceğini sanmak doğru değil.
   <br/>
   <br/>
   –2005 yılında kalkacak kotaları iki sene geriye alamamızın sebebi biz miyiz yoksa oradaki lobilerin gücü mü?
   <br/>
   <br/>
   5 yıldır ABD’yi hedef pazar olarak kabul eden ve bu konudaki gayretlerin içinde olan biri olarak diyorum ki; Gümrük Birliği’nin de hatalı tarafları vardı, AB’nin ticari ortağı olduk. Benimsediği tüm gümrük tarifelerini benimseyerek pazarımızı açtık. Fakat AB ile ABD arasındaki ticari ilişkiye bakıyorsunuz gümrük vergileri yığınlar gibi, ama kota yok. 1996 yılından itibaren bu çarpık durum dikkatimizi çekti ve hükümetleri uyarmamıza rağmen harekete geçiremedik. Konuyu anlatan bir mektup yazmak için bile yıllar kaybedildi. O zamanki müsteşar Kürşat Tüzmen’in gayretleri oldu. Sayın Başbakan Bülent Ecevit döneminde ABD’ye gittiğimizde iki ülke arasında bir ekonomik ortaklık konseyi kuruldu. Adı üstünde ekonomi üzerine bir birliktelik yaşanacaktı ama gitti Sayın Başbakan bunu Dışişleri Bakanlığı’na bağladı. Dışişleri Bakanlığı ekonominin dinamiklerini ve dış ticareti ne kadar bilir? Dışişleri Bakanlığı’nı küçümsemiyorum ama bu her iki uzmanlık alanı birbirinden çok farklı.
   <br/>
   <br/>
   İşin özü şu: ABD ile ilişkilerimizde ABD görevini yapmıştır. Devlet erkanı ve lobiler doğal olarak önce ülkelerinin menfaatlerini düşünecekler. Problem, kendi isteklerimizi net ortaya koyamamamızda. Bu hükümet de savaş öncesinde olayı tamamen kredi ya da hibeye indirgedi.
   <br/>
   <br/>
   –Eminsiniz değil mi?
   <br/>
   <br/>
   Savaş olmadan bir hafta önce ABD’de idim. Bakıyorsunuz dışişlerinin, Milli Savunma Bakanlığının, ekonomi kurmaylarının ve özel sektörün öncelikleri ve ortaya koyduğu hedefler farklıydı. Şimdi burada şunu oturup tartışmalıyız. Hibe mi Türkiye’yi kurtarır yoksa kotaların kalkması mı? Kısa vadeli mi bakmalıyız yoksa orta ve uzun vadeli mi? Tarih bunun hesabını soracaktır. Bana göre Türkiye’yi temsil edenler ABD ile yapılan görüşmelerde üzerlerine düşeni yerine getirmemişlerdir. Hükümetin politikasını anlamış değilim. Acil eylem planında, ihracat ve üretim öncelikler içerisinde sayılıyordu. Bakıyorsunuz yeniden yapılanma sürecinde dış ticaretten sorumlu bakanlığı yok ediyor. Bu konuda tecrübeli olan kişiyi çevre bakanı yapıyor. Çevre bakanı işleri götürüyor ama müsteşarlık başbakanlığa bağlı. Nasıl bir kararlılık bu anlayamadım?
   <br/>
   <br/>
   –Hükümetin ekonomi politikalarına karamsar bakıyorsunuz galiba?
   <br/>
   <br/>
   Ekonomi politikalarını gerçekçi görmüyorum. Somut bir icraat yapılamadı. Üretimi, ihracatın yüzde 40’ını, istihdamın yüzde 25’ini temsil eden bir sektör mensubu olarak ihracatın önündeki engelleri kaldıracak en ufak bir çalışmanın olmadığını görüyorum. İstihdam ve kayıt dışı ile ilgili bir gayret yok. Türkiye irtifa kaybediyor ve hızla bir uçuruma doğru yuvarlanıyor.
   <br/>
   <br/>
   —Çok sert bir eleştiri yapmıyor musunuz? Rakamlar sizi destekliyor mu?
   <br/>
   <br/>
   Ekonominin yapısını anlamak için eğer borsa, faiz ve dövizin fiyatını baz alırsanız yanılırsınız. Ekonominin nabzını tutmak için Anadolu’ya ve sanayicilerin yanına gitmeniz lazım. Bahar havası tamamen palavra.
   <br/>
   <br/>
   —İhracat artıyor mesela?
   <br/>
   <br/>
   Evet, ihracatta artış var ama yarınını göremiyor. Strateji yok. Laf üretiliyor ama sahaya inen yok.
   <br/>
   <br/>
   —Türk parası döviz karşısında aşırı bir değer kazandı ve devalüasyon öncesi duruma geldi. Siz ihracat cephesinden dövizin durumunu nasıl görüyorsunuz?
   <br/>
   <br/>
   Merkez Bankası’nın efektif döviz oranlarına bakınca Türk Lirasının aşırı değerlendiğini görüyorsunuz. Faiz oranlarının getirisi dövizden çok daha ileride. Tek bir pencereden yorum getirmek istemiyorum olaylara. Dövizin düşük olması ihracatı olumsuz etkiliyor ama devletin sonuçta borçlarının ağırlıklı kısmı döviz olduğu için dövizde aşırı artış ödeme maliyetini yükseltiyor. İhracat dövizin fiyatında tek başına bir parametre değil. Biz tedbirli hareket ederek, hangi para birimi ile satıyorsak o para birimi ile borçlanmaya çalışıyoruz tabii. Ama döviz politikasında bıçak kemiğe dayanmış vaziyette.
   <br/>
   <br/>
   —Devalüasyon istiyor musunuz?
   <br/>
   <br/>
   Hayır öyle bir talebim yok ama yeniden ciddi bir gözden geçirme talep ediyorum. Belki dövizi sabit tutarsınız da diğer girdi maliyetlerinizde belli iyileştirmeler yapabilirsiniz. Vergi yükleri, enerji gibi... İhracatı desteklemek istiyorlarsa bir taraftan kuru tutarken diğer taraflarda maliyetleri artırmamalı.
   <br/>
   <br/>
   —Peki belli çevrelerin devalüasyon baskısı olur mu?
   <br/>
   <br/>
   Çok daha kötü şeyler olur. Böyle devam ederse devalüasyon, olabilecekler içerisinde en iyi olanı. Kısa vadede belki para çevrilebiliyor ama bunlar çözüm değil.
   <br/>
   <br/>
   —Siz Anadolu kültürü ve Anadolu sermayesini tanımak türü kavramları çok kullanıyorsunuz? Türk burjuvazisinin ya da merkez sermayenin Anadolu sermayesi ile bir sorunu var mı?
   <br/>
   <br/>
   Devlet sistemi çalışmıyor. Türkiye’nin GSMH’sı 2 bin 500 dolar. Ekonomi güçlü olmadığı zaman sistemi çalıştıramazsınız. Acayip bir kayıt dışı ve rantiye sınıfı var. Doğu ile Batı arasında büyük bir uçurum oluştu. Batı sürekli kayıt dışına ve yasa dışına gidiyor. Türkiye’nin kurtuluşunun göçü tersine çevirmekten geçtiğine yürekten inanıyorum. Yavaş yavaş kayıt dışını belli bir strateji ile 5—10 senede sisteme dahil etmeli. En doğudan batıya doğru devlet kamuya ait girdi maliyetlerini düşürsün. Özel sektör de yatırımlarını bu bölgelere kaydıracaktır. Bu aklın yolu ve zor bir uygulama da değil. Çalışma ve Sosyal Güvenlik Bakanı kayıt dışının yüzde 52 olduğunu itiraf ediyor. Belli bir süreyi kapsayan kademeli bir vergi indirimine gidilerek yatırım sahası genişletilmeli.
   <br/>
   <br/>
   —Meselenin vizyon tarafına bakacak olursak; Türk tekstil ve hazır giyimi geldiği noktadan itibaren hangi ana arteller üzerinde yol almalı?
   <br/>
   <br/>
   Türk tekstil ve hazır giyim sanayii bir bütün. Bu iki sektör birbirini besleyen ve birbirinden beslenen yapısı ile dünyada bir model oluşturdu. Şu anda bizim dışımızda sadece İtalya bu modele sahip, başka hiçbir ülkede bu alt yapı yok. 1970 yılında 450 bin dolar, 1990 yılında 2,5 milyar dolar tekstil ve hazır giyim ihracatı varken bugün 9,5 milyar dolar ihracat yapıyor. Hazır giyimin kredi kullanım oranı da çok düşük. 30 milyar dolarlık ihracat için 610 milyon dolar kredi kullandırıyor. Bunun içinde hazır giyimin payı 190 milyon dolar.
   <br/>
   <br/>
   Türkiye’nin tekstil ve hazır giyimden kurtularak yüksek teknolojiye dayanan sektörlere geçmesi gerektiğini söyleyenler oldu. Bu düşüncede olanları kınıyorum. Türkiye’nin gerçeğini bilmeden konuşuyorlar. GSMH’sı 500 dolar olan iller ve iller, kronik işsizlik var. Doğuda araba ya da elektronik eşya mı üreteceksiniz? Nasıl bir anlayıştır anlamak mümkün değil. Aksine bugün dünyada gelişmiş ilk on ülkede hazır giyim gelişmiş durumda. Bizdeki problem diğer sektörlerin yeterince gelişmemiş olması.
   <br/>
   <br/>
   —Temel anlayış tekstil sektörünün geri dönem sanayi ürünü olduğu ve dünyanın makas değiştirdiği yönünde idi?
   <br/>
   <br/>
   Tam değil. Hazır giyimde Türkiye Çin ve İtalya’dan sonra üçüncü sırada. Biz Euroteks’te önemli bir araştırma yaptık. 30 sektörü alt alta koyduk ve Akdeniz kümilasyonu altında 600 milyonluk bir nüfus üzerinden inceleme yaptık. 30 sektörde ithalatta tekstil ve hazır giyim ikinci sırada. Ciro itibarı ile ihracatta tekstil ve hazır giyim dördüncü sırada, dış ticarette tekstil ve hazır giyim üçüncü sırada. Yani tekstil ve hazır giyim dünya için hâlâ vazgeçilmez bir sektör.
   <br/>
   <br/>
   2010 yılında ne yapabileceğimize dönük bir çalışma yaptırdık. Sektörün güçlü ve zayıf yönlerini, tehdit ve fırsatları bir araya getirdik. Sonra rakip ülkelerin sektörel ve ekonomik parametrelerini alarak mukayese yaptık. Şöyle bir sonuç ortaya çıktı: Sadece hazır giyimde 2010 yılında sihirli üçgen; siyaset, özel sektör ve bürokrasi birlikte çalışırsa, 34.8 milyar dolar ihracat rakamına ulaşabiliriz. Oportünist bir hedef değil realist bir rakam. Böyle bir hedefi tutturmanın ilk şartı vergisel muafiyet. Fakat bunu bölgelere göre farklı vereceksiniz. 81 ile aynı muafiyet verilirse kimse doğuya gidip yatırım yapmaz.
   <br/>
   <br/>
   Şimdi biz bir kongre yapacağız. Arkadaşlarım bana soruyor. ‘Türkiye’de yatırımcı bu kadar sıkıntı yaşarken yabancı sermayenin gelmesi için çağrı yapacak mısınız?’ Ben de ‘Evet yapacağım‘ diyorum, konumum böyle söylememi gerektiriyor ama aslında yalancı durumunda oluyorum. Yabancı sermaye Türkiye’ye niye gelsin ki; yerli yatırımcı kaçıyor Türkiye’den.
   <br/>
   <br/>
   “SONUNA KADAR GİDECEĞİM”
   <br/>
   <br/>
   —İki yıldır babanızın ölümünde hastanenin kusurlu olduğu yönünde verdiğiniz hukuki bir mücadele var. Son durum ne? Sizinle anlaşmaya çalıştılar mı?
   <br/>
   <br/>
   Anlaşma yönünde hastanenin bir talebi olmadı. Babam gereksiz bir ameliyat oldu. Ameliyata kendisi karar verdi ama iyi tetkik yapılmadı. Arkasından affedilemez boyutta yanlış müdahaleler yapıldı. 6—7 bariz hatadan dolayı babamı kaybettik. Bir hatadan geri döndüremediğimiz için 6 ay yoğun bakımda yaşadı. Türkiye’de sistem çökmüştür: Eğitim, sağlık ve sosyal güvenlik hizmetleri tamamen çökmüştür. Devletle bu anlamda muhatap olan birisi bunu çok iyi görüyor. Babama ‘hocaların hocası’ denirdi ama hata şahıs tanımıyor. Hatalar sistem çalışmadığı için kabul edilmiyor ve arkalarını dönüp gidiyorlar. Bir davanın peşindeyim. Babam geri gelmeyecek, giden gitti. Fakat bu gidişe dur demek gerekiyor. Bir misal olmak istiyorum. 1,5 yıl uğraştım, mahkemeyi açtırdım ve sonuna kadar gideceğim. Çevremdekiler o mahkemeyi açtırmanın bile çok büyük bir başarı olduğunu söylüyor. Birçok yerden engelleniyorsunuz. Florence Nightingale Hastanesi ile bir husumetimiz yok. Sonuçta bilerek hata yaptıklarını düşünmüyorum. Fakat Sağlık Bakanlığı ve Tabibler Odası, 8 doktoru suçlu buldu. Buna rağmen uzun bir süre sonra dava açılabildi.
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2545), [web.archive.org (arşiv bağlantısı)](http://web.archive.org/web/20031024082932/http://www.aksiyon.com.tr:80/detay.php?id=2545)
