# IMF küresel patronların emrinde

*Harun Odabaşı 1999.10.23*

<div class="pNewsDetailMainContent" itemprop="articleBody">
 Eskiden sosyalistlerimiz vardı; ABD'nin ve AB'ın başını çektiği kurulu düzene şiddetle eleştiri getirirler, mesela derlerdi ki 'Emperyalizme son. IMF (Uluslararası Para Fonu) ABD'nin az gelişmiş ülkeleri hizaya getirmek için kullandığı bir maşa. Türkiye IMF'in kapısında dilencilik yapmasın. Elini kaptırırsa kolunu kurtaramaz.'
 <br/>
 <br/>
 IMF ile standby anlaşmasının eşiğine geldiğimiz şu dönemde borçlarını ödemekte hiç sorunu olmayan bir ülke olan Türkiye'ye IMF kredi musluklarını açmak için bazı konuları öylesine dayatıyor ki, bu gerçeği yüksek sesle ifade ettiğimizde sosyalist olmakla suçlanacağımız korkusu ile sesimizi çıkarmıyoruz. Bazen reelpolitik oyuna kendimizi o kadar kaptırıyoruz ki eleştiri yeteneğimizi de kaybediyoruz. Anlıyoruz ki güçlünün zayıfı şamarladığı ortamlarda sosyalist olmak da bir zorunlulukmuş. Ama nerede eski sosyalistler!
 <br/>
 <br/>
 Kullandığımız jargon biraz solu hatırlatsa da cesaretimizi topluyor ve soruyoruz: IMF kimin sesi? Türkiye'ye dayattığı reçeteler ne zaman derde derman olmuş da biz yine ona şirin görünebilmek için havada perendeler atıyor, kırk dereden su getiriyoruz. Bu sorunun kestirme cevabı yok değil: 'Acziyetin mahkumu olunca uslu öğrenciyi oynamaktan başka çare yok.'
 <br/>
 <br/>
 IMF=ABD=Çok uluslu şirketler
 <br/>
 <br/>
 IMF bilindiği gibi öyle bol para dağıtan bir kaynak değil. Ancak verdiği garantörlükle dünya finans piyasasının para tomarlarının Türkiye'ye akmasında  önemli  hatta tek söz sahibi kurum. Peki IMF'in arkasında hangi güç var? Onu kimler, hangi ülkeler ve hangi uluslararası şirketler finanse ediyor? Tabiri diğerle IMF her türlü uluslararası ekonomik ve siyasi politikalardan soyutlanmış, gelişmekte olan ülkelerin sorunlarını çözmeye adanmış bağımsız bir kurum mu, yoksa onu finanse edenler dünyaya şekil vermek isteyen güçler mi?
 <br/>
 <br/>
 Prof. Dr. Haşmet Başer'e göre IMF'in finansmanında ve kararlarında ABD maliyesinin ve çok uluslu şirketlerin büyük etkisi var. IMF'in bir eli maliyede ise diğer eli uluslararası politikalarda. Bir ülkeye ekonomik reçete yazarken o ülkeden aynı zamanda dış politikada birtakım tavizler vermesini ister. Başer ABDIMF özdeşliğini vurgularken şu tasviri yapıyor: "IMF'in bakışı bir açıdan ABD'nin bakışını da ortaya koyuyor. Çünkü IMF politikaları ABD maliyesinin ve dış politikalarının bir uzantısı. IMF'in Türkiye'ye yapacağı yardımlar bu açıdan ABD'nin de Türkiye'ye biçtiği rolle yakından alâkalı."
 <br/>
 <br/>
 YASED Genel Sekreteri Abdurrahman Arıman'ın Başer'in bu yaklaşımını doğrulayan bir sözü var: "Dünyada trilyonlarca dolar para yatırım yapacak ülke arıyor. Türkiye potansiyeli ile çok cazip bir ülke. Ancak adeta bir gizli el bu paranın Türkiye'ye girişini engelliyor."
 <br/>
 <br/>
 Kim samimi, kim değil?
 <br/>
 <br/>
 Türkiye IMF'e şirin görünmek için öylesine ideal bir bütçe hazırladı ki, bu bütçede kamu borçlanma gereğinin düştüğünü, enflasyonun yüzde 25'lere çekildiğini görüyoruz. Bu bütçe Türkiye'nin gerçek bütçesi mi yoksa makyajlanmış, yalancı bir bütçe mi? Başer bu noktada Türkiye'nin IMF'e karşı kesinlikle samimi olmadığını ve 2000 yılı için ütopik hedefler konulduğunu savunuyor. Türkiye'nin yüzde 25'lik enflasyon hedefini tutturması halinde acil yatırımların duracağını, dayanılmaz hâle gelen işsizlik dalgasının artacağını ve hükümetin daha zor sosyal sorunlarla karşı karşıya kalacağını söylüyor. Dolayısı ile yüzde 25 enflasyon bir hayal.
 <br/>
 <br/>
 Peki IMF Türkiye'nin bu bütçe hedeflerini tutturamayacağını bilmiyor mu? Uluslararası pazarlıkların deneyimli ismi Prof.Dr. Başer'in bu konuya getirdiği ilginç bir yaklaşım var. Başer IMF bütçesinin rötuş yediğini ve pratiklerin Türkiye'nin belirttiği gibi olmayacağını bal gibi bildiğini vurguluyor. "IMF de Türkiye'ye karşı samimi değil. Samimi olmadığının en büyük kanıtlarından biri de Türkiye'ye bu yüzde 25'lik enflasyon hedefini nasıl tutturacağını sormaması" diyor. İki samimi olmayan taraf gerçekçi olmayan hedefler üzerinde müzakere yapıyor. Aslında bu IMF'in saflığından kaynaklanmıyor, IMF çok akıllıca bir taktikstrateji ortaya koyuyor. Başer IMF'in 'inanmış gibi' göründüğü bu hedefler üzerindeki gerçek niyetini şöyle açıklıyor: "Birincisi gelecekte yine bir talep olması halinde bu yüzde 25'i koz olarak dayatacak ve 'Siz bize bu taahhütte bulunmuştunuz ama sözünüzde durmadınız. Şimdi biz size nasıl güvenelim. Razı olmamı istiyorsanız başka şeyler de isterim' diyecek. Hangi hükümet gelirse gelsin bu yüzde 25'in mahkumu bu açıdan. İkincisi, biliyor ki Türkiye yüzde 25'i tutturamayacak ve daha ciddi sıkıntılara girecek. Bu seçenek de IMF'in ekmeğine yağ sürüyor. Bilinmeli ki IMF'in beklentileri sadece ekonomik değil. Ekonominin dışında bazı siyasi beklentileri de var. Türkiye'den uluslararası politikalarında, örneğin Kıbrıs konusunda birtakım tavizler isteyebilir".
 <br/>
 <br/>
 Anlaşma olmazsa ne olur?
 <br/>
 <br/>
 Peki IMF ile anlaşma olmaz ise ne olur; beklentilerle yaşayan piyasalarımız, özellikle IMF'den gelecek bono ve döviz piyasaları ciddi darbe yer. Çünkü bu noktadan sonra Türkiye IMF ile standby anlaşması yapmaz ise dışarıdan finansal sermaye girişinin olması adeta imkansız. Tabii hükümetin eli armut toplayacak değil. Bu durumda özelleştirme hamlelerine ağırlık verecektir. Birkaç özelleştirme ile, pansuman tedbirlerle kış sonuna kadar dayanabilirse yaza doğru acı paket açar ve zengin kaynakların fakir bekçileri olarak sorunlarla yaşamaya devam ederiz. Bu söylediklerimiz reformcu, biraz daha ileri giderek devrimci bir hükümetin iş başına gelmemesi halinde geçerli.
 <br/>
 <br/>
 17. standby kapıda
 <br/>
 <br/>
 Biraz da IMF açısından meseleye yaklaşalım. IMF 1945 yılında meşhur Bretton Woods konferansı ile birlikte kurulmuş ve 1946 yılında ABD'nin başkenti Washington DC'de çalışmaya başlamıştır. IMF üyeliği bütün ülkelere açık. Kurucu üyeleri başlangıçta 44 ülke olmakla birlikte sonraki katılımlarla 1998 yılı itibarı ile bu sayı 182 ülkeye ulaşmıştır. Ama herkesin oy oranı aynı değil. Örneğin Türkiye'nin oy oranı yüzde 0,45 civarlarında.
 <br/>
 <br/>
 Türkiye, IMF'e üye olduğundan bu yana 16 adet standby anlaşması imzalamış. İlişkilerin sıklığı açısından IMF ile iyi ilişkiler içerisinde olduğumuz söylenebilir. IMF kaidesi olarak standby ödemeler dengesi sorunu yaşayan ekonomilerde gündeme gelen bir anlaşma. Mevcut durumda Türiye ekonomisinin ciddi sorunları olmasına rağmen ödemeler dengesinde bir problemi yok. Günü geldiğinde borçlarını tıkır tıkır ödemiş. O halde IMF ile Türkiye arasındaki standby anlaşması hangi çerçevede yapılacak. Özellikle Uzakdoğu krizinden sonra IMF, kuruluş amacı olan "Dünya ticaretinin kesintisiz devamını sağlamak" misyonunda değişiklik yapmaya karar verdi. Artık sadece ödemeler dengesi krizine giren ülkeler yanında, ekonomisinde ciddi sorunları olan, ödemeler dengesi krizi yaşamaya aday ülkelere de krizi önlemek amacı ile yardım yapabileceği kanaatine vardı. Bu aşamada G20 bünyesine dahil edilen Türkiye'nin IMF ile stdandby anlaşması imzalamasının da yolu açılmış oldu. Özellikle Ekonomiden Sorumlu Devlet Bakanı Recep Önal'ın "IMF ile standby dışında da anlaşma seçenekleri olabilir" açıklaması yapılacak anlaşmanın standby anlaşmasına benzeyen fakat ismi farklı bir anlaşma olacağı ihtimalini gündeme getirdi
 <br/>
 <br/>
 Misyonu demek ki bitmemiş!
 <br/>
 <br/>
 Son olarak kamuoyunun yakından tanıdığı spekülatör George Soros'un sık sık gündeme getirdiği gibi IMF'in artık misyonunu tamamladığı ve çekilmesi gerektiği eleştirileri yüksek sesle telaffuz edilse de, IMF'in bugün dahi az gelişmiş ve gelişmekte olan ülkelerde hâlâ etkin rol oynadığı bir gerçek.
 <br/>
 <br/>
 Türkiye açısından IMF ile ilişkilerimiz devamlı olagelmiş. Bunun bir istisnası 1980'in Özal'lı yılları. Özal döneminde Türkiye getirilen ekonomik yenilikler sayesinde ödemeler fazlası veriyor. Ve büyümeye dönük ciddi yatırımlara imza atıyor. IMF ile ilişkilerin neticesi ne olmuştur? Her seferinde hüsran. IMF sürekli para politikalarına dönük kısıtlamalar isteyerek uzun vadede sorunları devam ettiren kısa vadeli çözümler teklif ediyor. Örneğin IMF'in yatırımları artırın, büyüme olsun dediği vâkî değil. Ama hep harcamaları kısın, borçları zamanında ödeyin diyor. Türkiye belki zorunluluk karşısında yeniden IMF'e muhtaç ancak, kendi önceliklerini ve sorunlarını ön planda tutarak geçmişte yaptığı hataları tekrarlamadan kamu maliyesini ciddi bir revizyondan geçirmek durumunda. Aksi takdirde ne biz IMF'in pençelerinden kurtulabiliriz, ne de Türkiye meşhur milenyumda arzu ettiği konumuna gelebilir.
 <br/>
</div>


Kaynak: [www.aksiyon.com.tr](http://www.aksiyon.com.tr:80/ekonomi/imf-kuresel-patronlarin-emrinde_505485), [web.archive.org (arşiv bağlantısı)](http://web.archive.org/web/20150512133523/http://www.aksiyon.com.tr:80/ekonomi/imf-kuresel-patronlarin-emrinde_505485)
