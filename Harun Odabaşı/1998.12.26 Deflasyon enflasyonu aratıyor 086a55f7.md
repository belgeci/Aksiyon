# Deflasyon enflasyonu aratıyor

*Harun Odabaşı 1998.12.26*

<font class="agenda2NewsSpot">
 Kriz var krizcik var; büyük kriz var, kısmi kriz var... Ama Türkiye'de kriz lafı hep aynı manayı ifade ediyor.
</font>
<font class="newsDetail">
 Bir kelime ekonominin bütün aşamalarını bühtan altında bırakıyor, sektörlerin hepsi istisnasız krizdeymiş gibi algılanıyor.
 <br/>
 <br/>
 Bilim tanımla başlar diyorlar ki doğrudur. Ansiklopediler, terminoloji kitapları tanımı yapılmış birçok nesne ve bilimsel tabirle dolu. Ancak 'kriz' kelimesinin tanımının nasıl yapılacağı konusunda kafalar oldukça karışık.
 <br/>
 <br/>
 Kalp krizi ile sinir krizi aynı şeyler değil. Ya da Richter ölçeği ile 4 şiddetindeki depremle 7,8 şiddetindeki deprem birbirinden çok farklı.
 <br/>
 <br/>
 1994 yılında yaşanan ekonomik bunalım bir krizdi; bugünlerde yaşadığımız da öyle görülüyor ki kriz. Ama ikisinin oluşum biçimi ve krizden çıkış yolu aynı değil. Krizle uzaktan yakından ilgisi olmayan sektörleri kriz havuzuna atarak durduk yerde tehlike çanlarının onlar için de çalmasına sebep olmanın bir âlemi var mı? Krizleri kategorilere ayırmak şart oldu. Konunun uzmanlarına bir öneri bizden: krizleri numaralandıralım, bir numaralı kriz, iki numaralı kriz gibi...
 <br/>
 <br/>
 Bundan daha vahimi de var. Türkiye'deki krizin çapı hâlâ netleştirilmedi. Bu zamana kadar ilgili kurumlar(!) harekete geçerek mahiyetini ve çapını bütün yönleri ile ortaya koymalıydı ama heyhat; siyasi krizden kimse başını kaldıramıyor.
 <br/>
 <br/>
 Devlet Planlama Teşkilatı (DPT) kriz ile yakın temasa geçmesi gereken kurumların başında geliyor. Ancak o da krizi uzaktan izlemekle yetindi. Rusya krizi baş gösterdiğinde konulara parmak ucu ile değinen bir rapor hazırladı o kadar. Galiba herkes 'krizdir gelir geçer' mantığına teslim. DPT eski Müsteşarı ve Bursa Milletvekili İlhan Kesici ise, 'Biz daha ne krizler gördük, bunu da atlatırız' şeklinde özetlenebilecek küçümseyen bir kriz yaklaşımının vahim bir hata olacağını söylüyor. Kesici, krizin oluş biçiminin ve çözüm yolunun geçmişte yaşananlardan çok farklı olduğunun altını çiziyor.
 <br/>
 <br/>
 Kesici görüşlerini daha ileri götürerek muhtemelen iki yıl içerisinde lügatlerde yeni ekonomik terminolojilere yer açılacağını iddia ediyor ve 'Türkiye öyle bir ekonomik halin içerisinden geçiyor ki krizde miyiz değil miyiz belli değil. Siyasal kriz gibi bir şey, ekonomik kriz gibi bir şey yaşıyoruz. Önümüzdeki iki yıl içerisinde ne olursa olsun üç temel mesele halledilmiş olacak: Birincisi, uluslararası ticaretin önündeki engeller kalkacak. İkincisi, uluslararası rekabetin önündeki engeller kalkacak. Üçüncüsü, uluslararası sermaye hareketinin önündeki engeller kaldırılmış olacak' diyor.
 <br/>
 <br/>
 Kriz vardı, yoktu, kriz başlangıcındayız, tedbir alırsak kriz olmaz şeklinde bakış açıları var ama toplu işten çıkarmalar, kapasite düşürmeler, işçi ücretlerindeki yüzde 5 gibi çok düşük maaş artışları artık kriz gibi birşeyle iç içe yaşadığımızın açık delili oluyor.
 <br/>
 <br/>
 Enflasyonun düşme eğilimine girmesine rağmen devletin hâlâ yüksek faizle borçlanması söz konusu. Aralık başındaki hazine ihalesi yüzde 151'den gitti. Yani devletin önce kendisini gözden geçirmesi gerekirken çözüm yolunun ihracatı artırmadan geçtiği gibi bir varsayım hükümet politikasına hakim olmuş gözüküyor. Maliye Bakanı Zekeriya Temizel ve Devlet Bakanı Işın Çelebi'nin krize önlem adı altında açtıkları paketten çıkan çözüm yolu ihracatı artırma paketine dönüştü.
 <br/>
 <br/>
 Para politikasının iflas etmeye başaladığını Merkez Bankası Başkanı Gazi Erçel'in manidar sözlerini takip ederek anlamak mümkün. 'MB faizleri süpürücü olarak kullanıyor. Fakat piyasa faizi çok yüksek belirliyor' diye konuşan Erçel, 'Türkiye bu çok önemli meseleyi fazla konuşmuyor. Ancak reel faiz gerçekten tahammül edilemez bir noktada. Bu böyle devam etmez. İçinde bulunduğumuz nazik durumdan dolayı biz yine de dövizi kullanamadığımız için faizden vazgeçemiyoruz' diyor.
 <br/>
 <br/>
 Aksayan yönleri budayacak olan yeni Bankacılık Kanunu'nun hâlâ TBMM'de beklediğinden yakınan Erçel, herşeyden önce mali piyasalara etkin bir denetim sistemi sağlanması gerektiğini ve her bankanın kafasına göre risk alamayacağını, gelinen tehlikeli noktada risk almanın belli kurallara bağlanmasının şart olduğunu dile getiriyor.
 <br/>
 <br/>
 Enflasyonun düşmesi kimseyi memnun etmedi
 <br/>
 <br/>
 Enflasyon düşüyor ama piyasa tedirgin. Türkiye'de doğal sebeplerle enflasyon düşme eğiliminde. Piyasada talep daralması meydana gelince fiyatlar düşme eğilimine girdi. Mal stoklarının artması işin tuzu biberi oldu. Bu deflasyonist bir baskı meydana getiriyor. Ancak piyasada öyle bir paradoks oluştu ki, yıllardan beri düşmesini istediğimiz enflasyonun deflasyonist baskı ile inişe geçmesi kimseyi memnun etmedi. İki kötü arasında kalan kişi, kötünün iyisini seçer. Yani anlayacağınız enflasyon deflasyona göre daha tercihe şayan.
 <br/>
 <br/>
 Deflasyonist baskının sadece Türkiye'de değil dünyada var olduğunu söyleyen Dış Ticaret Müsteşarı Yavuz Ege şu tespitlerini aktarıyor: 'Dünyada ve Türkiye'de genel manada bir deflasyon var. Fiyatlar düşüyor. Rusya'da ham petrol fiyatları ve doğalgaz fiyatları hızla düştü ve bu durumun krizi artırdığı söyleniyor. Böyle bir deflasyonist eğilim bizim ihracatımızı da etkiledi. İhraç fiyatlarımız düşüyor. İhracat fiyatlarımızda 12 aylık ortalamalara göre yüzde 5,5 oranında fiyat düşüşü yaşanmış.'
 <br/>
 <br/>
 İmalat sektöründe yaşanan stok fazlalığının iş dünyasının hükümetin enflasyonu düşüreceği taahhüdüne inanmamasından kaynaklandığına değinen Gazi Erçel ise, 'AnasolD Hükümeti enflasyonu yüzde 50'ler seviyesine çekeceğini taahhüt etti. Ama piyasa yüzde 7080'lere göre davranışlarını planladı. Bize inanmadılar. Fakat kasım ayına geldiğimizde gördük ki stoklarda birikme var. Piyasa malları eritemiyor. Bu durumda ya fiyatlar düşecek ya da dış taleple ihracat yapılacaktı. Ama Rusya krizi dış talebi daralttı. Şimdi stokları eritmek için fiyat kırılıyor' diyor.
 <br/>
 <br/>
 Kriz kuluçka aşamasında
 <br/>
 <br/>
 Erçel, '1900'lü yıllardan itibaren kriz iki yerde olmuş: Birincisi finans kesimi, ikincisi döviz. Uzakdoğu krizinde gördük ki bankacılık sektöründe ortaya çıkan kriz bulaşıcı bir özelliğe sahip, yayılma eğilimi gösteriyor. Türkiye'de kriz oluşma evresindedir. Esas görev bu süreci engelleme yollarını araştırmak olmalıdır' diyor.
 <br/>
 <br/>
 Gazi Erçel'in önemle üzerinde durduğu bir nokta da finansal istikrar. Türkiye'nin IMF ile yakın izleme anlaşmasına titizlikle riayet ettiklerini açıklayan Erçel, ilişkilerin şu anda belli bir aşamaya geldiğini, MB'nin IMF'e verdiği limitler çerçevesinde para politikalarını belirlediğini ifade ediyor. Krizin geneli hakkında iyimser olduğunu söyleyen Gazi Erçel, 'Üretimde düşüş var ama hâlâ artılarda ve eksiler seviyesinden uzak. Dünyada kriz şu anda durduruldu. Türkiye açısından kriz giderek artan bir ivme takip ediyor' diyor.
 <br/>
</font>

Kaynak: [www.aksiyon.com.tr](http://aksiyon.com.tr/aksiyon/haber-4515-34-deflasyon-enflasyonu-aratiyor.html), [web.archive.org (arşiv bağlantısı)](http://web.archive.org/web/20101210082020/http://aksiyon.com.tr/aksiyon/haber-4515-34-deflasyon-enflasyonu-aratiyor.html)
