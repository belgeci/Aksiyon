# PROVOKATOR GERi DONDU

*Harun Odabaşı 2000.12.16*

<div>
 <img border="0" src="/web/20020329150012im_/http://www.aksiyon.com.tr/2000/315/resimler/provokator.jpg"/>
 <p class="spot">
  Türkiye'de bankalar  operasyonu, son mali kriz,  Türkiye-AB ilişkileri ile Gazi Mahallesi'nde polise  saldırıyı bir fotoğrafın içine  yerleştirebiliriz. Sanki tek bir adresten çıkan operasyon emirleri ile Türkiye  zaafa uğratılmak isteniyor
 </p>
 <p class="metin">
 </p>
 <p class="metin">
  2 Temmuz 1993'teki Sivas ve 12 Mart 1995'teki Gazi Mahallesi olaylarında olduğu gibi bir kere daha toplumsal gerilimi patlama noktasına, 'cinnet sınırı'na getirmeyi başardılar. 11 Aralık 2000 tarihinde bir Ramazan günü yine Gazi Mahallesi'nde kimliği belirsiz kişiler kalaşnikofla polise ateş açıyor ve iki polisi şehit ediyor. Af yasası dolayısı ile rencide olan  emniyet güçleri için bu saldırı bardağı taşıran son damla oldu. 77 yıllık cumhuriyet tarihinde gerçekleşmeyen bir şey oldu. Çevik Kuvvet Merkez Binası, İstanbul Valiliği ve Aksaray Emniyet Müdürlüğü arasındaki alanda binlerce emniyet mensubu 'sert sloganlar' atarak hükümete seslerini duyurma yoluna başvuruyordu. Polisin isyanının haklılığı—haksızlığı bir tarafa olay her türlü provokasyona hazır toplumumuzu bir kere daha şoke ediyor ve hemen akıllara 'nereye gidiyoruz?' sorusunu getirtiyor. Polisin isyanının doğal süreçlerde cereyan ettiği, önceden planlanmadan oluştuğu biliniyor. Ancak o günün gecesindeki silahlı saldırının bal gibi provokasyon olduğunu söylemek için uzman ya da analist olmaya bile gerek yok.
 </p>
 <p class="metin">
  Toplumsal hafızamızın zayıf olduğunu söylesek de bazı olaylar bünyede öylesine yaralar açıyor ki aradan yıllar geçmesine rağmen unutulmuyor. Yasa dışı toplantı ve mitingleri dağıtmakla görevli emniyet mensuplarının bizzat yasa dışı yürüyüş gerçekleştirmesi bu unutulmayacaklar halkasına eklenecek bir hadise olarak tarihe geçti.
 </p>
 <p class="metin">
  Bir tarafta polis yürüyüşü, diğer yanda F Tipi Cezaevlerini protesto için Ankara ve İstanbul'daki potesto gösterileri, açlık grevi ve ağır ekonomik şartlar Türkiye'ye dışardan ve içerden bakan için iyi bir görüntü vermiyor. Kurt sisli havayı sever ve sisli havada ortaya çıkan provokatörler bir kere daha düğmeye basmışa benziyor.
 </p>
 <p class="metin">
  Son olayların hedefindeki isimlerden birisi de şüphesiz İçişleri Bakanı Sadettin Tantan. Tantan'ın hamiliğinde yürütülen mali yolsuzluklarlar ilgili seri operasyonların birçok itibarlı işadamının apoletlerini söktüğü bir ortamda polisin bu çıkışı, 'aciz kaldı' denerek Tantan'ın yıpratılması için kullanılmak isteniyor. Hatta işe başlanırken amaçlanan hedeflerden biriside Tantan'ın istifa ettirilmesi bile olabilir. Tantan'ın bizzat varlığı birçok rantiyecinin önünü kesebiliyor çünkü. Olayların tırmanan seyri bu yöndeki söylemleri güçlendirecektir.
 </p>
 <p class="metin">
  Üç çatışma alanı var
 </p>
 <p class="metin">
  Türkiye'de kaşındığı takdirde mutlaka ayran kabartan üç çatışma alanı var: Alevi—Sünni, Türk—Kürt ve laik—antilaik kutuplaşmaları. Kendi içinde homojen olmamasına rağmen genel karakteristik özellikleri uyuşmazlık üzerine kurulu tezlerin sahipleri bu üç toplumsal damarı istedikleri zaman provoke edip harekete geçirebiliyorlar.
 </p>
 <p class="metin">
  Bu filmi görmüştük dedirtecek kadar kopya olduğu ve aynı merkezden kurgulandığı anlaşılan son gelişmelere yeniden döneceğiz. Ve son mali kriz ve Türkiye—AB ilişkileri ile Gazi Mahallesi'ndeki polise saldırı olayını birlikte değerlendirerek hadisenin perde arkasına sarkmaya çalışacağız. Ama bu tip sosyal patlamaların analizini daha iyi yapmak ve fütürist bir bakışla geleceği şimdiden tahmin edip, dersler çıkartmak için geçmişte yaşadığımız iki benzer hadisenin öncesini ve sonrasını ve ödediğimiz bedelleri hatırlamakta fayda var: Madımak Oteli yangını ve Gazi Mahallesi Olayları.
 </p>
 <p class="metin">
  Sivas Olayları'nın failleri hâlâ karanlıkta
 </p>
 <p class="metin">
  Herşey Pir Sultan Abdal Şenlikleri çerçevesinde bir grup aydın ve sanatçının 1 Temmuz 1993 günü Sivas'a gelmesi ile başladı. Ateist olduğunu söylediği için Müslüman kesimlerin tepkilerini üzerine çeken ve gazetesinde Salman Rüşdi'nin Şeytan Ayetleri'ni yayınlayan Aziz Nesin'in konuşması, Sivas'ta bazı grupların tepkisini çekti. 2 Temmuz'da Cuma namazından çıkan gruplar valilik ve kültür merkezi önünde toplanarak Aziz Nesin'i protesto etmeye başladı. Bir araya gelen binlerce insan, "Şeytan Aziz", "Sivas dinsiz Aziz'e mezar olacak", "Yaşasın Şeriat" sloganları attı. Kalabalık buradan etkinliklerin yapıldığı Kültür Merkezi'ne yürüdü. Güvenlik güçleri topluluğu dağıtmakta etkisiz kaldı. Aziz Nesin ve sanatçıların kaldığı Madımak Oteli'nin önüne gelen göstericiler, içeride bulunan insanların dışarı çıkmasına izin vermiyorlardı. Akşama kadar Aziz Nesin'i protesto eden göstericilere güvenlik güçlerinin niçin müdahale edemediği bugün bile cevabı verilmiş bir soru değil. Akşama doğru sayısı daha da artan kalabalık arasından provokatörler oteli ateşe verdiler. İçeride bulunanlar dışarı çıkamadı ve itfaiye olay yerine giremedi. Sonuçta, aralarında sanatçı ve yazarların da bulunduğu 37 insan diri diri yandı. Aziz Nesin dahil diğer sanatçı ve aydınlar canlarını zor kurtardılar. Aziz Nesin'e tahrikçilik iddiasıyla dava açıldı. Halkı provoke ettiği ve yangın çıkardığı iddiası ile birçok insan hapse girdi ve davaları bugün bile netliğe kavuşturulamadı.
 </p>
 <p class="metin">
  Katliam Alevi örgütlenmeyi hızlandırdı
 </p>
 <p class="metin">
  Sivas katliamı sadece insanların ölümüne sebebiyet vermesi ile değil, toplumsal kırılmalara sebebiyet vermesi açısından da bir dönüm noktası oldu. 12 Eylül'e kadar belirli bir örgütlenme çizgisi olan ancak 12 Eylül darbesi ile birlikte derin dondurucuya konulan Alevilik, Sivas Olayları ile birlikte geçmiştekilerle kıyaslanmayacak kapsamda müthiş bir örgütlenme atağı başlattı. Aleviler devletin kendilerini korumadığını, tersine şeriat adına Türkiye'nin tanıdığı aydın ve sanatçıların yakılmasına göz yumduğunu, dolayısıyla devletten beklenebilecek birşey olmadığını düşünmeye başladılar. Cezaların azlığı ve sanıkların mahkemedeki tavırları kendi pencerelerinden adalete olan güvenlerini de sarstı. Aleviler, bu durumda sadece kendi güçlerine güvenebileceklerini, bu yüzden de örgütlenmeleri gerektiğini, aksi takdirde Sivas türü olayların her an tekrarlanabileceğini hissettiler. Üstelik tüm dünyada olduğu gibi Türkiye'de de dini akımlar ve İslâm giderek güç kazanıyordu.
 </p>
 <p class="metin">
  Müslüman olduğunu her fırsatta vurgulayan Refah Partisi, ciddi bir iktidar alternatifi haline gelmişti, Aleviler, Sivas olaylarından hem büyük yara aldılar, hem de örgütlenme ve bir daha böyle bir olaya meydan vermeme kararlılığını ortaya koydular.
 </p>
 <p class="metin">
  Kimlik düşmanın varlığına bina edildi
 </p>
 <p class="metin">
  Alevi penceresinden Sivas Olayları bu şekilde analiz ediliyordu. Ama ortada çok önemli bir tehlike vardı ki bu da zaman içinde daha iyi anlaşıldı. Aleviler kendi kimliklerini bir düşmanın varlığı üzerine oluşturdular. Bu zaman içinde toplumsal ayrışmalara hatta iç küskünlük ve iç savaşa meydan verebilirdi. Türkiye bir uçurumun başında idi. Devlet ve sağduyulu Alevi ve Sünni aydınlar bu tehlikeyi fark ederek toplumsal dayanışma ve farklılıkların olumlu tarafını işleyen tezleri savundular. Bu telkinler şu anda büyük ölçüde netice verdi. Ama bugün Sivas Olayları'nın her iki tarafta açtığı yaranın tam anlamı ile iyileştiğini söylemek fazlaca iyimserlik olur.
 </p>
 <p class="metin">
  Bugün Aleviler'in yoğun olarak yaşadığı her yerde cemevleri açılıyor, dernekler kuruluyor; ideolojik suiistimalleri bir kenara koyacak olursak Aleviler bir araya gelerek geleneklerini ve inançlarını yaşatma mücadelesi veriyorlar. Bu çabalar, son zamanlarda Anadolu'nun her bölgesinden büyük bir göç alan İstanbul gibi büyük şehirlerde yoğunlaştı.
 </p>
 <p class="metin">
  Gazi Olayları geliyor!
 </p>
 <p class="metin">
  İstanbul'da Aleviler'in belli bir çoğunluğa ulaştığı mahalleler oluştu. Bunlardan biri de Gaziosmanpaşa semtindeki Gazi Mahallesi idi. Gazi Mahallesi, İstanbul'un en yoksul ve oturmamış mahallelerinden biri idi aynı zamanda. Tarih boyunca yerleşik düzenle sorunları olmuş Aleviler ve yoksulluk ve işsizliğin kol gezdiği bir bölge olan Gazi Mahallesi'nin solcu sakinleri ile güvenlik güçleri arasında zaman zaman çeşitli sorunlar da çıkmakta idi. Yani, provokasyona çok açık bir ortam vardı.
 </p>
 <p class="metin">
  Yine kimliği belirsiz kişiler
 </p>
 <p class="metin">
  Gazi Mahallesi'ndeki olaylar nasıl başladı? 12 Mart 1995 günü ticari bir aracı gaspeden kimliği belirsiz kişiler, Alevilerin oturduğu bir semt olan Gaziosmanpaşa Gazi Mahallesi'nde dört kahvehane ve bir pastaneyi taradılar. Taranan kahvehanelerde bulunan iki kişi öldü (Geçen haftaki polis saldırısından hiçbir farkı yok).
 </p>
 <p class="metin">
  Bunun üzerine Alevi vatandaşlar sokaklara dökülerek olayı ve iddialara göre önünden geçen taksiyi durdurmayan polisi protesto ediyorlardı. Ertesi sabahtan itibaren olaya Çevik Kuvvet'in müdahale etmesiyle olaylar bir anda çığırından çıktı. Caddelerde kurulan barikatlar ateşe veriliyor, çeşitli yerlere küçük tüpler atılarak patlamalar meydana getiriliyor, galeyana gelen halk oradan oraya saldırıyor, arabalar ateşe veriliyordu. İstanbul'un birçok bölgesinden gelen Alevilerin de katılımı ile ortam iyice geriliyor, göstericilerin tahrikinin yanında polis de onlara ateşle karşılık verince, olaylar bir türlü kontrol edilemiyordu.
 </p>
 <p class="metin">
  Gazi Mahallesi'nde iki gün boyunca süren olaylar, ardında 18 ölü ve birçok yaralı bıraktı. Üstelik, İstanbul'un diğer mahallesinde, Ümraniye'de de Gazi Mahallesi'ndeki olayları protesto edenlere polis müdahale etmiş ve 5 kişi ölmüştü.
 </p>
 <p class="metin">
  Bugün hâlâ açılan yaralar sarılmış değil. Karşılıklı güvensizlik devam ediyor.
 </p>
 <p class="metin">
  Tehlikeli bir döneme girdik
 </p>
 <p class="metin">
  Günümüzün sıcak gelişmesine yeniden dönecek olursak Sivas ve Gazi olayları perspektifinden çok daha derin bir iç provokasyon döneminden geçtiğimiz tahmin ediliyor. Son haftalarda yaşadığımız ekonomik ve sosyal çalkaltıları iç dinamiklerle izah etmek mümkün değil. Bu tip provokatif eylemleri çözümlerken doğru soruları sormak, bazen çözümün yarısı olabiliyor. "Kim yaptı?" sorusunu sorup sadece tetiği çeken eli dikkate alır, o eli yönlendiren organize gücü görmezlikten gelirsek yanlış sonuçlara varabiliriz. Bu saldırı kimlere yarar sorusu bizi daha doğru noktalara götürecektir.
 </p>
 <p class="metin">
  Herşey iyi başlamıştı
 </p>
 <p class="metin">
  Türkiye kader—denk noktası diyebileceğimiz 17 Ağustos 1999 depreminin ardından Avrupa Birliği ve Yunanistan ile olumlu bir sürece girmişti. Olumlu hava Türkiye'nin 2004 yılında AB'a tam üye olacağı tahminlerinin yapılmasına bile yol açmıştı. Geçen bir yıl içerisinde AB kendi içinde Türkiye'nin alınıp alınmaması konusunu gözden geçirirken Türkiye'ye de bu arada insan hakları, demokratikleşme ve ekonomik alanda düzenlemelere gitmesi gerektiği fısıldanmıştı. Tahkim Yasası, Özelleştirme Yasası Türkiye'nin yerine getirdiği yeni ev ödevleri idi. Ama Kasım 2000 tarihinde Türkiye'ye uyum sürecinde yapması istenilen sıkı ev ödevleri önüne konulunca işte kıyamet o zaman koptu. Türkiye'nin çok hassas olduğu Kıbrıs, Kürt ve Ermeni meselelerinde taviz vermesi isteniyordu. Bir açıdan Katılım Ortaklığı Belgesi AB'ın Türkiye'yi tam üye yapmak istemediğinin de tescili oluyordu. Türkiye'nin AB'a girmesi halinde rejimin tehlikeye gireceğini düşünen bir kesim de toplumda kaos meydana getirecek girişimlerin içinde ya da destekçisi olabilir. AB Türkiye'yi gözden çıkarınca bölgede güçlü bir Türkiye istemediği için iç operasyonlara start veriyordu. Operasyona Türk mali piyasasında dönen 7 milyar marklık Alman sermayesini yurt dışına çıkararak başladı. Türkiye'nin uygulamakta olduğu İstikrar Programı'na hesapta olmayan bir dış müdahale olunca ABD IMF'yi hemen devreye sokuyor ve 10.4 milyar dolarlık kredinin bağlarını çözerek Türkiye'ye gönderiyor. IMF eğer Türkiye'ye yardım etmese idi ekonominin 5 Nisan 1994 yılında düştüğü durumdan daha vahim bir noktaya geleceği belirtiliyor.
 </p>
 <p class="metin">
  AB bizi adam etmek mi istiyor?
 </p>
 <p class="metin">
  AB'ın Türkiye'yi almaktan vazgeçmediğini savunan daha iyimser cephe ise son olayların arkasında AB ülkelerinden birisi olsa bile bunu Türkiye'yi almamak ve kaosa sürüklemek için değil, demokratikleşme konusunda cesur adımları atmakta direndiği için ve yola getirmek amacıyla yaptığını ileri sürüyorlar. Bu görüş sahipleri Türkiye'nin Kürtçe TV ve Kıbrıs Sorunu'nda olumlu tavır takınması halinde herşeyin düzeleceğini öne sürüyor. Fakat Türkiye'nin bu tavizleri vermesi halinde arkasından AB'ın daha sonra neleri dayatacağını ise kestiremiyoruz!
 </p>
 <p class="metin">
  'Af Yasası bana hakarettir'
 </p>
 <p class="metin">
  Gazi Mahallesi'nde iki polisin öldürülmesi, af yasasına duyulan öfke ile birleşince emniyet güçleri bu duruma büyük bir infialle cevap verdiler, yaptıkları yürüyüş ve attıkları sloganla bir yasağı ihlal ettiler. Bu yazının kaleme alındığı sırada olayların geldiği son nokta bu idi. Şimdi eğer birileri Türkiye'nin gücünü zaafa uğratmak adına yaptığı provokatif eylemlere devam edecekse geçmiş tecrübelerimizi de dikkate alarak neler yapabileceğini düşünmekte fayda var. F tipi Cezaevlerini protesto etmek amacı ile başlayan ölüm oruçlarının bir kısmının ölümle sonuçlanacağı geçen 60 günün sonunda tıp açısından da belirginleşti. Çünkü uzun süre aç kalan bünyeler bundan sonra tıbbi tedavilere de cevap vermeyecektir. Bu noktada ölenlerin, hastaneye kaldırılanların fotoğrafları yerli ve yabancı medyaya yansıdıktan sonra Türkiye'de bu konuya duyarlı kesimin sokak eylemlerini beklemeye başlayabiliriz. Ayrıca Avrupa İnsan Hakları Mahkemesi de devreye girerek Türkiye'ye yüklenmeye başlayacaktır. Bu gelişmeler aynı zamanda yurtiçinde sıkıntı yaşayan Türkiye'nin dışarıda da köşeye sıkışması anlamına geliyor.
 </p>
 <p class="metin">
  PKK şimdilik suskun
 </p>
 <p class="metin">
  Yurt dışındaki PKK sempatizanları Türkiye'deki Kürtçe TV tartışmalarını şu anda sessizce izlemeyi tercih ediyor. Türkiye'nin belli bir süre içerisinde Kürtçe TV konusunda olumsuz cevap vermesi halinde yurt dışında ve yurt içinde harekete geçerek eylemlerini artırmayı planlıyorlar.
 </p>
 <p class="metin">
  İtibarını kaybetmiş ve iç sorunlarına kapanarak dünya ile ilişkisini kesen bir Türkiye kimin işine yarar? Türkiye'yi Orta Asya, Balkanlar ve Ortadoğu'da istediği istikamette kullanamayacağını anlayan ve başka rakip ülkelerin önünü kesmek isteyen ülkeler var.
 </p>
 <p class="metin">
  Türkiye edilgen yapısını devam ettirdiği, ekonomik, siyasi ve toplumsal sorunlarını halletmediği müddetçe birilerinin pazarlık aracı olmaktan kurtulamayacaktır. Kendi ikbalimizi başkalarının Türkiye beklentilerine bağladığımızın müddetçe bir yerlere varamayacağız anlaşılmış olması lazım. Kemal Sunal'ın filimlerini kare kare ezberlememize rağmen hâlâ izliyor olmamız ile sürekli aynı yerden provoke edilmemize rağmen gerekli tedbirleri almayıp aynı yerden sokulmayı beklememiz arasında psikolojik bir bağ kurulabilir mi acaba?
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2000/315/kapak/1.htm), [web.archive.org (arşiv bağlantısı)](http://web.archive.org/web/20020329150012/http://www.aksiyon.com.tr:80/2000/315/kapak/1.htm)
