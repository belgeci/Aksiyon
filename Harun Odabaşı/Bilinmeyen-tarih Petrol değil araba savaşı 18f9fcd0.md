# Petrol değil araba savaşı

*Harun Odabaşı Bilinmeyen-tarih*

<div>
 <font>
  <img border="0" height="1" src="/web/20031024091253im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20031024091253im_/http://www.aksiyon.com.tr/resim/43/42.jpg" vspace="5"/>
  </p>
 </font>
 <font class="content">
  Ortadoğu ülkelerinin yıllık petrol gelirleri toplam 360 milyar dolar. Otomotiv sektörü ise yıllık 1 trilyon 200 milyar dolar hasılata sahip. Herkesin petrol savaşına gözünü diktiği şu dönemde otomotiv sektöründeki strateji ve taktikler petrol oyunlarını aratmayacak kadar renkli ve heyecanlı. İngiltere Kraliçesi II. Elizabeth, Aurigny adasına yaptığı ziyarette, İngiliz RollsRoyce’una binmek yerine Fransızların Renault Scenic marka aracına binince İngiliz basını tarafından ağır bir şekilde eleştirilmişti.
 </font>
 <p>
  <font class="content">
   2001 yılının Temmuz ayında adaya giden II. Elizabeth’e, kraliyet limuzininin nakledilememesi üzerine birkaç saatlik gezisi sırasında bineceği bir araç bulmaya çalışan Kraliçe’nin maiyeti, adanın en güzel aracı olan Fransız yapımı gri renkli Renault Scenic’te karar kılınca, İngiliz asaletinin üst düzey temsilcisi, milli davalarda direniş göstermemekle suçlandı. Hatta bir İngiliz gazetesi “İngiltere Kraliçesi’nin, bir Fransız aracına binmesi söz konusu olduğunda biraz daha direniş göstermesini beklerdik” diye yazdı.
   <br/>
   <br/>
   Türkiye’de yerli malı haftaları nostalji olalı hayli zaman geçti. Hatta bazılarımız bu yerli malı günlerini, globalleşme rüzgarı karşısında üçüncü dünya ülkesinin gösterebileceği basit bir tepki olarak nitelendirdik. Gelişmiş ülkeler her ne kadar üretim merkezlerini tüm dünyaya yaysalar da, yerlilik hassasiyetinden vazgeçmek istemiyorlar.
   <br/>
   <br/>
   Otomobili ister kişiyi A noktasından B noktasına taşıyan bir araç olarak tanımlayın, isterse de hayata tat katan rafine bir keyif unsuru olarak görün, bu onun stratejik bir ürün olduğu gerçeğini değiştirmiyor. Bugünlerde Batı’da otomobilin toplu taşıma araçlarına göre çevreye verdiği zarar ve artan sayısı ile şehir hayatını tıkadığı düşüncesi özellikle çevreciler tarafından seslendiriliyor. Çevrecilerin otomobil alımının zorlaştırılması yönünde abartılı teklifleri de var. Fakat bunlar bile otomobili tahtından indirmeye yetmiyor. Pozisyonlarını korumaya çalışan şirketler ve şirketlerin ait olduğu ülkelerin siyasetçileri bu masum araç için hiç de masum olmayan acımasız bir savaş veriyorlar.
   <br/>
   <br/>
   Otomotivin dünya nizamındaki yerini tespit etmek için ekonomik ve sosyal fonksiyonlarına bakmak yeterli. Bir kilo demirin fiyatı 1 dolar iken, bir kilo otomobilin fiyatı 20 dolar. İstihdama büyük katkısı olduğu gibi, teknolojik gelişmelere öncülük ediyor. Demir ve çelik, lastik ve plastik, boya, dokuma, cam, elektrik ve elektronik gibi birçok sektörden girdi alması ve pazarlama, tamir, bakım, yedek parça satışları, finansman ve sigortacılık sektöründe yarattığı geniş iş hacmi nedeni ile ekonomide sürükleyici bir özelliğe sahip. Bugünlerde bütün dünyanın odaklandığı Irak operasyonu üzerinden petrole dönük politikalar inceden inceye kamuoyu önünde tartışılıyor. Ortadoğu ülkelerinin yıllık petrol gelirlerinin toplam 360 milyar dolar olduğunu, otomotiv sektörünün ise yıllık 1 trilyon 200 milyar dolar sirküle ettiğini dikkate aldığımızda, bu sektörün ülke ekonomileri açısından önemi kendini ele veriyor.
   <br/>
   <br/>
   Petrol savaşını aratmıyor
   <br/>
   <br/>
   Petrol savaşlarını aratmayacak renklilikte ve kurnazlıkta yürütülen mücadelenin aktörlerinin ait olduğu ülkeler petroldeki ile aşağı yukarı aynı. Siyasi ve ekonomik bakımdan gelişmiş ülkelerin hepsinin yıllık 1 milyon adedin üzerinde üretim ve satış yapan çok güçlü otomotiv markaları var. Bu açıdan o ülkeye ait bir otomotiv markasının olması çok önemli bir gelişmişlik göstergesi. Böyle olunca da otomotiv tıpkı petrol gibi ülke politikalarını etkileyen stratejik bir ürün haline geliyor. Daimler—Chrysler’in, istihdam ettiği insan sayısı ve yüksek cirosunun kendisine verdiği güven duygusu ile Almanya Başbakanı Schröder’e nasıl göz dağı verdiği hâlâ hafızalarda. Daimler—Chryser’in patronu, Schröder’e yazdığı mektupta yeni vergi oranlarını uygulamaya koyması halinde Mercedes’in üretimini başka ülkeye kaydıracağını iletmiş ve etkili olmuştu.
   <br/>
   <br/>
   Birleşmeye devam
   <br/>
   <br/>
   Otomotiv sektörü 2000’li yıllara gelindiğinde şirket birleşmeleri ile farklı bir sürece girdi. Değişimin daha başındayız. Otomotivde ülke ve firma bazında dengelerin nasıl kurulacağı, hangisinin liderliği ele geçirip diğerini ortadan kaldıracağı belirsizliğini koruyor. Coğrafi anlamda ABD, Avrupa ve Uzakdoğu olmak üzere üç ana eksen üzerinde cereyan eden rekabette Türkiye gibi ülkeler etkileyen değil etkilenen konumunda. Yaşanan çetin rekabet sonucunda azalan kâr marjları, kapasite fazlalığı, artan ar—ge harcamaları ve yeni teknoloji kullanımına dönük yüksek yatırım zorunluluğu nedeni ile şirket birleşmeleri şeklinde güç birlikteliğine gitme yolu tercih edilmeye başlandı. Firma sayısı giderek azalmakta. Daha önce 60 civarında olan üretici firma sayısı son 10 yılda birleşme ve satın alma yolu ile 20’ye indi. Halen firmalar arasında birleşme ve satın alma pazarlıkları devam ediyor. Sektör içinde ağırlıklı olan firmalardan daha önceki yıllarda Peugeot—Citroen, Volkswagen—Audi—Seat—Skoda; 1998 yılında Daimler Benz—Chrysler, Daewoo Ssangyong; 1999 yılında Ford—Volvo, Renault—Nissan; 2000 yılında Fiat—General Motors, Renault—Samsung, Renault—Volvo birleşmeleri ve ortaklıkları yaşandı. Daimler Benz ile Chrysler daha sonra Japon Mitshubishi’yi bünyelerine kattı. Hundai KİA’yı aldı. Chrysler de Hundai’inin yüzde 10’unu aldı. General Motors 2000’de Fiat’ın hisselerinin yüzde 20’sini satın aldı ve kalan yüzde 80 hissenin satışa çıkarılması durumunda 4 yıl süresince ilk alım hakkını elde etti. Buna karşılık Fiat da General Motors’un yüzde 5.1 hissesini satın aldı. BMW; Rolls Royce ve Lamborghini’yi aldı. Bentley markası korundu ve RollsRoyce markası 2002’de BMW’ye verildi.
   <br/>
   <br/>
   2000 yılında dünya motorlu araç satışları yaklaşık 39 milyonu otomobil, 19 milyonu ticari araç olmak üzere toplam 57 milyon adet olarak gerçekleşmiştir. Avrupa Birliği 14 milyon adetlik satışı ile dünya otomobil pazarı içerisinde yüzde 37’lik payla en büyük pazarı oluştururken, AB’de satılan arabaların yüzde 25’i Almanya’da satılmaktadır. Üretime gelince; motorlu araçların üretiminin yüzde 70’i ABD, AB ve Japonya tarafından gerçekleştirilmektedir. Dünya motorlu araç satışları dağılımında ABD yüzde 31 ile birinci, AB yüzde 29 ile ikinci, Japonya yüzde 19 ile üçüncü sırada. Yüzde 21’lik bir kesim ise dünyanın diğer yerlerinde satılan araçları göstermektedir.
   <br/>
   <br/>
   Bu ülkelerin ihracat yapısına bakıldığında ilginç bir profil ortaya çıkıyor: Japonya ürettiklerinin yüzde 40’ını ihraç ederek önemli bir üstünlük elde ediyor. 2000 yılı verileriyle dünya genelinde arabaların yüzde 18,3’ünü ihraç eden Japonya’yı yüzde 15,3 ile Almanya, yüzde 14,8 ile Fransa, yüzde 10,3 ile İspanya ve yüzde 6, 9 ile Güney Kore takip ediyor. ABD ve İngiltere sırası ile 4,5 ve 4,6 ile ilkleri çok arkadan takip ediyor. Otomobil Sanayicileri Derneği (OSD) Başkanı Ali İhsan İlkbahar bu olayı “Tarihsel planda 1950’li yıllarda ABD’nin, 1970’lerde AB ülkelerinin, 1980’lerde Japonya’nın, 1990’larda ise Güney Kore’nin yükselişine şahit olundu. ABD’li şirketler otomotiv pazarının yüzde 25’ini kontrolünde tutarken Avrupa kökenli şirketler yüzde 30’unu, Japonya da yüzde 20’sini kontrol ediyor” diyerek açıklıyor.
   <br/>
   <br/>
   5 milyon adedin altında kalan yandı
   <br/>
   <br/>
   Ali İhsan İlkbahar 2010 yılı için çıtayı 5 milyon adet araç olarak belirliyor. Buna göre 5 milyon adedin altında üretim yapan firmaların yaşama şansı yok. Firma sayısı 5—10 arasında kalacak. Otomotiv sektöründe büyük bir rekabet var. Büyükler küçükleri yutuyor. Şu anda GM 9 milyon, Ford 8 milyon, Toyota 6 milyon, Daimler—Chryser 3,5—4 milyon, Volkswagen 3,5—4 milyon ve Renault—Nissan 3 milyon adet  üretim yapıyor. Bunların da kendi arasında sürpriz birleşmeleri olabilir ama bu saydığım şirketlerin çatısı altında birleşmeler tamamlanır. Birleşmelerde zaten mühendisliğin yüzde 75’i aynı kalıyor. Yüzde 25 gibi kısımda bir değişikliğe gidiliyor. Markalar ortadan kalkmıyor. Daha ziyade ortak satış politikaları ve ürünler üzerinde yoğunlaşma oluyor.
   <br/>
   <br/>
   Birleşmelerin nasıl bir netice vereceğinin tam kestirilemediğine ama devam edeceğine dikkat çeken İlkbahar, “Daimler—Chrysler birlikteliğinin istenen sonucu vermediği bilgileri geliyor. Kadroları Almanlaştırmak isteyerek Alman milliyetçiliği yapıldığı ifade ediliyor. Nissan’ın yüzde 35’ini Renault almıştı. Bu birleşmede ise iyi sinyaller geliyor. Nissan’a giden yönetici çok başarılı oldu. Yabancı kültürle bir arada yaşamasını biliyor. Birleşmeler devam edecek” diyor.
   <br/>
   <br/>
   ABD otomotivde atağa geçti
   <br/>
   <br/>
   Bill Clinton’ın başkanlığı döneminde ekonomi politikalarında bilişim sektörüne ağırlık verilmesi ABD’yi otomotiv başta olmak üzere diğer sanayi dallarında da gerilere itmişti. ABD iç pazarda bile Alman ve Japon otomobilleri ile rekabette güçlük çekiyordu. George W. Bush ise Clinton’ın aksine sanayi şirketlerinin isteklerine öncelik veriyor. Bu da gerileme sürecine girmiş General Motors’a eski güzel günlere geri dönme cesareti verdi. Otomotiv savaşlarında trend belirleme inisiyatifini elinden bırakmayan GM, Fiat’ın yüzde 20’sini ele geçirerek rakiplerine göre çok büyük bir avantaj elde etmiş görünüyor. İtalya’nın efsanevi ismi Gianni Agnelli bu birleşme için uzun süre direnmişti. Agnelli’nin ölümünün ardından 2003 yılının Nisan ayında Fiat’ın başına kardeşinin geçeceği ve Fiat—GM birleşmesinde son adımların da atılacağı belirtiliyor.
   <br/>
   <br/>
   Otomotiv petrole bağlı
   <br/>
   <br/>
   Tahminler, petrol bölgesinde 10 yıl içinde meydana gelecek gelir artışı ve rejim değişikliklerinin aç bir tüketim alanı oluşturacağı yönünde. Tüketim alanlarına şimdiden üretim ayağı ile girerek hazırlıklarını tamamlamak otomobil şirketlerinin yürüttüğü uzun vadeli bir strateji. Ortadoğu ve Orta Asya’daki yaklaşık 500 milyonluk bir nüfus bu şirketler için talep yaratacak çok önemli bir merkez. Hesapların çok ince yapıldığı bir ortamda Çin durumu fark ederek vergileri indirip arazi tahsisi yoluna gitti ve yabancı sermayenin kendi ülkesine gelmesi için her türlü kolaylığı sağladı.
   <br/>
   <br/>
   “Enerji fiyatları ile otomotiv satışları arasında ters orantı var” diyen Ali İhsan İlkbahar, petrol fiyatları arttıkça otomotiv satışlarının azaldığını söylüyor. Otomobilde kullanılan parçaların hemen hemen hepsinde petrol türevi malzemenin bulunması  petrol fiyatının kontrolünü otomobil şirketlerinin geleceği açısından daha elzem kılıyor.
   <br/>
   <br/>
   Mitsubishi Türkiye Distribütörü Temsa’nın Satış ve Pazarlama Direktörü Yusuf Soner ise dünyada otomotiv sektörünün pazar boyutunda yeni alanlara açılma ihtiyacı içinde olduğuna değinerek, ABD, Japon ve AB pazarlarının doymuş pazarlar olduğunu, gelişmiş ülkelerdeki pazar değişiminin ve açılacak potansiyelin tatmin etmeyecek kadar küçük olduğunu, Türkiye gibi aç pazarlara ulaşmak zorunda olduklarını anlatıyor. Türkiye’nin henüz fotoğrafı okuyamadığından yakınan Ali İhsan İlkbahar ise, “Yabancı sermayenin Türkiye’ye gelişinin önündeki engeller çok fazla. Gölcük’teki fabrika için 52 kez Ankara’ya gitmek zorunda kaldım. Gümrükler kalktı ama gümrük bürokrasisi çok fazla. Değişen bir şey yok. Nazik ifadesi ile bahşiş vermeden bazı şeyler olmuyor” diyor.
   <br/>
   <br/>
   Yan sanayi de etkilenecek
   <br/>
   <br/>
   Taşıt Araçları Parça Sanayicileri Derneği (TAYSAD) Genel Sekreteri Barbaros Demirci birleşmeler ve teknoloji değişimlerinin yan sanayiyi de derinden etkileyeceği görüşünde. “Yan sanayide de aktör firma önemli ölçüde azalacak ve büyük ölçekli firmalar ortaya çıkacak” diyen Demirci, “Yan sanayinin de yan sanayisi olacak. ABD ve Avrupa’da gidilen yol bu. Firmalar daha ucuza üretim yapabilecekleri ülkelere taşınıyorlar. Türkiye’deki durum bu sürecin bir parçası. Örneğin Ford’un minibüslerinin 80 bin adedini Türkiye’de üretmesi Avrupa’daki yan sanayiciyi etkiliyor ve onlar da Ford’u taklit ederek Türkiye’ye geliyor. Arabanın lambasını üretiyorsa ya ihraç ediyor, ya Türkiye’ye geliyor, ya da Türk bir şirketle ortak oluyor” diyor.
   <br/>
   <br/>
   Devlet politikası hâlâ yok
   <br/>
   <br/>
   Otomotiv sektörünün mensuplarının ittifakla üzerinde durdukları bir nokta da Türkiye’nin ülke çapında ve uluslararası boyutta bir otomotiv politikasının olmadığı gerçeği. Şimdilerde think—tank seviyesinde de olsa bir hareketlilik gözleniyor. Hükümetin isteği ile 2003 yılında TÜBİTAK önderliğinde ‘Vizyon 2023 Yılı’ başlıklı bir çalışma başlatıldı. Sivil toplum örgütlerinin aktif bir şekilde içinde yer alacağı geniş çaplı bir çalışma. Otomotiv sektörü bu raporun hazırlık aşamasına en büyük iki temsilcisi OSD ve TAYSAD ile katılıyor. 2023 yılında teknoloji ne olacak? Malzemelerde ne tür değişiklikler olacak, kaç şirket kalacak, Türkiye ne yapmalı gibi soruların cevapları yer alacak bu raporda.
   <br/>
   <br/>
   Yerli marka olabilir mi?
   <br/>
   <br/>
   Sektörde esas trendi ve politika değişikliklerini ana sanayi belirliyor. Türkiye’nin otomotiv ana sanayiinde uluslararası bir aktör olması mümkün görülmüyor. Ancak yan sanayide bu şans var. Ucuz işgücü ve stratejik konumu nedeni ile Türkiye’de üretim birçok marka için cazibe arz ediyor. Yerli marka fikrine nasıl baktığını öğrenmek istediğimiz isimler genel anlamda karamsar bir tablo ortaya koydu. Barbaros Demirci trajik bir hatırlatmada bulunuyor: “Türk markası için Avrupa ve ABD’nin her şehrinde, her ilçesinde satış sonrası hizmet zincirleri oluşturmak gerekiyor. Bu hayal 20 yıl evvel doğru politikalarla hayata geçirilse idi başarılabilirdi; ancak şimdi şirketlerin birleşerek devasa büyüklüğe ulaştığı bir süreçte yerli marka iddiası ütopik kaçıyor” diyor. Yusuf Soner ise Türk markası için kapıları bütün bütün kapatmıyor. Ancak bunun binek otomotivde değil de ticari araçlarda gerçekleşme olasılığının bulunduğuna inanıyor. Ali İhsan İlkbahar ise yerli marka üretmemizi mümkün görmemekle birlikte belki ileride bazı markalara Türkçe isimler konulabileceğini, Toyota’nın bir serisi için Avrupa dilinden bir kelimeyi, Corolla’yı seçtiğini, bir gün belki Ford’un bir ürününün ismini Anadol ya da Sultan koyabileceğini savunuyor.
   <br/>
   <br/>
   Türkiye partner olmalı
   <br/>
   <br/>
   Türkiye’nin üretim ayağında çok önemli bir partner olabileceğini belirten Barbaros Demirci şu noktalara dikkat çekiyor: “Vergi indirimi, arazi tahsisi gibi konularda kolaylık göstererek onların Türkiye’ye gelmesini sağlayabiliriz. Türkiye’nin makro ekonomik politikası yok. Böyle olduğu için uzun vadeli hedefler takip edilemiyor. Politik ve ekonomik istikrar olmayınca kararlılık ve uzun vadeli öngörüler peşinde koşmak da olmuyor. Otomotiv sektörü rahat ve sorunsuz ekonomi ister. Turizmin darbe yemesi bile otomotiv sektörünü olumsuz yönde etkiliyor. Savaş senaryoları ülke riskini artırıyor. Tüketimin kısılması kısır döngü oluşturuyor. Bu kısır döngü ileride tüketiciyi de vuruyor. Şu anda birçok bilinmeyen var. Dünyada ana üreticiler azalırken Türkiye’nin bir model ile uluslararası sisteme dahil olması mümkün değil. Şartlar o kadar hızlı değişiyor ki eskiden 10 yıllık planlar yapan otomotiv üreticileri ancak 3—4 yıl süren stratejik planlar hazırlıyorlar.”
   <br/>
   <br/>
   2030 yılına kadar içten yanmalı motorlar yine piyasanın hakimi olacak. Hidrojen ya da elektrikle giden arabalarda gelişmeler olacak ama yine de pek şans verilmiyor. Türkiye ise otomobil markası üretmenin hayaline bile ‘sakıncalı’ muamelesi çekiyor. Eğer gelişme olacaksa demek ki bu tekstilde olduğu gibi otomobilde de ‘fason’ üretimle olacak...
   <br/>
   <br/>
   <br/>
   <br/>
   YUSUF SONER*: ÇIĞ NOKTASINI BEKLİYORLAR
   <br/>
   <br/>
   Otomotiv sektörü, yeni pazarlara açılma ihtiyacı içinde. ABD, Japon ve AB pazarları doymuş durumda. Buralardaki değişimin ve açılacak potansiyelin miktarı, tatmin etmeyecek kadar küçük. Türkiye gibi aç pazarlara ulaşmak zorundalar. Bu da çığ noktası denen seviyeyi aşmakla mümkün. Mevcut tecrübeler ışığında çığ noktası, baz otomobil fiyatının milli gelire eşitlendiği nokta oluyor. Türkiye’nin milli geliri şu anda gayriresmi olarak 5 bin dolar seviyesinde, baz otomobil ise 10 bin dolar. Milli gelirimiz iki katına çıktığında otomobil satışında büyük patlamayı bekleyebiliriz. İngiltere bu noktayı 1950’lerde, Japonya ve Almanya 1960’larda, İspanya ise 1984’te AB’a girdiğinde yakaladı.
   <br/>
   <br/>
   Şirketler açısından ise Türkiye’de ve dünyada rekabet çok ön planda olacak. Kim daha kaliteli ve daha ucuza üretirse, pazarda o söz sahibi olacak. Sonuçta üç tane kosantrasyon noktası var. ABD, AB ve Uzakdoğu kaynaklı rekabet. Kimin galip geleceğini ise zaman gösterecek. Derbi maçı gibi bir şey bu. Maçın galibini tahmin etmek çok zor. 10–15 sene içinde sonuçlanır. Türkiye bir otomobil adası olmaya doğru gidiyor. 2004 yılında ihracatta gıda sektörünü de geçerek tekstilden sonra ikinci büyük ihracatçı sektör konumuna geleceğini tahmin ediyorum. Türkiye’nin marka çıkarıp çıkartmayacağına kesin bir dille imkansız demek içimden gelmiyor; ama çok zor. Binek otomobillerde yerli otomobil markası üretemesek de ticari araçlarda bu daha kolay.
   <br/>
   <br/>
   * Mitsubishi Türkiye Distribütörü Temsa’nın Satış ve Pazarlama Direktörü
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2410), [web.archive.org (arşiv bağlantısı)](http://web.archive.org/web/20031024091253/http://www.aksiyon.com.tr:80/detay.php?id=2410)
