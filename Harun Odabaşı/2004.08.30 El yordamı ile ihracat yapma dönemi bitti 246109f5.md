# El yordamı ile ihracat yapma dönemi bitti

*Harun Odabaşı 2004.08.30*

<div>
 <p>
  <font>
   12 bin ihracatçı firmanın şirket bilgilerinin ayrıntılı olarak yer alacağı ttn.com.tr portalı pazarda alıcı ile satıcıyı bir araya getirmeyi hedefliyor. Bir yıldır altyapı çalışmalarını yürüten TTN A.Ş. CEO’su Enis Eryılmaz, Ekim 2004’te siteyi yabancı ve yerli firmaların hizmetine açacak.
   <br/>
   <br/>
   İnternet ile ticaret hep hayalinin kurulduğu, ama bir türlü klasik ticaret yapma usullerinden vazgeçilemediği için iş dünyasının pek rağbet etmediği bir yöntem. İnternet üzerine bugün Türkiye'de başarılı başarısız pekçok proje ortaya kondu. Gelinen nokta umut verici olmakla birlikte birçok eksik var. En başta bilgisayar okur yazarlığı oranı çok düşük. Böyle olunca internetten "sohbet-chat"  ya da "elektronik posta/e-mail" yolu ile istifade edenlerin oranı bile gelişmiş ülkelerin epeyce altında. Türkiye İhracatçıları Meclisi (TİM) ve ihracatçı birlikleri ticaret yapma biçiminin internete kaydığını fark ederek, geçtiğimiz yıl TİM Ticaret Noktası Bilişim Hizmetleri A.Ş. adı altında bir şirket kurdu. Açılışını Başbakan Recep Tayyip Erdoğan'ın yaptığı portal, Ekim 2004'te altyapısı tamamlanarak Türk ihracatçısının hizmetine sunulacak. Sisteme TİM Başkanı Oğuz Satıcı'nın büyük önem verdiği ve başarılı olması için her türlü fedakarlığı yaptığı biliniyor. TTN'in CEO'su internet piyasasının yakından tanıdığı bir isim, Enis Eryılmaz. Eryılmaz'la bir yılda hangi noktaya geldiklerini ve portalın Türk ihracatçısına neler vaat ettiği üzerine konuştuk.
   <br>
    <br>
     -Geçen bir yılda neler yaptınız?
     <br>
      <br>
       Bir yıl zarfında öncelikle 2003'te ihracat yapmış 34 bin şirketin veri tabanını oluşturduk. Bu şirketleri aynı zamanda ürün çeşitliliği üzerine oturttuk. 400 bin civarında ürünün GTIP kategorizasyonu içinde yer aldığı, yani hangi ürünün kimler tarafından üretilip pazarlandığını görmenin mümkün olduğu bir sistem var ortada. Hangi firmalar tarafından üretilip pazarlandığı anlamına da geliyor. Bu aslında basit anlamda bir indeks. Türkiye'de kim kimdir, ne yapar, hangi malı ihraç eder sorularına cevap niteliğindeki bilgilere ulaşabileceğiniz bir indeks. Bu indeks karmaşık sorgulama tekniklerine de sahip. Anahtar sözcüklerle arama yapabiliyorsunuz. Örneğin "deri" dediğinizde deri ceket ihracatçıları geliyor önünüze. Ama gümrük çıkış beyannamesindeki GTIP ürün kodunu yazdığınızda Türkiye'de GTIP kodu ile ihracat yapmış bütün şirketlere ulaşıyorsunuz.
       <br>
        <br>
         Ayrıca, bu şirketlere direkt mesaj gönderebiliyorsunuz. Ürün bazında ya da şirket bazında olduğu gibi toplu gönderebiliyorsunuz. Kaba anlamda bir ihracatçı envanteri olarak algılayabiliriz. Burada ciddi problemlerimiz var. Elimizdeki bilgiler ihracatçı birliklerine kayıt yaptırırken ve gümrük çıkış beyannamesindeki bilgiler. Bu bilgilerin bir kısmı eski ve güncellenmiyor. Şirketlerin önemli bir kısmı hâlâ internet kullanmıyor. Elektronik posta kullanımının yüzde 25'ler seviyesinde olduğunu söylersek durum anlaşılır herhalde. Türkiye'nin uluslararası rekabet ortamında internet kullanımını hâlâ bu seviyelerde tutuyor olması çok büyük bir eksiklik. Çünkü, elektronik posta hem verimli hem de maliyetler açısından son derece kullanışlı bir sistem olmasına rağmen özellikle KOBİ seviyesindeki şirketlerin önemli bir kısmı bu değişimi gerçekleştiremiyor.
         <br/>
         <br/>
         -Bu kadar önemli bir konu niçin ihmal ediliyor?
         <br/>
         <br/>
         Tamamen Türkiye'nin gerçekleri ile ilgili. Bilgisayar okuryazarlığı denen konu eğitim gerektiriyor. Hiç elini bilgisayara dokundurmamış milyonlarca Türk çocuğu var. KOBİ'lerin patronu olan küçük müteşebbis de hayatı boyunca bilgisayara dokunmamış olunca, bilgisayarı pahalı, kullanımı zor ve ihtiyaçlarına cevap vermeyecek bir araç olarak görüyor. Bu bir eğitim ve bilinç sorunu. Türkiye'nin bilgisayar okur yazarlığı önceliğine kavuşturulması gerekiyor. Bunu KOBİ'lerden ya da insanlardan beklemek doğru değil. Bunu bir siyasi iradenin öncelikli sorunu olarak algılamak lazım. Böyle bir açılım her şeyden önce kaynak sorunu. Zira bilgisayar ucuz bir alet değil. Minimum seviyede 500 dolarlık bir bilgisayar ve internet aboneliği ile birlikte 60 milyon lira seviyesinde sabit harcama olacak. Bunlar birçok firmanın öncelikleri içinde yer almıyor.
         <br/>
         <br/>
         -Firmalar bu parayı ödeyemez mi?
         <br/>
         <br/>
         Çok rahat öder. 18 aya kadar varan taksitlerle bilgisayarlar satılıyor.
         <br/>
         <br/>
         -Bu tip açılımlarda insanları motive etmek için güzel örneklerin ortaya konması lazım. Sizin bu anlamda başarı hikayeleriniz var mı?
         <br/>
         <br/>
         TTN'de yola çıkarken ilk etapta bir envanter çalışması yapmayı istedik. Sistemi dışarıya açmadan önce dışarıdaki firmalar bu sisteme geldiğinde doğru işleyen ve içeriği tatmin edici bir sistemle karşısına çıkmak gerekiyor. Aksi takdirde adam bir uğrar ve istediğini alamadığı takdirde bir daha gelmez. Önce kendi mutfağımızı toplamaya çalışıyoruz. Türkiye'deki bütün şirketlerin erişilebilir ve interaktif hale getirilmesi gerekiyor.
         <br/>
         <br/>
         -İstediğiniz anlamda bir siyasi irade var mı?
         <br/>
         <br/>
         Bu hükümetten ciddi anlamda destek alıyoruz. Kaynakları ölçüsünde destek veriyor. Bizzat başbakan bu portalın açılışına geldi. Siyasi iradede işin gerekliliği konusunda bir inanç sorunu yok. Herkes bu gerçeğin farkında. Geçmiş hükümetler döneminde de böyleydi. Bütün problem bu duruma öncelik verme noktasında düğümleniyor. Sorun kaynak sorunu olmaktan ziyade öncelik sorunu.
         <br/>
         <br/>
         -Bu işe KOBİ'ler yeterli ilgiyi göstermiyorsa sizin yapmaya çalıştığınız çalışmanın vakti zamanı gelmemiş bir çalışma olma ihtimali var mı?
         <br/>
         <br/>
         Hayır. Bu işin aslında vakti zamanı geçti bile. Genel kavramları açısından baktığımızda bilişim bir araçtır. Ne bir hedeftir, ne başlı başına bağımsız bir yaşama biçimidir. Dolayısıyla, bunun hangi araca hizmet ettiği ve doğru kullanıldığı takdirde sizi nerelere taşıyabileceğinin iyi bilinmesi gerekiyor. Örgütler büyüdüğünde verimsizleşir ve kontrolleri zorlaşır. Denetimi sağlamak için gereksiz yere birçok ara katmanlar oluşturulur. Bu yönetim katmanları zaman içinde bizzat müşteri ile şirketin üst yönetimi arasındaki mesafeyi artırır. Doğru mesajlar doğru bilgiler yönetime ulaşmaz. Yönetimler de doğru olmayan bilgilerle yanlış kararlar verir ve zaman içersinde ölürler. 100 sene önce dünyanın en büyük 500 şirketinden bugün sadece bir tanesi ayakta kalabilmiştir; General Electric. Ayakta kalmasının nedeni de son 15 yılda Jack Welh'in vizyonu ile tamamen bilgi teknolojilerine ağırlık vererek iletişim problemlerini çözmesinden ve örgütteki verimliliği artırmasından kaynaklanıyor.
         <br/>
         <br/>
         -Büyüme stratejimiz genelde bu zamana kadar 'bu işte para var girelim' mantığı ile oldu. Öyle programlı bir çalışmanın sonucu değildi. İnternet ile ticaretin de böyle cazip hale gelmesi bu işte para olduğunun somut bir şekilde gösterilmesi lazım değil mi? Örneğin dışarıda bizim ihraç ettiğimiz ülkelerin Türkiye'den böyle bir talebi var mı? Onlar bu işe hazır mı?
         <br/>
         <br/>
         Zaten bu konuda çok geç kalmış durumdayız. El yordamı ile ihracat yapma dönemi bitti. Daha doğrusu bilgi kaynaklarının kendilerini ifade etme platformları farklı farklı. Kataloglar var, fuarlar var. Müşteri size geliyor ya da siz müşteriye gidiyorsunuz. Yani bir şekilde iletişim ağı üzerinden diyalog kuruyorsunuz. Bilgi teknolojisinin bize getirdiği avantaj ilk planda bu kullandığın mecranın verimliliği. İkincisi iletişimin hızı çok yüksek hale geliyor. Yani bir kataloğun karşı tarafa ulaşması uzun bir süreç iken internetteki siteniz sayesinde anında ulaştırma imkanı var. Ancak internette çok fazla bilgi kirliliği olduğu için doğru bilginin ulaştırılması için akıllı sistemlere ihtiyaç var. Bizim yaptığımız şey ilk planda yabancı alıcının ne nerededir, en iyi malı en kısa sürede ve en uygun fiyatla nasıl alabileceği noktasında destek sağlamak. Bunu yaparsanız adam doğru bilgiyi alır ve buraya gelir. Bizim temel problemimiz firmaların elinde iş yapma süreçleriyle alakalı dokümantasyonlarının olmaması. Çok az KOBİ'nin elinde bu tip bilgiler var. Bizim ihracatçıların yüzde 25'ini ancak e-maili var.
         <br/>
         <br/>
         -Siz geçen bir yıl içersinde ne kadar firma ile ilişkiye geçtiniz ve sizi anlayıp sisteminizden istifade etmek isteyen ne kadar firma oldu?
         <br/>
         <br/>
         Burada çeşitli pazarlama yöntemleri ile çalışıyoruz. Bir satış ekibimiz var. İhracatçı birlikleri bizim ihracatçılarımızın temsilcilerinden oluşuyor. Yönetim kurullarını ve ihracatçı birlikleri genel sekreterliklerini bilgilendiriyoruz. Mümkün olduğu kadar fazla sayıda firmaya ulaşmaya çalışıyoruz; ama yine de başarılı olduğumuz söylenemez. Dönem içinde 2 bin 500 firmaya ulaşıp bilgilerini güncelleyebildik. Bu çok düşük bir rakam. Elimizdeki kadro yetersiz. Çok büyük kaynak ayırmak da mümkün olmuyor.  KOSGEB'in de bizdekine benzer bir kaygısı ve çalışması var. Ortak düşünceler çerçevesinde bir araya gelme noktaları aradık ve bu çerçevede anlaşmalar imzaladık. İlk etapta İstanbul Maden ve Metal İhracatçıları Birliği’nin 4 bin 500 üyesinin taraması yapılıyor. Anketörler tek tek onlara gidiyor. Bugün itibarı; ile İstanbul İhracatçı Birlikleri'nde 2 bin 500 üye taramadan geçiyor. Bunlar 45 gün içinde sonuçlanacak. Bir anketör ordusu oluşturuyoruz KOSGEB'le beraber. Aynı çalışmayı 6 bin firmanın bulunduğu makine sektöründe de yapacağız. İki ay içinde 12 bin KOBİ statüsüdeki ihracatçının veri tabanını güncelleyeceğiz. Yıl sonuna kadar bu rakamı 15 bin seviyesine çıkarmayı hedefliyoruz ki bu iyi bir rakam. Diğerlerinin de bilgisi var; ama güncellenmemiş ve detaylı değil.
         <br/>
         <br/>
         -Türkiye'de firmalar özellikle gerçekleşen rakamlarını söylemekten çekiniyor. Bu sizin doğru bilgiye ulaşmanızı engellemiyor mu?
         <br/>
         <br/>
         Bu bizim temel sorunlarımızdan birisi. Onları çok fazla zorlamayacak bilgilerden başlamak gerekiyor. Alabildiğinizden alıyorsunuz. Önemli olan düzgün çalışan firmaların zaman içersinde başarılı oldukları görüldüğünde, başarı hikayesi ortaya çıktığında diğerleri de bu husustaki dirençlerinden vazgeçecek.
         <br/>
         <br/>
         -Bu tür her yerde anlatabileceğiniz bir başarı hikayeniz var mı?
         <br/>
         <br/>
         Başarı hikayesi aşamasına gelmedik. Biz portalı daha dışarıya açmadık. Sistemi dışarı açtığımızda firmaların bu portal üzerinden ihracatlarını artırdıkları bir mekanizmayı oluşturabildiğimiz zaman başarı hikayeleri ortaya çıkacak. KOSGEB'le yapacağımız 12 bin firma bilgisini oluşturabildiğimiz zaman portalı dışarıya açacağız. Ekim sonu gibi biz portalı kayıt yapılıp herkesin araştırma yapabileceği bir portal haline dönüştürmüş olacağız. Elimizde şu anda 100 binin üzerinde dünyadaki ithalatçının bilgisi var. Bu ithalatçıları bilgilendireceğiz. Firmaların bilgilerinin gelen ziyaretçinin ihtiyacını karşılayacak seviyede olması gerekiyor. Yeterli olmadığı taktirde bir gelirler ve tekrar gelmezler.
         <br/>
         <br/>
         -İndeks dışında ne tür hizmetler olacak?
         <br/>
         <br/>
         İndeks, işin sadece bir kısmı. Diğer bir kısmı özellikle KOBİ statüsündeki firmaların ciddi işletmecilik sorunları var. Sadece asli işi olan üretim ile uğraşmak zorunda değil. Finansman, bürokrasi ve pazarlama problemleri var. Lojistik problemi var. KOBİ'lerin tek başına bu sorunların altından kalkması mümkün değil. Onun için herkes patinaj yapıyor ve sermaye birikimi olmuyor. Güvenebileceği sistemler ve piyasalar oluşmadığı için firmalar el yordamı ile kendi işlerini yapıyor. Yetişmiş elemanları ve teknolojileri yok. Bu sebeble KOBİ seviyesinde kalıyor, büyüyemiyorlar. İşte biz bunu çözmeye çalışıyoruz.
         <br/>
         <br/>
         -Gelişmiş ülkelerde TTN benzeri sistemler üzerinden yapılan ticaret ne seviyede?
         <br/>
         <br/>
         Uzakdoğu ülkelerinde bunun çok muhteşem örnekleri var. Alibaba diye bir şirket var. Alibaba'ya dünya üzerinde günde 3 bin şirket üye oluyor. Çinli bir şirket. Kırk haramilerden esinlenerek Alibaba ismini koymuşlar. Uzakdoğu'da web sayfası olmayan bir firma bulamazsınız. İnternet çok hızlı ve çok ucuz çünkü. Uzakdoğu'daki ihracat patlamasının arkasında ciddi anlamda internet desteği var. Bu portallar işlem yaptıran portallar değil. Biz alıcı ile satıcıyı buluşturuyoruz. Anlaşırlarsa işi kendi aralarında yapacaklar. İkinci aşamada işlemleri bizim üzerimizden yapabilecekleri alanlar oluşturuyoruz. Örneğin firmanın sipariş formunu karşı tarafa ulaştırıp o formun bizim portal üzerinden satıcı firmaya ulaştırılıp satışın gerçekleştirilmesi halinde lojistik firmasını ve bankanın ödeme sistemlerinin otomatik haberdar edilmesi gibi birtakım entegrasyon süreçleri başlattık. Garanti ve Yapı Kredi Bankası ile çok ciddi ve ayrıntılı çalışmalar yaptık. Bizim yapmaya çalıştığımız şey KOBİ'nin muhasebesindeki bilginin uluslararası iletişime baz deşkil edebileceği bir altyapıyı oluşturmak.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 3005 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=15069), [web.archive.org (arşiv bağlantısı)](http://web.archive.org/web/20060118235908/http://www.aksiyon.com.tr:80/yazdir.php?id=15069)
