# Çok ‘kola’y mutlu oluyoruz

*Harun Odabaşı 2014.04.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Öyle anlaşılıyor ki biz daha uzun süre ‘mutluluğa kapak aç’ıp ‘mutlu olmak için bir milyon neden’ bularak Coca Cola tüketmeye devam edeceğiz. Hem de son reklamındaki gibi ‘Hadi rastgele!’ demeyi ihmal etmeden…
  </font>
 </div>
 <div id="newsText">
  <font class="detail-text">
   <p>
    Markete girdiğinizde “İçinde şeker ve esans bulunan bir gazlı su istiyorum.” deseniz herhâlde tezgâhtarı oldukça şaşırtırsınız. Ancak isteğiniz Coca Cola olunca her şey berrak ve nettir. Marka, çok kestirme bir tanımla gazlı su ile Coca Cola arasındaki farktır. Yeri geldiğinde uyuşturucu gibi bir bağımlılığa dönüşebilen marka dünyasında varlığını sürdürmek isteyen oyuncular görsel ve yazılı iletişim araçlarında çok farklı kampanyalarla arz-ı endam ediyor. İşte markalaşma oyununu en iyi kurgulayan ve bütün dünyanın piyasa değeri en yüksek ikinci markası konumundaki gazlı su (Coca Cola) bugünlerde yine bizi şaşırtmayı başardı.
    <p>
     Türkiye’deki 50. yılını kutlayan şirket, ismini Türkçe okunuşu ile Koka Kola yazma kararı aldı. Etkili bir reklamla Türk halkına duyurulan bu uygulamaya ‘geç alınmış bir karar’ diyen de var, ‘Global düşün, lokal hareket et’ politikasının devamı gözü ile bakan da... Bu marka üzerine akademik bir çalışma yapan Gediz Üniversitesi Öğretim Görevlisi Yrd. Doç. Dr. Yalçın Kırdar, Coca Cola’nın Koka Kola olmasının arkasında Türk zekâsı olduğu kanaatinde: “Şirketin Türkiye ayağında çok güçlü isimler var. Zannediyorum bu görüş burada pişirildi ve Atlanta’daki merkeze onaylatıldı.” Prof. Dr. Ali Atıf Bir ise Coca Cola’nın marka stratejisi oluşturmada bir numara olduğunun altını çizerek “Belki dünyanın en gereksiz içeceğini dünyanın en değerli markası hâline getiren profesyonel bir çizgisi var.” ifadesini kullanıyor.
     <p>
      Geçen Ramazan’da iftarı konu alan reklamı ile de çok konuşulan şirket, bu reklamın birebir aynısını diğer İslam ülkelerinde de kullanmış, çok iyi geri dönüş almıştı. “İftar reklamı tutunca İsrail’de Yortu Bayramı’nı konu alan reklam yaptı. Renkleri Türk Millî Takımı’nın renkleri ile aynı olunca millî maçlarda da bu avantajı kullandı.” diyen Kırdar, firmanın bu reklamla pazar payını artırdığını, daha önce kutuların üzerine Ayşe, Fatma, Ali gibi isimleri yazarak büyük bir geri dönüş sağladığını, hamlenin küçüklüğüne rağmen etkisinin büyük olduğunu, insanların marketlerde sıraya girerek kendisinin ya da sevdiği kişinin ismini aramaya başladığını anlatıyor. Ali Atıf Bir de markanın imajını sınıfsız bir toplum üzerine oturttuğu, işçinin de patronun da Coca Cola içtiği, bu yönüyle Coca Cola’nın alternatifsiz olduğu görüşünde.
      <p>
       Marka, mutluluğu fiziksel, duygusal ve kültürel olarak üç temel esas üzerinden ele alıyor ve herbiri için farklı yaklaşımlarda bulunuyor. Bazen susuzluğu giderme ve yemek sofralarını tamamlama işlevi ile ön plana çıkıyor. Ara sıra, toplumsal duygulara hitap ediyor; müzik ya da spor gibi mutluluk platformlarında tüketiciyle temas kuruyor. Kültürel anlamda yerelleşme stratejisi ise özellikle Ramazan’da ve yeni bir yıla girerken kendini gösteriyor. Bu yaklaşım, en büyük rakibi Pepsi ile arasındaki pazar payı farkını açması için itici güç oluyor.
       <p>
        Coca Cola, iletişim araçlarının da gücü ile 13 yıl üst üste dünyanın piyasa değeri en yüksek markası oldu. Ancak 2013’te yapılan son araştırma tahttan indiğini gösterdi. New York Times’ın paylaştığı sıralamada Coca Cola, 13 yıl sonra liderliği bir teknoloji şirketine, Apple’a kaptırmıştı. Coca Cola’nın liderlik koltuğuna dönmek için önümüzdeki günlerde ‘global düşün, lokal hareket et’ ilkesinin yeni versiyonlarıyla karşımıza çıkması sizi hiç de şaşırtmasın.
        <p>
         Haydi size bir de ekstra bilgi: Markanın ‘Koka Kola’ olarak yazılacak olmasına en çok sevinenlerden biri, ismi sık sık Necati Cola olarak yazılan Aksiyon Yazı İşleri Müdürü Necati Kola olmuş ve bunu Twitter’da paylaşmış. Firma, üzerinde ‘Necati’ yazan bir kola kutusu ile yine Twitter üzerinden kendisine hemen jest yapmış: “Bu hoş tesadüf bizi de çok sevindirdi @necatikola. Mutluluğu her zaman paylaşmak dileğiyle...” Necati Kola’nın cevabı da şöyle olmuş: “İçecek olarak ayranı tercih etsem de nazik cevabınız için teşekkürler.”
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-38397-cok-kolay-mutlu-oluyoruz.html), [web.archive.org (arşiv bağlantısı)](http://web.archive.org/web/20140926134442/http://aksiyon.com.tr/aksiyon/haber-38397-cok-kolay-mutlu-oluyoruz.html)
