# NÜFUZ CASUSLARI FAZLA MESAİDE

*Harun Odabaşı 2000.11.25*

<div>
 <p class="spot">
  Bankaların içini boşaltanları affetmek pragmatik düşüncenin bir sonucu  imiş. Paraları faizi ile geriye alırlarsa hapse girenleri kırkı bile çıkmadan  dışarı çıkaracaklar. Bu sefer sağdan yaklaşıyorlar. Affa karşı çıkanları da  mantıklı düşünmemekle suçluyorlar. Nüfuz casusları yine iş başında
 </p>
 <p class="metin">
 </p>
 <img border="0" src="/web/20020528191456im_/http://www.aksiyon.com.tr/2000/312/resimler/Nüfuz.jpg"/>
 <p class="metin">
  "Bir gece ansızın evinize giren hırsız sizin bütün mücevherlerinizi, televizyonunuzu, değerli olan neyiniz varsa hepsini alıp kaçıyor. Daha sonra polis izleri takip ederek hırsızı yakalıyor. Adalet diye kıvranırken yavuz hırsız sizi şok eden şu cüretkâr teklifi yapıyor: "Ben çaldığım malları iade edeyim, hapis cezasından kurtulayım". Hukuk bu durumda ne yapar? Mallar geriye iade edildiği için hırsızlık suçu görmezlikten gelinebilir mi? Ceza hukuku açısından böyle bir şey sözkonusu olamaz. Çünkü suç tam teşekkül etmiş durumda. Bilerek ve kasten içini boşaltanların yaptığı teklif yavuz hırsızın yaptığı ahlâksız tekliften daha seviyesiz duruyor. O zaman sorarlar adama baklava çalan çocuklara 6 sene hapis verirken bu teklif aklınıza niye gelmedi diye?
 </p>
 <p class="metin">
  İyimserler grubu, bir süreden beri Türkiye'de cumhuriyet tarihinde benzerine rastlanmayan ciddiyette bir 'bağırsak temizleme' harekâtının başlatıldığını düşünüyordu. Bu duygu Susurluk Skandalı ile devlet içine yuvalanmış çetenin ortalık yere serildiği zaman pek güçlü değildi. Zira cinayetler çemberindeki Susurluk sanıklarından bir tanesi bile henüz mahkumiyet almadı.
 </p>
 <p class="metin">
  Fakat Paraşüt, Balina, Matador operasyonlarının ardından, 'karşılarında önümüzü' iliklediğimiz insanların da elleri kelepçeli polis nezaretinde mahkeme önüne çıkmaya başlaması gerçek bir temizlik harekâtının başladığı yönünde işaretler taşıyordu. Bütün itirazlara rağmen Zekeriya Temizel'in Bankacılık Denetleme Üst Kurulu'nun başına getirilmesi, İçişleri Bakanı Sadettin Tantan ve Adalet Bakanı Hikmet Sami Türk'ün kararlı tutumları bu yöndeki kanaatleri güçlendiriyordu. Ancak hapisteki batakçıların daha kırkı çıkmadan birilerinin onları af kapsamı içerisine alması kafaları karıştırmaya yetti de arttı bile.
 </p>
 <p class="metin">
  Nüfuz casusları
 </p>
 <p class="metin">
  iş başında
 </p>
 <p class="metin">
  Ama yine de iyimser teoriyi güçlü tutmak için şöyle bir savunmaya inanmak istiyoruz: "Dünyanın efendileri Türkiye'nin kartvizitini hazırladı ve Ortaasya'da, Ortadoğu'da şeflik görevi verdi. Şefin güçlenmesi için içerde de düğmeye bastı ama yıllarca çarpık düzenden nemalananlar boş durmuyor ve nüfuzlarını kullanarak saldırılara karşı cevap veriyorlar."
 </p>
 <p class="metin">
  Ankara Ticaret Odası (ATO) Başkanı Sinan Aygün'ün, Sadettin Tantan'dan ilham alarak çeşitli kamu kurumlarındaki üst düzey görevlerinden ayrılarak, ayrıldığı kurumun kredi ilişkisi içinde bulunduğu özel sektör kuruluşlarına geçen 12 bürokratı, "nüfuz casusu" olarak ilan etmesi batakçıların 'koruyucu melekleri'nin nerelerde olduğunu da gösteriyor.
 </p>
 <p class="metin">
  Biraz pragmatik olsak!
 </p>
 <p class="metin">
  Batakçıların affını savunanlar bu defa sağdan yaklaşıyorlar: "Biz bunları affedeceğiz ama batırdıkları paraları da faizi ile geri alabileceğiz. Biz bunları affetmezsek bunlar paraların üzerine yatarlar". Hatta Adalet Bakanı Hikmet Sami Türk bu düşüncenin pragmatik yaklaşımın bir sonucu olduğunu söyleyerek tarihe geçerken, güvendiğimiz dağlara karların yağdığını da gösteriyordu. Bu yaklaşım sermaye baronlarının ve batan bankaların sahiplerinin de üyesi olduğu TÜSİAD'ın ofsaitten attığı bir golü anımsatıyor.
 </p>
 <p class="metin">
  Uzaktan bakıldığında iyi niyet koktuğu zannedilen bu düşüncenin yakından bakınca 'nüfuz casusları'nın manipülasyonundan başka bir anlam ifade etmediği ortaya çıkıyor. Bu savunmada aynı zamanda devletin acziyeti de saklı. Doç Dr. Şükrü Kızılot'un dediği gibi devlet yolsuzlukların üstüne kararlılıkla gitse tek kuruş bırakmadan geri alır. Paranın takibini yapmak o kadar zor değil. Ama nüfuz casusları yeniden görev başında...
 </p>
 <p class="metin">
  Siyasi hamiler neden ortada yok?
 </p>
 <p class="metin">
  Bankalar Operasyonu'nda eksik kalan çok önemli bir nokta vardı ama kimsenin bunu itiraf etmeye dili varmıyordu. Banka batıranların üzerine gidiliyordu ama siyaset ayağı eksikti. Siyasilerden hiçbiri yolsuzluklardan dolayı suçlanmıyordu. Etibank'a el konulmasından birkaç gün evvel ANAP Milletvekili Güneş Taner'in Medya Holding Murahhas Azalığından istifa etmesinin, Hazine müsteşarı, hükümetin üç genel başkanı ve 9. cumhurbaşkanı haricinde kimsenin bilmediği Egebank'a el koyma operasyonunu Murat Demirel'in haber almasının nasıl mümkün olduğunun, İnterbank'ın içi boşaltılırken Etibank'ın nasıl olup da İnterbank'ın sahibi Cavit Çağlar'a satıldığının, Hayyam Gariboğlu ve Ali Balkaner içeri alınırken Cavit Çağlar'ın elini kolunu sallayarak sokakta dolaşabildiğinin, aynı Cavit Çağlar'ın kredi borcu bulunduğu bankadan sorumlu devlet bakanı olmasının cevapları henüz verilmedi. Sahi hâlâ Dinç Bilgin'in gazetesinde yazmaya devam eden DSP Milletvekili Ahmet Tan şu sıralar hangi işlerle uğraşıyor dersiniz?
 </p>
 <p class="metin">
  Temizel kamu bankalarına ne zaman el koyacak?
 </p>
 <p class="metin">
  Hazine Müsteşarlığı bankaların nakit akışlarını önlerindeki monitörden dakikası dakikasına takip edebiliyor. Bir milyon doların üstündeki kredilerin hangi şartlarda verildiği yeminli mali murakıplar tarafından anında inceleniyor. Yani bilimsel olarak siyasi destek olmadan bankaların içinin boşaltılması mümkün değil. Ancak yolsuzluk halkasının Meclis'e gelmemesi operasyonun selameti açısından önemli bir boşluk meydana getiriyor. Hapse giren Engin Civan, Özal Baysal gibi banka genel müdürlerinin isimleri aklımıza gelebiliyor ama hiç banka batıran siyasetçi ismi duymadık şimdiye kadar. TMSF hep özel bankalara el koyuyor. Peki görev zararı adı altında milyarlarca doları batıran devlet bankalarına ne zaman el koyacak, ya da usulsüz kredi aktaranları ve bu talimatı verenleri ne zaman sorgulayacak?
 </p>
 <p class="metin">
  Şirket kurtarmak için komite kuruldu
 </p>
 <p class="metin">
  Bir de bankaların iştiraklerindeki şirketlerin yaşatılması meselesi var. Batan bankalardan usulsüz kredi almış ve geri ödeyemeyen şirketler şimdi kurtarılmak isteniyor. Taze para girişi ile faaliyet gösterdiği sektörde belki haksız rekabet meydana getirerek lehine pozisyon üreten şirketler istihdam için yaşatılacak? Bu mantıktan hareket edersek devletin iflas eden bütün şirketleri kurtarması lazım değil mi? Sanayi Bakanlığı'nın verdiği bilgilere göre Türkiye'de 1999 yılında 14 bin 717 şirket kapanmış. 2000 yılında da bu rakamın 14 bin civarlarında olması bekleniyor. Peki devlet bunlardan hangisini kurtarmış. Zaten Dünya Bankası Türkiye Direktörü Ajay Chhibber, zor duruma düşen şirketlerin kurtarılmasına yönelik girişimleri desteklemediklerini, bunun acıyı artırmaktan öteye bir anlam taşımadığını söylemiyor mu? Chhibber, "İstihdam için şirket kurtarmanın bedelini yine vergi mükellefleri ödüyor" diyor.
 </p>
 <p class="metin">
  Türkiye'de işadamı— siyasetçi— bürokrat— medyadan oluşan saadet zinciri bir anda oluşmadı. Zaman içerisinde derinleşerek ve kenetlenip güçlenerek büyüdü. Anlaşılan bir darbede de yıkılmayacak? Cüneyt Ülsever'in tabiri ile 'yine gelecekler.' Ama biz bu sefer 'gelecekleri varsa görecekleri de var' diyoruz, diyoruz da acaba yanılıyor muyuz?
 </p>
 <br/>
 <center>
  <a class="anaorta" href="http://web.archive.org/web/20020528191456/mailto:harunodabasi@usa.net">
   harunodabasi@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/312/ekonomi/1.htm), [web.archive.org (arşiv bağlantısı)](http://web.archive.org/web/20020528191456/http://www.aksiyon.com.tr:80/2000/312/ekonomi/1.htm)
