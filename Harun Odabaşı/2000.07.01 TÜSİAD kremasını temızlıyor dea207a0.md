# TÜSİAD kremasını temızlıyor

*Harun Odabaşı 2000.07.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Kış mevsimini İsviçre'nin Alp dağlarında, yaz mevsimini güney sahillerinin gözde mekanlarında, normal zamanlarını ise Boğaz'daki yalısında viski içerek geçirenlerden Türkiye'nin sorunlarını çözmesi beklenemez"
  </font>
 </div>
 <div id="newsText">
  <font class="detail-text">
   diyenlerdenseniz, hele biraz daha ileriye giderek 'onlar emperyalizmin içimizdeki işbirlikçisidir' şeklinde keskin bir hüküm cümlesi kurmakta zorluk çekmiyorsanız, Türkiye'nin belki de en etkili 'sivil toplum örgütü' olan TÜSİAD'ın kurulduğu günden bu yana geçirdiği değişim ve şu anda bulunduğu konum size pek bir anlam ifade etmeyecektir.
   <br/>
   <br/>
   Ancak kolayca alkış tutma ya da reddetmeden ziyade TÜSİAD'ı tarihten gelen genetik kimliği ve kendi şartları içinde anlamaya çalışmak daha geliştirici bir yol olacaktır. Zira TÜSİAD'ı çözümlemeden Türkiye'yi çözümlemek imkansızdır. Çünkü Türkiye Cumhuriyeti'nin kuruluş misyonu ile TÜSİAD arasında bire bir eşleşme vardır.
   <br/>
   <br/>
   Ziya Gökalp ve Atatürk'ün gösterdiği hedefler istikametinde milli burjuvazinin oluşturulması projesi 1950 ve 60'lı yıllarda 'holding' isimleriyle semeresini verdi ve 1970'li yılların hemen başında gözle görülür bir büyüklüğe ulaştı. 1971 yılında karma ekonomi modelini benimseyen bu çok özel zengin kesim biraraya gelerek Türk Sanayicileri ve İşadamları Derneği(TÜSİAD) adı altında somut bir temsil yapısına kavuştu. İşte o günden bu yana TÜSİAD Türk siyasi hayatının inişli çıkışlı, darbelimuhtıralı döneminde çok önemli roller üstlendi. İthal ikameci ve iki darbeli bu dönem TÜSİAD üyelerinin devlet eli ile servetlerine servet kattığı dönemler oldu.
   <br/>
   <br/>
   TÜSİAD 400'ün üzerinde üye sayısı ile küçük bir grubun sesi gibi algılanabilir. Ancak üyelerin ekonomik gücü, 1995 satış hasılatı olarak tam 60 milyar dolar. İhracat payı, Türkiye ihracatının yüzde 40'ı, yani 9 milyar dolar. 350,000 aile bu 400 kişinin kuruluşlarından iş imkanı sağlıyor ve hepsinden önemlisi, 76 yıllık Türkiye Cumhuriyeti'nin geldiği noktayı simgeliyor.
   <br/>
   <br/>
   Türkiye çok partili sisteme geçtiği 1946'dan bu yana sivilasker demokrasisi ile idare edildi. İçe kapalı ekonomi modelinin uygulandığı zaman diliminde devletçi ekonominin açmazlarını görmezlikten gelen TÜSİAD, özellikle 1980'li yılların ortalarından itibaren demokratik yapının askeri rejim ile popülizm arasında gidip gelen bir sarkaca dönüştüğünü ve sistemin içinin sürekli kemirilerek eritildiğini fark etmeye başlıyor.
   <br/>
   <br/>
   TÜSİAD'ın birbiri ardına patlattığı demokratikleşme raporlarının arkasında iki önemli faktör yatıyor. Birincisi TÜSİAD üyesi sermaye gruplarının önemli bir kısmının uluslarararası şirketlerle yani global sistemle entegre olması, ikincisi; Türkiye'nin AB'ye girme şansının somutlaşması. 1987 yılında AB'ye tam üyelik başvurusu yaptığımız günden bu yana inişli çıkışlı bir grafik izleyen TürkiyeAB ilişkileri ilk defa pürüzlerin asgariye indirildiği ve tünelin ucunun görüldüğü bir noktaya taşındı ve bu fırsatın kaçmasına izin verilmemeli idi.
   <br/>
   <br/>
   TÜSİAD ileriyi gördü
   <br/>
   <br/>
   Ayrıca, yurt içi ve yurt dışında önemli ekonomik roller üstlenmeye aday Türk burjuvazisi içe kapalı bir Türkiye ile bu hedefine ulaşamazdı. İç sorunlarını çözmüş, demokrasi ve serbest piyasa ekonomisini yerleştirmiş bir ülke ancak AsyaOrtaasya ülkelerinde etkin bir partner olabilirdi. Evet, TÜSİAD bu fotoğrafı 1990'lı yılların sonlarında tüm çıplaklığı ile gördü ve gördüğü andan itibaren de kendisini üreten sistem ile bağlarını yavaş yavaş koparma stratejisine yöneldi.
   <br/>
   <br/>
   Seri halinde yaptıkları 'insan hakları, demokratikleşme standartlarının yükseltilmesi paketi' tartışma toplantıları ve demokratikleşme raporu TÜSİAD'ın gündeminin sadece ekonomi değil Kopenhag kriterlerine uyumu da içerdiğini gösteriyor. TÜSİAD'ın bu çıkışlarında örtülü olarak uzun yıllardan beri geniş halk kitlelerinde oluşan nefret duvarlarının yıkılarak halk nezdinde meşruiyet arama çabasını görebiliriz. 1993 yılında İmam Hatip Okulları'nın tehdit edilmesi gibi oldukça siyasi ve tartışmalı bir konuda taraf olan ve rapor hazırlayan TÜSİAD artık 28 Şubat Süreci'nde bile 5'li İnisiyatif gibi saf tutarak mücadelelere taraf olmuyordu. Hatta TÜSİAD'ın üst yönetimi 28 Şubat Süreci'nin siyasi yasaklılarından İstanbul Büyükşehir Belediyesi eski başkanı Recep Tayyip Erdoğan ile o sıcak atmosferde görüşme cesaretini gösterebiliyordu.
   <br/>
   <br/>
   'Millilik vasfı
   <br/>
   <br/>
   ikinci planda'
   <br/>
   <br/>
   1980'den 1993 yılına kadar 13 sene TÜSİAD'ın en uzun süre genel sekreterliğini yapan İhsan Özol, TÜSİAD'ın milli olma vasfının herşeyden önemli olduğunu vurgulayarak, TÜSİAD'ın yasaklı dil, azınlıklar ve Güneydoğu meselesinde filtre kullanmadan Batı'nın isteklerine boyun eğmesini tehlikeli bir süreç olarak değerlendiriyor.
   <br/>
   <br/>
   "TÜSİAD'ın yapısının bozulmasındaki en büyük sebep yabancı sermayeli şirketlerin TÜSİAD'a üye olması oldu. Benim TÜSİAD'da görev yaptığım dönemde yabancı sermayenin TÜSİAD'a girmesine izin vermedik. Hatta yabancı sermaye ağırlıklı bir şirketi yönetime getireceklerdi karşı çıktık. Bir Türk yönetici yok mu ki TÜSİAD'ın başına bir yabancıyı getiriyoruz?" diye konuşan Özol, kendisinden sonra yabancı şirketlerin TÜSİAD'a üye yapıldığını ve dernek yönetiminde, dış temaslarda aktif görevler verildiğini, bu sebeple TÜSİAD'ın millilik vasfının ikinci plana itildiğini kaydetti.
   <br/>
   <br/>
   İhsan Özol ilginç bir noktanın daha altını çiziyor. "TÜSİAD üyelerinin homojen ve aynı görüşte insanlar olarak görülmesi yanlış. TÜSİAD üyeleri içerisinde AB'ye girmeye karşı olanlar var. Rekabet ve uyum zorluklarından dolayı. Ancak bu şirketler açıktan bunu söylemezler. El altından, proaktif davranmayarak usulünce karşı çıkarlar" diyor.
   <br/>
   <br/>
   TÜSİAD ne istiyor?
   <br/>
   <br/>
   TÜSİAD'ın ne istediğini anlamak için en iyisi 1997 yılında Prof.Dr. Bülent Tanör'e hazırlattığı 'Demokratikleşme Raporu'ndaki tekliflerden bir kaçını sayalım da ne kastettiğimiz anlaşılsın:
   <br/>
   <br/>
   "SPK'daki 'Siyasi Partiler Atatürk ilke ve inkılaplarına bağlı olarak çalışırlar' hükmü kaldırılmalıdır. Atatürk ilke ve inkılaplarının hukuki içeriğini tanımlayabilmedeki zorluk, hak ve özgürlüklerin yasa ile sınırlanabilmesi ilkesi, söz konusu hükmün 'aykırı davranma yasağı'ndan da ileri giderek 'bağlı olarak çalışma' şartı koşmakla partileri sınırları belirsiz bir çemberle kuşatıp 'ikiyüzlülüğe' itmesi, ilke ve inkılaplara bağlılığın parti niteliğiyle ilgisinin olmaması bunu zorunlu kılıyor.
   <br/>
   <br/>
   "SPK madde 81 üzerinde bir kez daha dikkati yoğunlaştırma gereği vardır. Bu madde, ülkede milli veya dini kültür veya mezhep veya ırk veya dil farklılıklarına dayalı azınlıklar bulunduğunu öne sürmeyi, Türk dili ve kültüründen başka dil ve kültürleri koruyup geliştirmeyi amaçlamayı yasaklamakta olup kaldırılması gereği vurgulanmıştı.
   <br/>
   <br/>
   "Siyasi partilerin Diyanet İşleri Başkanlığı'nın genel idare içinde yer almasına ilişkin Anayasa'nın 136. maddesine aykırı amaç güdemeyeceklerini bildiren hükmü de (SPK md. 89) laiklik içinde farklı kurumsallaşma arayışlarını yasakladığından ve partilerin kapatılması gibi ağır ve ölçüsüz bir yaptırım getirdiğinden ötürü kaldırılmalıdır.
   <br/>
   <br/>
   "Genel seçimlerdeki yüzde 10'luk ulusal baraj indirilmeli, tercihli oy sistemi kabul edilmeli, muhtar ve belediye başkanı seçimlerinde iki turlu sistem uygulanmalıdır.
   <br/>
   <br/>
   "Geçen raporda Genelkurmay Başkanlığı'nın Milli Savunma Bakanlığı'na bağlanması önerilmişti. Geçen süre zarfında raporun en tartışılan maddelerinden biri de bu olmuştu. Genelkurmay Başkanlığı'nın mevcut statüsünü yaratan tarihsel koşulları ve Türkiye'nin özel şartlarını anlamak mümkündür. Ancak bunları sürekli ve olağan saymak doğru değildir. Başlıca demokrasilerde Genelkurmay Başkanlığı Milli Savunma Bakanlığı'na bağlıdır. Normale dönüşü arama çabaları, bir 'tenzili rütbe' niyetiyle hiçbir biçimde ilgili değildir.
   <br/>
   <br/>
   "TSK'nın tarihten ve içinde bulunulan koşullardan doğan ayrıcalıklı konumunu ve laik demokrasiyi koruyucu işlevini anlamak mümkün, ancak bunu olağan ve siyaseti kalıcı bir şekilde etkileyen bir yapı olarak görmek doğru değildir. Genelkurmay Başkanlığı'nın, TSK'nın değişik kademelerinin ve MGK'nın günlük siyasal, kültürel, ekonomik vb. hayat içinde oynayageldikleri aktif rol, herhangi bir Batı ülkesinde görülebilecek türden olgular değildir.
   <br/>
   <br/>
   "Kimlik belgelerinden 'din' hanesi çıkarılmalıdır. İmamhatip liseleri sadece din adamı yetiştirmeye yönelik olarak örgütlenmeli, sayıları buna uygun olmalı ve bu okullara kız öğrenci alınmamalı. Zorunlu din eğitimine son verilmeli. Anayasa'nın 312. maddesi kalmalıdır.
   <br/>
   <br/>
   "Yerleşim adlarının Türkçeleştirilmesi uygulamasına son verilmelidir. Dil yasaklarının anayasal kaynakları (madde 2628) kurutulmalı, uygulamadaki baskıcı tavırlar bir an önce sona erdirilmelidir. Türkiye Cumhuriyeti'nin resmi dili Türkçe'dir. Bu tartışma dışı. Ancak anadil ile resmi dil arasındaki ayrıma uygun davranılmalı, olanaklara göre herkese anadilini okulda ya da okul dışı kurumlarda öğrenebilme ve geliştirme olanağı sağlanmalıdır. Türk kültürü ve dilinden başka kültür ve dilleri korumayı ve geliştirmeyi parti kapatma sebepleri arasında sayan Siyasi Partiler Kanunu'nun 81. maddenin kaldırılması şarttır."
   <br/>
   <br/>
   Ne kadar samimi?
   <br/>
   <br/>
   Burada MGK, GKB ve Güneydoğu sorunu konusuna gelindiğinde devletin bazı kurumlarını rahatsız edecek ölçüde radikal teklifler ileri süren TÜSİAD'ın, mesele İslami hassasiyeti olan konulara gelindiğinde çifte standartlı davrandığı hemen göze çarpıyor.
   <br/>
   <br/>
   TÜSİAD ekonomik ve siyasi özgürlüklerde Kopenhag Kriterlerine sürekli atıflarda bulunurken aynı hassasiyeti Anadolu Sermayesi'ne ya da başörtü meselesine geldiğinde gösteremiyor. Bu durum aslında TÜSİAD'ın ne kadar samimi olduğunu da günyüzüne çıkaran bir durum. Ama biz yine de bu olaya artıları ve eskileri yönünden bakalım. TÜSİAD'daki olumlu gelişmeleri tümden reddetme kolaycılığına gitmeyelim.
   <br/>
   <br/>
   TÜSİAD'ı bu tür bir şeffaf modele taşıyan önemli bir etken de özellikle 1980'li yıllarda Anadolu'da palazlanmaya başlayan ve Anadolu Aslanları adı verilen yeni bir sermaye grubunun ortaya çıkması oldu. TÜSİAD üyeleri gibi devlet imkanları ile değil de kendi özkaynakları ile büyüyen bu şirketler güç kazandıkça merkezden yani devletten daha fazla hak talep etmeye başlamıştı. TÜSİAD her ne kadar sermaye olarak büyük bir kesimi temsil etse de çok küçük bir azınlığın sesi durumunda. Siyasi açıdan Anadolu Sanayici ve İşadamları Dernekleri'nin (SİAD) daha büyük güçleri vardı.
   <br/>
   <br/>
   TÜSİAD'daki değişim devam edecek...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=22894BC863AA4C0C46215C14A22494F2?newsId=6302), [web.archive.org (arşiv bağlantısı)](http://web.archive.org/web/20131115091400/http://www.aksiyon.com.tr:80/aksiyon/newsDetail_getNewsById.action;jsessionid=22894BC863AA4C0C46215C14A22494F2?newsId=6302)
