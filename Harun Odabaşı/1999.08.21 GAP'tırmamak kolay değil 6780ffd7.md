# GAP'tırmamak kolay değil

*Harun Odabaşı 1999.08.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   1996 yılında Güneydoğu'ya yatırım yapmayı düşünen büyük holdingleri konu alan bir haber çalışması yapıyordum.
  </font>
 </div>
 <div id="newsText">
  <font class="detail-text">
   Kamuoyunun yakından tanıdığı birçok holdinge böyle bir çalışması olup olmadığını sorduğumuzda sanki sözbirliği etmişcesine 'Hayır, şu anda düşünmüyoruz' cevabı ile karşılaştık. Tabii yatırım konusunda ayak diretmelerinin, naz yapmalarının mantıklı gerekçeleri de vardı: Terör ve siyasi otorite boşluğu. Şimdi ise iş tersine dönmüşe benziyor. Başta Koç ve Sabancı olmak üzere holdinglerimizin GAP bölgesinde milyonlarca dolarlık yatırım planladıklarını hatta bunların bazılarını uygulamaya koyduklarını görüyoruz. Üç senede çok şey değişmiş olmalı da diyebiliriz. Ama yerli yatırımcılarımızın GAP'a daha şuurlu ve özenle yönelmesini sağlayan sebebin yabancı yatırımcılar olduğu fark ediliyor. Bizimkilerin 'yatırım düşünmüyoruz' dediği dönemde bile her hafta Japonya, Almanya, ABD, İsrail gibi dünyanın değişik ülkelerinden heyetlerin dolaştığı GAP artık bir Türkiye projesi olmaktan çıktı. Oluşturacağı megafor öylesine güçlü ki dünyanın her köşesinden yatırımcıyı kendisine çekiyor.
   <br/>
   <br/>
   Ünlü spekülatör George Soros, biraç sene önce ortada fol yok yumurta yokken GAP'a yatırım yapmanın ne akılcı bir uygulama olacağına değinmişti. Geçtiğimiz şubat ayında GAP'ı özel arabası ve sevgilisi ile dolaşan Soros'un eski ortağı Jim Rogers yatırımcılara internetteki köşesinden şöyle sesleniyordu: "Kürt kargaşasından yararlanın... GAP bölgesinde şu anda çok ucuz olan gayrimenkulleri alın. Varınızı yoğunuzu satın, Türkiye'nin Güneydoğu'sundan arazi kapatın.
   <br/>
   <br/>
   Buraya yatıracağınız para 510 yıl bekler. Ama bölgede kargaşa bitince toprak patlayacak. Getirisi inanılmaz olacak. Türkiye Doğu Avrupa'daki diğer ülkeler arasından sıyrılacak."
   <br/>
   <br/>
   Tahkim Yasası ile birlikte GAP'a gelecek yabancı sermaye miktarında da bir artış bekleniyor. Yabancı sermaye yatırımlarını Türk hukuk sisteminin belirsizliğine emanet etmek istemiyordu doğal olarak. Tahkim herşeyden önce bu psikolojik çekinceyi ortadan kaldırıyor.
   <br/>
   <br/>
   Yerli ortak olmadan asla!
   <br/>
   <br/>
   Yabancı sermayenin GAP bölgesine gelme stratejisine baktığımızda ilk dikkati çeken husus, bunlar yerli bir partner ile yatırım yapmak istiyor. Tek başlarına birtakım dezavantajlar ile karşılaşabileceklerini bildikleri için tıpkı Ortaasya Cumhuriyetleri'nde olduğu gibi sermayesi olan Türk işadamları üzerinden işletme açmayı istiyor. Bu istekleri yaklaşım açısından oldukça gerçekçi. Fakat GAP gibi dünyanın sayılı projeleri arasında sinerji yüklü yatırım alanının katma değerinin yabancılar tarafından paylaşılmak istenmesine, en azından inisiyatifin onların eline geçmesine biraz canımızın sıkılması hakkımızdır herhalde. Peki GAP'ta önceliklerin yerli sermayenin elinde olduğu bir oluşum gerçekleştirilemez mi? Bu hususta şimdilik elimizdeki tek örnek GAP Investment Holding. Son birkaç yılda adeta mantar gibi biten çok ortaklı yatırım holdinglerinden biri. Fakat kendine biçtiği misyonu ile diğerlerinden ayrılıyor. İlginç reklamı ile tanıdığımız GAP Investment'in varoluş misyonu GAP bölgesine yatırım yapmak.
   <br/>
   <br/>
   'YS düşmanı değiliz, fakat'
   <br/>
   <br/>
   GAP'taki katma değeri yerlilerin kullanmasını arzulayan GAP Investment'in konumlandığı yer antitezi gibi gözüken 'yabancı düşmanlığı' değil. Hatta reklamlarının ilk planda yabancı sermaye düşmanlığı gibi algılanmasına holding yetkilileri şiddetle karşı çıkıyor. GAP Investment Holding Yönetim Kurulu Başkanı Abdullah Gümüş, yabancı sermayenin düşmanı olmadıklarını hatta onlarla ortak işler yapmaya hazır olduklarını söylüyor. Faizle çalışmadıkları için muhafazakâr ya da yeşil sermaye damgası yemekten kurtulamıyorlar. Ancak geniş bir perspektifleri olduğu imajını veren Gümüş bir adım ileri giderek, 'İsrailli işadamları ile de ortaklıklara gidebiliriz' diyor. GAP Investment yabancı sermayeye evet demesine rağmen yine de belli ön ilkeleri var. Bunu şöyle özetlemek mümkün: Kârlılıkta ve ortaklık oranında kendileri bir adım önde olmalı. Bu şartları hangi firma kabul ederse onunla işbirliği yapılabilir. Şu anda iki yabancı firma işbirliği için teklif götürmüş. Önümüzdeki günlerde bu sayı daha da artabilirmiş.
   <br/>
   <br/>
   Fikir nasıl doğdu?
   <br/>
   <br/>
   Holding adımını atmadan önce 1996 yılında Urfa'da 400 kişinin çalıştığı bir tekstil fabrikası kuruyorlar. Başarılı olunca uygulamayı bölgenin diğer illerine de yaymayı istiyorlar. Diyarbakır'da yine tekstil alanında ama daha küçük işletmeler kuruyorlar. Daha büyük işler yapabileceklerini farkediyorlar ama sermaye sorunları var. Halka açılarak finans problemini çözmek için holdingleşme yoluna gidiyorlar. GAP Investment yurt dışında ortaklığı olan bir şirket. Şu anda iştirakte bulunduğu 18 işletme var. Asıl amaç Güneydoğu'nun avantajlarından faydalanarak hususen GAP ile ortaya çıkacak ekstra imkanlar doğrultusunda o bölgede yatırım yapmak ve bunları yurt dışına ihraç etmek. Tekstil, dondurulmuş gıda, inşaat, hayvancılık, meyve ve sebzecilik, eğitim ve su ürünleri alanlarına konsantre olarak önümüzdeki günlerde birer birer faaliyete geçmeyi planlıyorlar.
   <br/>
   <br/>
   Sermaye tek havuzda
   <br/>
   <br/>
   Yatırımların kâr ve zararları ortak bir havuzda toplanacak ve zarar eden firmalar sübvanse edilecek. Bu yöntemin sakıncalarına dikkat çektiğimizde Abdullah Gümüş, haklı olduğumuzu ama 'doğru olmasa da bu yönteme' devam edeceklerini belirtiyor. Gümüş gerekçelerini şöyle açıklıyor: "Her işletme her zaman kazanmayabilir. Şirketin optimum noktaya ulaşması zaman alabilir. Bunun öncesinden ya da sonrasından hareket etmek yanlış olur. Yardım etmenin de bir sınırı vardır. Bir yıl zarar eden şirkete kâr eden şirket destek verecek ama bir yıl sonra o şirket de kâr elde edecek. Şirket zarar etti 'kapansın' derseniz o zaman o kadar emek boşa gider. Biriki yıl sonrasında da şirket yine zarar ediyorsa o şirketi o halde tutmanın da bir anlamı yok. Holding sisteminin özünde de işte bu yardımlaşma anlayışı var. Ama bu şirketi asalak yapacağız anlamına sakın gelmesin. Önemli olan o sistemin o zamanda size uygunluğu. Yani siz illa şu doğrudur diye hareket edemezsiniz. Bir dönem o faydalıdır onu uygulayın ama bir süre sonra o ilaç size zararlı olabilir."
   <br/>
   <br/>
   'Bizi diğerleri ile karşılaştırmayın'
   <br/>
   <br/>
   Türkiye'de özellikle merkezi Konya'da olan çok ortaklı holdingler var. Bunların bir kısmının zor durumda olduğu biliniyor. GAP Investment'in diğerlerinden farklı bir mantaliteye sahip olduğunu savunan Gümüş, ortada iyi bir malzemenin olduğunu ancak bazılarının iyi usta olmadığı için yemeği pişiremediğini söyleyerek isim vermeden bazı holdingleri eleştiriyor. "Niyet belki çok iyi ama bunu ölçü olarak kabul etmiyoruz. İyi bir şirket için yöneticilerin ve çalışanların iyi olması lazım. Global ticaretin ve ekonominin gerekliliklerini bilmesi ve yerine getirmesi şart. Çıkışımızda diğerlerinden ayrılan farkımız Güneydoğu misyonunun olması ve GAP projesinin avantajlarından yararlanmak istememiz" diyor.
   <br/>
   <br/>
   Çok ortaklı yatırım şirketleri öteden beri kayıt dışı ve bavulla yurt dışından  para getiriyorlar diye suçlanıyordu. Ama artık büyük kısmı Türkiye'ye tamamen resmi yollardan geliyor. Örneğin GAP Investment bir yabancı sermaye gibi Türkiye'ye giriyor. Yani Opel, Mercedes hangi prosedürleri izleyip yatırım yapıyorsa GAP Investment de aynı yöntemi takip ediyor. Şirket Avrupa Ticaret Hukuku'na bağlı. Sermaye Piyasası Kurulu'na dahil olmadığı için SPK'nın birşeyler yapması mümkün değil. Türk tarafı herhangi bir menfi tavır takınması durumunda karşısında sadece GAP Investment'i değil Alman Hükümeti'ni bulacak. Gümüş de bavulla getirilen paraya karşı olduklarını belirtiyor ama şu hatırlatmayı yapmadan da duramıyor: "Yurt dışından bavulla da olsa döviz getirene eroin getiriyormuş gibi bakılmaz!"
   <br/>
   <br/>
   Özellikle terönün bitmesinin ardından Güneydoğu'da büyük bir yatırım savaşı başlayacak. Erken mevzi alan geleceğe sabırla yatırım yapanlar kazanacaklar. Ekonomide bir kural vardır bir işe ilk girenler o işin belki yükünü çekerler ama en çok kârı da ilk giren yapar, bizden söylemesi...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5303-gaptirmamak-kolay-degil.html), [web.archive.org (arşiv bağlantısı)](http://web.archive.org/web/20140131092149/http://www.aksiyon.com.tr:80/aksiyon/haber-5303-gaptirmamak-kolay-degil.html)
