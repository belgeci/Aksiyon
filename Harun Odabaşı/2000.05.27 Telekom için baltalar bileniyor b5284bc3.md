# Telekom için baltalar bileniyor

*Harun Odabaşı 2000.05.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   'Herşey özelleşir de Telekom özelleşmez' yaklaşımının itibarını yitirmesinin üzerinden epey bir süre geçti. Telekomünikasyon ağının bir ülkenin bağımsızlığı ile eş tutulduğu, Telekom'un yabancılara satışı ile milli istihbarat bilgilerinin satışı arasında fark görülmediği günler artık gerilerde kaldı.
  </font>
 </div>
 <div id="newsText">
  <font class="detail-text">
   Hükümetler telekomünikasyonun özelleşmemesi için öylesine kilitler yapmışlardı, iş o kadar karmaşık hale gelmişti ki, 1990'lı yıllarda birçok kimse böylesi bir özelleştirmeyi hayal görüyordu. Ama teknolojideki gelişmeler kalıpları ve güvenlik anlayışını adeta ters yüz etti. Ve bugün bütün dünyada olduğu gibi telekamünikasyon sektörü özelleştirme kulvarına girmiş durumda.
   <br/>
   <br/>
   1990'lı yıllar özelleştirmenin tartışma ve altyapısını hazırlama anlamında çileli yılları olurken hasat 2000 yılında toplandı. Tüpraş, GSM ihalesi, POAŞ satışlarından hükümet bir çırpıda 5 milyar dolarlık bir hazır kaynak elde etti. Şimdi sırada 18 milyon sabit abonesi ve GSM lisansı olan Türk Telekom'un özelleştirilmesi var.
   <br/>
   <br/>
   Bir İş Bankası daha çıkar mı?
   <br/>
   <br/>
   Türk Telekom birçok avantajının yanında bir GSM hattını da içerisinde barındırdığı için herkesin iştahını kabartıyor. Görünen gidişat GSM ihalesine katılanların değişik kombinezonlarla yeniden bu ihalede arzı endam edecekleri yönünde. Fakat bu sefer İş Bankası'nın şok etkisi yapan çıkışı diğer firmaların kafasında kocaman bir soru işareti bıraktı. Çünkü kulislerde bu ihaleye ismi pek ortalarda dolaşmayan firmaların da sıkı bir şekilde hazırlandığı konuşuluyor. Bir sürpriz çıkış Sabancı ve Koç Grubu'nun heveslerini kursaklarında bırakabilir.
   <br/>
   <br/>
   Telekomünikasyon artık birçok dalları olan bir sektör. Bir zamanlar sadece telefon olarak anılan sektör kısa süre içerisinde bünyesine mobil telefon, çağrı, faks, kablolu tv, GSM cep telefonları ve internet bağlantılarına kadar bir dizi hizmetleri de katarak büyüdü. Çok değil iki sene evvel internet geleneksel telefon sektörüne yönelik en büyük tehdit olarak değerlendiriliyordu. Ama şu anda internet bilgisayar ve telekomun birleşmesinin yolunu açıyor. Uzmanlar internetin zaman içerisinde yatay bir entegrasyonla bilgisayarın telekoma sızması ile sonuçlanacağını tahmin ediyor.
   <br/>
   <br/>
   Teknolojimiz Almanya'dan üstün!
   <br/>
   <br/>
   İlginç bir veri var: Türk Telekom piyasaya geç girmesine rağmen teknolojik olarak Almanya ve Fransa gibi ülkelerin çok ilerisinde yer alıyor. Avrupa'daki telekomlar işe erken başladıkları için teknolojileri eski. Türkiye ise geç başladığından dolayı yeni ve daha üstün bir teknolojiye sahip. Örneğin Almanya'da çevirmeli telefonların oranı yüzde 76 gibi bir rakam iken Türkiye'de tuşlu telefon oranı yüzde 75'in üstünde. Bu da Avrupa'daki Telekom'lara göre daha az masraf gerektirdiği için Türk Telekom'un artıları tarafında.
   <br/>
   <br/>
   Dünya Bankası verilerine göre özelleştirme süreci en uzun süren kuruluş Türk Telekom. Özelleştirme süreci 1994 yılından önce başlamış olmasına rağmen yasal süreçlerin tamamlanamamasından dolayı Türk Telekom dünya piyasalarına giremedi. Türk Telekom'un özelleştirilmesi Tansu Çiller'in başbakanlığı dönemindeki ilk adımdan bu yana Türkiye'deki en çok tartışılan konuların başında geldi. Siyasi tartışma ve çekişmelerin merkezinde durdu. Aslında Türk Telekom'un şimdiye kadar özelleşmesi gerekirdi. Ancak bir dönem dışişleri bakanlığı da yapan ve kendisini jakobensolcu olarak tanımlayan Mümtaz Soysal ve bir grup fikirdaşı özelleştirmeye muhalefetinden dolayı bir türlü beklenen özelleştirme geçekleşemedi. Şimdi ise Meclis'ten Telekomünikasyon Yasa Tasarısı geçti ve daha liberal bir Türk Telekom'un temelleri atıldı. Ufuk Söylemez Telekom'un özelleşmesinde devletin güvenliği ile ekonominin pratiğini anlayamayan sol yaklaşımlar yüzünden büyük gecikme yaşandığını ve bunun faturasının ağır olduğunu söylüyor. "Türkiye şu anda özelleştirme açısından çok güzel bir süreçten geçiyor. Fakat bu başarı bizim 90'lı yıllarda verdiğimiz hukuk ve siyaset mücadelesinin bir sonucudur. Mümtaz Soysal gibi bazı şahsiyetler bizim özelleştirme ile ilgili her adımımızı baltalamaya çalışıyordu" diyor.
   <br/>
   <br/>
   'Çok geç kalındı'
   <br/>
   <br/>
   DYP Milletvekili Ufuk Söylemez'in bu konuda önemli bir iddiası da var: "1995 yılında Türk Telekom'un uluslararası değeri 35 milyar dolardı. Çünkü o dönemde İngiltere dışında Telekom'unu özelleştiren ülke yoktu. Türkiye o dönemde 10 milyar dolarlık bir satış yapsa idi bugün Türkiye'nin dış borç ve enflasyon sorunu kalmazdı. Bugün ise Macaristan, Fransa, Almanya, İtalya, İsrail gibi ülkeler Telekom'unu özelleştirdiği için Türk Telekom'a olan talep eskisi kadar fazla değil. Bugün telaffuz edilen rakam yüzde yüzü için 1012 milyar dolar."
   <br/>
   <br/>
   Söylemez şimdinin dış borcunun da dikkate alınması halinde o dönemdeki 10 milyar doların bugünün 20 milyar doları gibi etki yapacağını kaydediyor.
   <br/>
   <br/>
   Gerçekten de Türk Telekom için eskiden verilen rakamlar artık telaffuz edilmiyor. GSM alanındaki her gelişme sabit telefonların cazibesini azaltıyor. Bu açıdan Türk Telekom 2000 yılında da özelleştirilemediği takdirde müşteri dahi bulmakta zorlanabileceği, müşteri bulsa bile fiyatının çok aşağılara düşeceği belirtiliyor.
   <br/>
   <br/>
   Özelleştirme nasıl yapılacak?
   <br/>
   <br/>
   Bir kere yasa gereği Türk Telekom'un ancak yüzde 49'u özelleşecek. Bunun ise yüzde 20'si blok satış usulü ile, yüzde 14'ü halka arz, yüzde 10'u PTT ve yüzde 5'i TT çalışanlarına satılacak. Tüpraş'taki halka arz başarısı dikkate alınarak yüzde 20'lik kısmın da halka arz yolu ile satılabileceği görüşü bazı mahfilerde seslendirilse de bunun Telekom'un yapısı gereği doğru olmayacağı söyleniyor. Telekomünikasyon olayının yüksek teknoloji ve derin bir arge çalışması gerektirdiği, bunun içinse yüzde 20'lik kısmın profesyonel ve bu işten anlayan isimlere verilmesinin gerektiği belirtiliyor. Ufuk Söylemez de böyle bir satışın işin yapısından dolayı zorunlu olduğunu, Tüpraş ile Telekom'un aynı düşünülemeyeceğini, kendi hazırladıkları programda da sürecin bu şekilde işlediğini söyleyerek iktidara destek veriyor.
   <br/>
   <br/>
   Özelleştirmeye TRT sabotajı
   <br/>
   <br/>
   Türkiye IMF ve Dünya Bankası'na verdiği sözler doğrultusunda özelleştirme hamlelerini adım adım atarken parlamentodan öylesi kararlar çıkıyor ki mantığını anlamakta zorlanıyoruz. Parlamento'nun bilerek ya da bilmeyerek aldığı bazı kararlar Türk Telekom'un piyasa değerini düşürür nitelikte. Örneğin TBMM Plan ve Bütçe Komisyonu'nda görüşülen ve koalisyon ortaklarını karşı karşıya getiren Telekom yasa tasarısı ile Telekom gelirlerinin yüzde 5'inin TRT'ye aktarılması öngörülüyordu. Kurumun bağlı olduğu Ulaştırma Bakanı Enis Öksüz, bu kesintinin özelleştirme aşamasındaki Telekom'un değerini 1.5 milyar dolar azaltacağına dikkat çekti, ancak kesinti tutarının yüzde 2.5'e düşürülmesini sağlayabildi. Ulaştırma Bakanı Enis Öksüz'ün "Bu, satışı sabote etmektir" dediği kesinti ile TRT'ye 36 trilyon lira (67 milyon dolar) pay aktarılacak. TRT ise görenleri kendisine hayran bırakan ve 'burası dünya televizyonlar birliği binası mı?' dedirten 50 dönümlük dev sitesinde, şişkin kadrosu ile kendi çalıp kendi söylemeye devam ediyor.
   <br/>
   <br/>
   Türk Telekom'un belki de en önemli avantajı yüksek büyüme potansiyeli. Hızla artan nüfusu ve kentleşme telefona olan ihtiyacın artarak devam edeceğinin bir göstergesi. Dünyanın önde gelen telekomünikasyon devlerinden biri olan Türk Telekom, sabit hat bakımından dünyanın en büyük 15 telekom devi arasında yer alıyor. Sabit hatlı telefonların, toplam nüfusa oranı 2000 sonu itibarıyla yüzde 29 seviyesinde tahmin ediliyor. Ancak bu oran yüzde 37.3'lük seviyeye sahip Avrupa'ya oranla düşük. 2005 yılında sabit hatlı telefonların nüfusa oranının yüzde 45'e çıkacağı öngörülüyor. Türk Telekom'un ihalesinin özelleştirme İdaresi tarafından yapılan açıklama doğrultusunda GSM ihalesi gibi açık artırma ile yapılmayacağı ortaya çıktı. Ençok parayı verene değil de en fazla yatırım taahhüt edene ihale verilecek. Bu durumda ihale sonrasında yatırımların takibi çok büyük bir önem arzediyor. GSM1800 lisansını alması için ödemesi gereken 348 trilyon liranın şirketin 1999 yılı kârına kamu kuruluşlarından alacaklarını da ekleyip tamamlaması bekleniyor.
   <br/>
   <br/>
   Türkiye'nin jeostratejik konumunun Türk Telekom'a ekstra bir değer kattığı söylenebilir. Balkanlar, Orta Asya ve Orta Doğu'nun tam ortasında olmamız yatırımcı firmanın Türkiye'yi bir üs olarak kullanma şansını doğuruyor.
   <br/>
   <br/>
   Özelleştirmenin yükünün büyük kısmını Ulaştırma Bakanlığı yüklendi. GSM ihalesi ile ilgili Enis Öksüz'ün ifadeleri biraz kafaları karıştırsa da ve belirsizlik ortamı doğursa da IMF destekli Telekom satışının başarı ile sonuçlanacağına inanıyoruz.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6211-35-telekom-icin-baltalar-bileniyor.html), [web.archive.org (arşiv bağlantısı)](http://web.archive.org/web/20141010080445/http://www.aksiyon.com.tr:80/aksiyon/haber-6211-35-telekom-icin-baltalar-bileniyor.html)
