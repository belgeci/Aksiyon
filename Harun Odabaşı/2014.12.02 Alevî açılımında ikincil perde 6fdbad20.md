# Alevî açılımında ikincil perde

*Harun Odabaşı 2014.12.02*

<div class="pNewsDetailMainContent" itemprop="articleBody">
 <p>
  Çalıştaylar sayesinde ilk defa geniş katılımla devlete sıkıntılarını iletme fırsatı bulmuşlardı. Sonrasında zayıf içerikli adımlar, hayal kırıklığı oluşturdu. Hükümetin yeni vaatlerine rağmen Aleviler bu kez de umutsuz.
 </p>
 <p>
  AK Parti’nin diğer siyasi partilere karşı en fazla övündüğü argümanlardan biri “Türkiye’nin her bölgesinden oy alan tek parti” olmasıdır herhâlde. Bölgesel ve etnik çerçevede bu iddia, muhalefet partilerinin de reddedemeyeceği bir realite. Ancak inanç boyutunda bir istisna var: Aleviler. Hayal kırıklığı ile biten Alevi Çalıştayı süreci istisna edilecek olursa AKP’nin 12 yıllık iktidarı boyunca Alevilerle yıldızı barışmadı. Hatta Çalıştay’dan tatmin edici bir sonuç çıkmayınca iktidar partisinden psikolojik kopuş daha da derinleşti.
  <br/>
  Şimdilerde Başbakan Ahmet Davutoğlu, Alevilere karşı yeni bir seferberlik hazırlığı başlatmış görünüyor. Açılımın görsel ayakları iyi düşünülmüş. Hacıbektaş’a ve Tunceli’ye gitme, dergâh ziyareti ve oralarda objektiflere yansıyan fotoğraflar hiç kimsenin itiraz edemeyeceği güzellikte idi. Hacıbektaş’a ve Pir Sultan’a yapılan referanslar, Dersim Katliamı’nı lanetlemek ve Anadolu kültürü kardeşliği vurgusu yapmak. Peki, bu medyatik hareketlerden sonra geriye ne kalacak? Alevilerin kadim sorunlarından kaçı çözülecek?
  <br/>
  Hükümetin Alevi açılımını apar topar gündeme getirmesinin arkasında sadece ‘oy oyunları’ olduğunu düşünmek gerçekçi olmadığı gibi meseleyi çok basite indirgemek olur. Konunun oy hesabını aşan önemli boyutları var. Özellikle 40 kişinin ölümü ile sonuçlanan Kobani ayaklanması, hükümet cephesinde ciddi bir uyarı mahiyetindeydi. Türkiye, birkaç gün içerisinde sıkıyönetimin ve yönetilemezliğin konuşulduğu bir ülke hâline geldi.
  <br/>
  Bir şekilde olaylar yatıştırıldı. Ama toplumsal fay hatlarındaki şiddete meyilli oynaklık AKP iktidarını korkutmaya yetti. Kobani olaylarını domine eden yapının Kürt Alevilerden oluştuğu yönünde bir veri analizi de hükümetin önünde duruyor. Öte yandan Türkiye’nin demokrasi ve özgürlükler karnesinde Alevi maddesi ‘kırık not’ olarak sürekli kendisine yer buluyor. Birleşmiş Milletler’in Türkiye ile ilgili raporlarında da sık sık adı geçiyor.
  <br/>
  Alevileri temsil noktasında özellikle Avrupa merkezli dernek ve federasyonlar ile onların Türkiye’de bağlantıda olduğu yapılarda da ciddi hareketlenmeler söz konusu. Bu kesim, Osmanlı döneminde olduğu gibi Alevilerin muhalif çizgisini daha belirgin hâle getirmek istiyor. AKP’nin Aleviler adına yaptıklarının Osmanlı politikalarının devamı olduğunu düşünüyorlar. Bu dipten gelen dalgayı kırmak için söylemin ötesinde eylemlere ihtiyaç var ki çatlak büyüme yerine küçülsün. AKP vizyonunun bu süreci yönetmekte yetersiz kaldığı yönünde ise ciddi bir endişe var.
  <br/>
  Doç. Dr. Hüseyin Özcan, medyaya yansıyan yeni açılım paketinin sembolik öğeler taşıdığı ve sorunun özüne temas etmediği kanaatinde. Hükümeti yönlendiren Prof. Dr. Hayrettin Karaman’ın başını çektiği ulema kesiminin paradigmasının geleneği öncelediğine dikkat çeken Özcan, meseleye özgürlükler ve Alevilerin kendilerini tanımlamaları noktasından bakılmadıkça çözümün zor olacağını ifade ediyor. Seçim döneminde konunun yeniden gündeme gelmesini manidar bulan Hüseyin Özcan, Alevi kesiminden AKP’ye oy akışının olmadığını gözlemlediğini vurguluyor. Alevi tarihine baktığımızda da otorite ile sürekli zıtlaşmış olan Alevilerin bu tarihsel kodları birkaç iyi niyetli adım sonrası değiştireceğini düşünmek mantıklı görünmüyor.
  <br/>
  Nitekim Şah Kulu Dergâhı Başkanı Mehmet Çamur da AKP’nin geçici çözümler peşinde koştuğunu belirterek son açılım sürecinden umutsuz olduklarını kaydediyor. AKP’ye oy akışını yalanlayan Çamur, “Hükümet ile irtibatlı durumda olan ve onların imtiyazlarından yararlanan birkaç Alevi derneği var. Fakat bu derneklerin tabanı yok. Aleviler AKP’ye oy verecekmiş gibi bir algı oluşturulmaya çalışılıyor.” diyor.
  <br/>
  Şimdiye kadar ne oldu ve şimdiden sonra ne olacak sorusuna cevap arayacak olursak. Alevi Çalıştayı’nın ardından üç önemli ve somut adım atıldı: Birincisi Madımak kamulaştırıldı: Aleviler müze yapılmasını istiyordu. Bu nedenle yetersiz buldular. Ancak kamulaştırılması da Madımak’ı bayraklaştıranların sesini kıstı. İkinci önemli adım Din Kültürü ve Ahlak Bilgisi kitaplarına Alevilik maddesi eklendi. Üçüncü somut netice ise daha çok psikolojik. Devlet ilk defa bu kadar geniş çaplı bir katılım ile Alevileri muhatap aldı, dinledi. Ve sorunların tespiti ile alakalı rafine neticelere ulaşıldı.
  <br/>
  Davutoğlu’nun Alevi açılımı da boş bir paket değil. Kesinlikle bazı kararlar alınacak. Paketin içeriğini şöyle özetleyebiliriz:
  <br/>
  Diyanet bütçesine aydınlatma ile ilgili bütçe konulacak ve cemevlerinin aydınlatma giderleri yasal bir statü kazandırılarak Diyanet bütçesinden karşılanacak.  Su giderleri zaten belediyeler üzerinden yürüyordu. Belediyelerden bu konuda daha esnek davranması istenecek.  İmar Yasası’nda da ibadethane sayılması zorunluluğu getirilen kısma caminin yanına cemevleri de eklenecek. İsmi zikredilmese de tarifi yapılacak.  Nasıl olacağı kesin olmamakla birlikte Alevi ocaklarının ihyası ile ilgili çalışma yapılacak. Alevilikte yüze yakın ocak olmakla birlikte belli başlı 10 civarında ocak var. Şehre göçlerle birlikte ocakların mensupları üzerindeki etkisi azaldı.
  <br/>
  Cemevlerine ibadethane statüsü kesinlikle verilmeyecek. Zira bu konuda tarihî verileri engel olarak gördükleri gibi, Diyanet ve hükümet üzerinde çok etkili olduğu bilinen isimlerin cemevlerinin ibadethane olmasına kesin bir dille karşı oldukları biliniyor. AKP daha bu açılımı kamuoyu ile paylaşmadan iletişimde olduğu Alevi derneklerine bu görüşünü kesin bir dille iletti. Zira bu konunun tarihî ve teolojik pek çok tıkanma noktaları bulunuyor.
  <br/>
  Alevi dedelerinin maaşa bağlanması önemli ayaklardan biri olmasına rağmen bu noktada bir adım atılması düşünülmüyor. İzzettin Doğan’ın başında bulunduğu Cem Vakfı Alevi dedelerine maaş bağlanmasına sıcak baksa da Alevi ve Bektaşi federasyonu ve geniş bir kitle maaş meselesine soğuk bakıyor. Aleviliğin otantik yapısını bozacağı ve devlete bağımlı dedeler sürecinin asimilasyonu hızlandıracağı düşüncesindeler.
 </p>
 <p>
  <strong>
   Doç. Dr. Hüseyin Özcan:
  </strong>
 </p>
 <p>
  <strong>
   Sembolik adımlar atılıyor
  </strong>
  <br/>
  Alevi Çalıştayı’nda da ciddi beklentiler oluşmuştu ancak sonuç çıkmadı. Şu anda da seçim öncesinde Alevi açılımı adı altında bazı adımlar atmaya çalışıyorlar. Sembolik kalacak görüntüsü var. Hükümetin belki Alevilerden oy alma hesapları olabilir. Ama gözlemime göre bu yönde hiçbir temayül yok. Çok küçük kaymalar olsa da bu toplamda bir anlam ifade etmez. Hükümet tabii bu açılımı sadece oy kaygısı ile yapamaz. Toplumsal patlamaların önüne geçme ve Avrupa’ya daha şirin görünme kaygıları da var. Zira Avrupa’da pek çok kez Alevilerin rahatsızlıkları din ve vicdan hürriyeti perspektifinde hükümete iletildi. Ve tatmin edici bir cevap verilemiyor. Bunun da mahcubiyeti var.
  <br/>
  Şahsi görüşüm Alevilerin en önemli meselesi cemevlerine resmî statü kazandırılması. İbadethane olarak kabul edilmesi dâhil bu konudaki seçeneklere sıcak bakıyorum. Ortada fiilî bir durum var zaten. Cemevleri mutlaka devlet tarafından desteklenmeli. Aleviler çocuklarına sahip çıkmalı. Bu çocuklar cemevlerinde dinlerini ve erkânlarını öğrensinler. Cemevlerinde Allah, Peygamber ve Hz. Ali yolu öğretiliyor. Ahlaklı bir nesil yetiştiriliyor. Bunda ne mahzur olabilir? Eğer Devrim Kanunları sebebi ile ibadethane seçeneğinde buluşulamıyorsa adı ve statüsü farklı da olabilir.
 </p>
 <p>
  <strong>
   Mehmet Çamur:*
  </strong>
 </p>
 <p>
  <strong>
   Umutlu değiliz
  </strong>
 </p>
 <p>
  AKP’nin şu ana kadar Aleviler adına yaptıklarına bakınca umutlu olmak için bir sebep göremiyoruz. Başbakan Davutoğlu diyor ki Tunceli Üniversitesi’nin ismi Munzur olacak. Sonra oraya bir müze yapacaklarmış. Bunlar göstermelik hareketler. Nevşehir Üniversitesi’nin ismi Hacı Bektaş Veli oldu. Oldu da ne oldu? Bunlar bizimle oyalanıyor. Palyatif çözümler peşinde koşuyorlar. Ana sorunların hiçbirine dönük adımlar yok. Anladığımız kadarı ile pakette aydınlatma ve su giderlerinin karşılanması var. Ben bunu Alevilere hakaret kabul ediyorum kendi adıma. Eğer bizim cemevimiz varsa ve halk buraya geliyorsa; bu insanlar buranın elektrik ve su giderleri dâhil bütün ihtiyaçlarını karşılar ve karşılamalıdır.
  <br/>
  Bu saatten sonra AKP’den hiçbir şey beklemiyoruz. Mezhepleri birbirine kışkırtmasınlar yeter. Bu bile büyük bir kazanç olur. Cumhurbaşkanı Erdoğan meydanlarda kişilerin mezhep ve kimliklerini diline dolayarak Türkiye’yi nereye götürmeye çalışıyor? Acı konuşuyorum ama eşek bile bir çukura bir kere düşüyor. Sonrasında ne kadar ısrar edersen et o yoldan gitmiyor. AKP maalesef 12 yıllık iktidarı boyunca Alevileri sadece oyalamıştır. Bu açılımın seçim dönemine gelmesi de tesadüfi değil. Ama Alevilerin ben bu tip oy politikalarına kanıp AKP’ye yöneleceğini hiç sanmıyorum. AKP ile içli dışlı birtakım tabanı olmayan Alevi dernekleri olduğunu biliyorum. Onlar üzerinden bir algı oluşturabilirler. AKP eğer mezhep ayrımcılığı yapmamış olsa idi bunun bir örneğini bize gösterirdi. Bırakın valilik, kaymakamlık gibi yerleri bir ilçenin emniyet amirliğine bile Alevi inancına sahip birisi getirilmiyor. Numunelik bile gösteremiyor. *Şah Kulu Dergâhı Başkanı
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/toplum/alevi-aciliminda-ikincil-perde_540101), [web.archive.org (arşiv bağlantısı)](http://web.archive.org/web/20150102075656/http://www.aksiyon.com.tr:80/toplum/alevi-aciliminda-ikincil-perde_540101)
