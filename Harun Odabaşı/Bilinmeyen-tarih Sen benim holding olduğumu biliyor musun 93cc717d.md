# Sen benim holding olduğumu biliyor musun?

*Harun Odabaşı Bilinmeyen-tarih*

<div>
 <p>
  <font>
   Holdingler önceleri köklü ailelerin ya da işi ticaret olan işadamlarının tekelindeydi. 1990’ların ortalarından sonra ideolojiler de kendilerini ekonomik güç şeklinde ortaya koyabilmek için holding kurma yolunu tercih etmeye başladı. Giydirilen kapitalist gömlek siyasal güç olmanın yolunun ekonomik güç olmaktan geçtiğini salık veriyordu.
   <br/>
   <br/>
   Zenginliği, ihtişamı, büyük olma halini ifade eden en kestirme tanımlamalardan biri ‘holding sahibi patron’ unvanı olsa gerek. Sırf bu yüzden Yeşilçam’ın eski Türk filmlerinde iyi ya da kötü yürekli işadamı, ‘fabrikatör’ titrinin yanında holdingi olmakla meşhurdu. Belki de bu yüzden bir anonim şirket (A.Ş.) olmanın dışında hiçbir özelliği olmayan holdinglere işadamlarının duyduğu kara sevda 50’li yıllardan bugüne heyecanını yitirmeden geldi. Özellikle 1980’lerle birlikte büyümeyi başaran işadamları, şirketler grubunu hemen holding çatısı altında toplama yoluna gitti.
   <br>
    <br>
     Holdingler önceleri köklü ailelerin ya da işi ticaret olan işadamlarının tekelindeydi. 1990’ların ortalarından sonra işin rengi biraz değişti. Artık ideolojiler de kendilerini ekonomik güç şeklinde ortaya koyabilmek için holding kurma yolunu tercih etmeye başladı. Giydirilen kapitalist gömlek siyasal güç olmanın yolunun ekonomik güç olmaktan geçtiğini salık veriyordu. Bu süreçte, kendilerini İslamcı, Alevi ya da Kürt olarak tanımlayan gruplar sermayelerini ve şirketlerini biraraya getirerek holding kurma fikrini pratiğe geçirme çabası içerisine girdi. Perdeyi açan, bu fikri diğer gruplara da aşılayan, Konya merkezli ve yurt dışındaki gurbetçilerden para toplayarak faaliyette bulunan dindar gruplar oldu. Sayıları birkaç senede 200’ü bulan bu tür çok ortaklı holdinglerin bir kısmının en azından görüntü ve işin şov kısmında başarı ortaya koyması farklı grupları da tetikledi. Fakat bu işin göründüğü kadar kolay olmadığı çok geçmeden anlaşılacaktı. Şimdiye kadar Alevi ya da Kürt kesiminin kendini piyasada ispat etmiş çok ortaklı bir teşebbüsü olmadı. Dar alanda birkaç küçük örnek dışında.
     <br>
      <br>
       Artık Cumhuriyet de bir holding
       <br>
        <br>
         Holding olma rüzgarına dayanamayan kurumlardan biri de medyada sol ideolojinin en önemli savunucularından Cumhuriyet Gazetesi oldu. Cumhuriyet Vakfı’nın kurduğu Yenigün Holding ile birlikte hisselerini Sabancı ve Alarko’dan tutun şu anda yolsuzluk suçundan hapiste bulunan Esenyurt eski Belediye Başkanı Gürbüz Çapan’a kadar açtı. Çapan ailesinin Cumhuriyet Gazetesi’nde halen yüzde 20’lik hissesi bulunuyor.
         <br/>
         <br/>
         Gazete’nin Ankara Temsilcisi Köşe Yazarı ve Yayın Kurulu üyesi Mustafa Balbay, Cumhuriyet Gazetesi’nin bu sürece giriş serüvenini köşesinde şu dramatik ifadelerle dile getirmişti. “Haziran ayında havanın birden soğuduğunu, güneşin yerini yağmur, çamurun aldığını düşünün... Ne yaparsınız? Ben Haziran ayında kısa kollu giyerim, bu alışkanlığımdan vazgeçemem mi dersiniz, yoksa yeni duruma göre mi giyinirsiniz? Aklın yolu ikincisini gerektiriyor. Kaçınılmazdı. İşte Cumhuriyet de bu medya dünyası içinde kendisini korumanın altyapısını hazırlıyor. Holdingleşiyor... Yeni medya ve ekonomi koşulları içinde gazetenin ayakta durması için kaçınılmaz olan bu girişimi başlatıyor. Holding halka, yani Cumhuriyet okurlarına açılacak ve sırtını bu kaynağa dayayacak. Temel hedef bu...” (23 Mart 2000). Gerekçe ne kadar meşru olursa olsun Cumhuriyet öteden beri eleştirdiği burjuva dünyasının elbisesine bürünüyordu.
         <br/>
         <br/>
         Holding ol halka açıl
         <br/>
         <br/>
         Önceleri bazıları tarafından çevresine ihtişamlı görüntü vermek amacı ile tercih edilen holding ikincil piyasalar kurulduktan sonra taze kaynak elde etmek için iyi bir yöntem haline geldi. Bakınız İMKB eski Başkanı Muharrem Karslı Borsa adlı kitabında bu yöntemi nasıl izah ediyor: “Sancaktar ailesi, 100 milyon lira sermayeli Sancaktar Boya Sanayii A.Ş.’nin yüzde 51 hissesine, yani 51 milyon lira nominal değerde 51 bin hisseye sahiptir. Bu 51 milyon lira nominal değerdeki hisse senetlerine mahkeme kanalıyla değer biçtirildiğini ve bu değerin 102 milyon lira olduğunu kabul edelim. Sancaktar ailesi 200 milyon lira sermayeli Sancaktar Holdingi kurarak 102 milyon lira değer biçilen Sancaktar Boya Sanayii A.Ş.’nin hisse senetlerini holdinge alır. Holdingin geri kalan yüzde 49 hissesini halka satar; halktan aldığı 98 milyon lira ile 192 milyon lira sermayeli Sancaktar Vernik ve Reçine Sanayii A.Ş.’yi kurar ve yüzde 51 hissesini Holdingin portföyüne koyar. Yeni şirketin geri kalan 94 milyonluk hisselerini piyasadan tanıdığı diğer müteşebbislere, diğer holdinglere veya halka satar. Böylece, Sancaktar ailesi cebinden bir kuruş yeni yatırım yapmadan iki şirket ve bir holdingin sahibi ve hâkimi olur.”
         <br/>
         <br/>
         Holding hem caydırıcı hem paratoner
         <br/>
         <br/>
         Holding ifade edildiği gibi Ticaret Kanunu çerçevesinde bir A.Ş.’dir. Normal faaliyet alanı olan bir şirket değildir. Boş bir şirkettir. Birbirinden farklı faaliyet alanları olan iplik, otomotiv, gıda vb. Şirketlerinin biraraya gelerek kurduğu bir şirkettir. Daha ziyade idari yapıyı koordine etmek için yapılır. Grup şirketleri arası kredi alma ve vermede kolaylıklar yaşanmasının dışında, vergi indiriminde birtakım imkanlar tanınır. Ancak bu imkanlardan Türkiye’de istifade edildiği pek söylenemez. Grup şirketlerinde bir şirketin zararını diğeri azaltabilir. Örneğin birinin ihracatını diğerinin üstünden geçirir. Büyük, gösterişli, caydırıcı ve paratoner olması nedeni ile iş adamları holding olmanın cazibesine kapılırlar. Fakat son yıllarda holding olmanın faydalarının dışında zararlarının da olduğu ve işleyen sistemi çürüttüğü yönündeki belirginleşme şirketlerdeki holding olma arzusunu azalttı.
         <br/>
         <br/>
         Önce holding kuruluyor sonra para toplanıyor
         <br/>
         <br/>
         Türkiye’nin holdingleşme tecrübesi ile 1997’deki global ekonomik krizde Japonya’nın yaşadıkları arasında yapılan mukayesede ortak noktalar ve farklılıklar göze çarpıyor. Önemli bir kısmı Konya merkezli olan bu holdinglerin pek çoğu yaptıkları işlerde derinleşmemiş, kabaca kurulmuş şirketlerin toplamından ibaretti. Yani herbiri kendi sahasında rüştünü ispat etmiş, kâr eden müesseseler olduktan sonra idari yapıyı düzenlemek maksadı ile holding olmamıştı. Ortada sermaye yoktu, sadece vadedilen proje vardı. Tasarruflarına talip oldukları gurbetçilere cazip görünmek için hemen holding ismini almak istiyorlardı. Bu sebeple kurulan ‘karton şirketler’ ancak topladıkları paralarla faaliyetlerine başlayacaklardı. Daha sonra ekonomik kriz, uçuk projeler ve fizibilitesi iyi yapılmamış yatırımlar neticesinde bu çok ortaklı şirketler arasında iflaslar görülmeye başladı. Önemli bir kısmı yatırımcısını hayal kırıklığına uğrattı. Bu tür şirketler şimdi holding olmadan kurdukları şirketlerin kendi sahalarında başarılı olmasını istiyor. Kâr eden şirketten gelecek sıcak para zarar eden şirket desteklendiğinde hem kâr eden şirket pazarını genişletecek yatırımlar yapamıyor hem de batması gereken bir şirket tıpkı KİT’ler gibi sübvanse ile yaşatılmış oluyor.
         <br/>
         <br/>
         Japonya’da ise şirketler önce kendi sahasında ispat—ı vücut yaptıktan sonra biraraya getirilerek holdingleşiyor ve kriz anlarında sigorta sistemi gibi tehlikelere karşı birbirlerini koruyordu.
         <br/>
         <br/>
         Holding olma modeli ekonomik sistem içerisinde kendisini yoğun bir şekilde hissettirdiği 1960 ve 70’li yıllarda büyük destek gördü. Hatta piyasanın istikrara kavuşması ve devamlılığı açısından holding olmanın büyük avantajlar içerdiği savunuluyordu. Çeşitli alanlarda faaliyetlerde bulunan şirketlerin bir tanesi ekonomik krize girdiği takdirde durumu iyi olan şirket onu destekleyecek ve dayanışma sayesinde şirketler kurtulacak, istihdam daralması yaşanmayacaktı. Belli ölçülerde doğruları olan bu yaklaşım global kriz sonrası büyük yara aldı.
         <br/>
         <br/>
         Risk bulaşıcı hastalık gibi yayılıyor
         <br/>
         <br/>
         Riskin bulaşıcı bir hastalık gibi grup şirketlerine yayıldığına Türkiye’den de örnek var. Esbank’ın eski sahibi Yavuz Zeytinoğlu’nun başına gelenler de aynı gruba bağlı faaliyet göstermenin bazı şirketlerin aleyhine olduğunu gösterdi. Bankanın finansal yapısı zaafiyet gösterince aslında ayakta durması gereken diğer şirketler bankadan etkilenerek ekonomik sıkıntının boyutunu artırdılar. TMSF bankaya el koyduğunda diğer şirketler de bankaya bağlı olduğu için TMSF’ye devroldular.
         <br/>
         <br/>
         İş Bankası yine yoğun iştirak yapısı ile kriz döneminde zarar eden kurumları desteklemek zorunda kalmıştı. Bu gerekçeler ve yeni Bankalar Kanunu, İş Bankası’nı iştiraklerinden ayıracak yeniden yapılanmaya mecbur bırakıyor.
         <br/>
         <br/>
         Şirket birleşmeleri ya da holding olma düşüncesi temelde zayıf olma düşüncesinden değil çok daha güçlü olma arzusundan kaynaklanıyor. Piyasalara dev şirketlerin hakim olduğu bir ortamda daha çok büyümekten başka çare düşünülemez. Fakat burada “Büyüme entegre sistemler şeklinde mi, yoksa Türkiye’de çok miktarda görüldüğü gibi birbiri ile alakasız iş kollarında mı olmalı?” Sorusu ortaya çıkıyor.
         <br/>
         <br/>
         Uluslararası siyasetin ve uluslararası ticaretin uluslararası şirketler üzerinden yürütüldüğü, dünyayı 36 bin çok uluslu şirketin yönettiği ve bu yapının üstünde 400 büyük tröstün faaliyet gösterdiği nizam anlayışında elbette ‘küçük güzeldir’ demek çok zor. Fakat küçük küçük şirketler bir araya gelerek dev organizasyonlara imza atabilir. Tek başlarına performansları düşen kurumlar biraraya gelerek sinerji oluşturabiliyorlar. Taze kaynak bulmak açısından holdingleşerek borsaya açılmak ve mali ve idari sistemini uluslararası kuruluşların denetimine açmak globalleşmenin ön şartlarından ikisi. Holding yapısında risk faktörünü bütün yapıyı tehlikeye atmadan kontrol altına alabilen sistemi geliştirdikten sonra holding olmanın ciddi bir sakıncası da gözükmüyor. Ancak ‘Sen benim holding olduğumu biliyor musun?’ türünden bir anlayışla holding olmak yürüyen sisteme çomak sokmak anlamına gelebiliyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 11 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11916), [web.archive.org (arşiv bağlantısı)](http://web.archive.org/web/20050228022718/http://www.aksiyon.com.tr:80/yazdir.php?id=11916)
