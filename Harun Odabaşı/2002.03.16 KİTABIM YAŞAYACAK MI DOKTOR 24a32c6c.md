# KİTABIM YAŞAYACAK MI DOKTOR?

*Harun Odabaşı 2002.03.16*

<div>
 <p class="spot">
  İnsan hastalıkları ile uğraşan doktorlar ya da hayvan hastalıkları ile meşgul olan veterinerler olduğu gibi kitap hastalıkları ile ilgilenen hastaneler ve bu hastalıkların çözümlerini arayan 'uzman doktorlar' var. Üstelik kitap tedavisinde kullanılan formüller teknoloji ve endüstri bilgilerindeki gibi sır olarak saklanıyor
 </p>
 <p class="metin">
 </p>
 <img border="0" src="/web/20020425052914im_/http://www.aksiyon.com.tr/2002/380/resimler/kitap.jpg"/>
 <p class="metin">
  Ağır yaralanmıştı. Vücudunda uzun senelerin derin izleri vardı. Önü alınamayan bir cilt hastalığına yakalanmıştı. Simasının solması ve birtakım organlarını kaybetmesi yetmiyormuş gibi bir de cilt hastalığı ile uğraşmak zorunda kalmaksı ne kadar ağır bir durumdu. Hepsinden daha ağırı, gördüğü ilgisizlikti. Ama yine de bütün bütün sahipsiz sayılmazdı. Tarihi misyonunu fark eden birkaç kadirşinas, ilgili hastanelerin en iyi doktorlarına muayene ettirdiler kendisini. Bütün müdahalelere rağmen bir türlü hastalığının önü alınamıyordu. Doktorlar, bu hastalığın çaresine ancak Almanya'da Goethe Enstitüsü'nde deva bulunacağı fikrinde karar kıldılar. 350 yıllık ömründe birçok Anadolu şehri görmüştü. Şimdi amansız bir hastalık onun Avrupa'yı görmesine de sebep olacak gibiydi. Ama bunun için belli bir miktar paranın biraraya getirilmesi gerekiyordu...
 </p>
 <p class="metin">
  Hastanın 350 yaşında olduğunu okuyunca sakın matbu bir hata olarak görüp 35 diye yazacakken bir sıfır fazla kaçırdığımızı düşünmeyin. Yanlış okumadınız, hasta 350 yaşında ama bu hasta bildiğiniz türden bir hasta değil. Konya Yazma Eserler Kütüphanesi'nde tedavi edilmeyi bekleyen 'altın kaplama bir yazma eser'den bahsediyoruz.
 </p>
 <p class="metin">
  Türkiye profesyonel değil
 </p>
 <p class="metin">
  Türkiye köklü tarihine ve özellikle yazma eserler anlamında zengin arşivine rağmen kütüphanecilik ve kitap hastanesi konusunda amatör bir çabanın içerisinde. Hemen hemen her ilde yazma eserler yoğun olarak bulunmasına rağmen sadece üç yerde, İstanbul, Konya ve Ankara'daki Başbakanlık Arşivi'nde kitap hastanesi var. Ağırlıklı olarak cilt hastalıkları üzerinde duruyorlar. Bir de Sabancı Üniversitesi'nin kitap tamiri üzerine kurduğu bir servis var ki son model cihazlarla donatılmış durumda. Ve tamamen bilimsel ortamlarda kitap tamiri yapılıyor. Yok olmaya yüz tutmuş yağlı boya resimleri orijinaline sadık kalarak yeniden canlandırabiliyorlar. Sabancı Üniversitesi'nin önemli bir sermayeyi kitap ve tarihi eserlerin tamiri için aktarması bu bakir alanın aynı zamanda kâr marjı yüksek bir sektör olmasından kaynaklanıyor. Çünkü müzayede salonlarında yüzbinlerce dolara hatta milyon dolarlara satılan tarihi eserlerin bakımdan geçirilmesi, tamiri, rahatsızlıklarının giderilmesi ayrı bir önem taşıyor. Bir kitabın ya da resmin hangi koşullarda saklanacağı bile yağlı boyanın ya da kağıdın cinsine göre farklılık arz ediyor.
 </p>
 <p class="metin">
  Süleymaniye Kütüphanesi Müdürü Nevzat Kaya, kitap patolojisi ve kitap hastalıklarına Türkiye'de yeterli önemin verilmediğini kabul etmekle birlikte kayda değer mesafelerin alındığının da görülmesini istiyor. Süleymaniye Kütüphanesi'nde kitap hastalıklarını tarayan son model cihazların bulunduğunu belirten Nevzat Kaya, "Kitap tamiri için servisimizi büyütmeye karar verdik. Araştırma merkezi ve tamir servisi kurduk, son model cihazlar getirdik. Ancak devlet kadro vermediği için tam olarak faaliyete geçemiyoruz" diyor.
 </p>
 <p class="metin">
  Teknik altyapı kullanılamıyor
 </p>
 <p class="metin">
  Bölge Yazma Eserler eski Müdürü M. Lütfi İkiz de devletin kitap hastalıkları üzerine yeterince eğilmediğinden yakınarak, Konya'da gerekli hassas cihazları alarak kitapların tamiri için bir şirket kurduklarını ancak devletin döner sermaye vermemesinden dolayı faaliyete geçiremediklerini anlatıyor. "Cihazlar vardı ama kadro oluşturmak için yetiştirilmek üzere kimyager ve biyolog alınmalıydı. Fakat devlet buna yanaşmadı. Bütün ısrarlarımıza rağmen olmayınca bizi de küstürdüler ve iş yarım kaldı" diyor. İtalya, Almanya, Fransa, İngiltere ve Japonya gibi gelişmiş ülkelerde kitap patolojisini incelemek için çok gelişmiş cihazlar bulunduğunu anlatan Nevzat Kaya, "Türkiye teknik açıdan bu ülkelerden geri değil. Japonya'daki teknolojiyi gördüm. Bizden gelişmiş değil. Ancak yetişmiş eleman sorunumuz onlara göre daha fazla" diyor.
 </p>
 <p class="metin">
  'ABD ekolü bize uymuyor'
 </p>
 <p class="metin">
  Lütfi İkiz üniversitelerde kütüphanecilik bölümünde verilen eğitimin ABD ekolüne benzemesini eleştiriyor. ABD'nin yakın tarih devleti olduğu için daha ziyade matbu eserler üzerinde durduğuna değinen İkiz, Türkiye'de ise yazma eserlerin yoğunlukta olduğunu ve eğitimde bunun gözetildiğini söylüyor: "Ayrıca ABD'de açık raf ve tasnif sistemi var. Türkiye'de ise depolama ağırlıklı. Her iki sistemin de kendisine göre avantaj ve dezavantajları var. Açık raf ve tasnif sisteminde hırsızlık daha kolay gerçekleşirken, depolama daha güvenlidir."
 </p>
 <p class="metin">
  Nevzat Kaya ise genel anlamda Amerikan tarzı eğitim verildiğine katılmakla birlikte İkiz'in kitap patolojisi konusunda ABD tarzı eğitim verildiği fikrine katılmıyor. Yazma eserler ile alakalı teferruat bilgilerin müfredatta bulunduğunu savunan Kaya, "Üniversitelerin elemanları dört dörtlük yetiştirdiğini söylemiyorum. Ama yine de yazma eserler ve hastalıkları konusunda belli mesafe alıyorlar" diyor.
 </p>
 <p class="metin">
  Almanya en meraklı ülke
 </p>
 <p class="metin">
  Almanya kitap bakımı ve tamiri üzerine en yoğun çalışmaları yapan ülkelerin başında geliyor. 2001 yılında Almanya'dan Türkiye'ye konferans vermek için gelen iki  uzmanın kitap asitleri üzerine söyledikleri bu konuya ilgili herkesi meraklandıracak türden. Alman araştırmacıların iddialarına göre 1850 yılından itibaren basılan matbu eserler yanıyorlar. Kağıdın içinde bulunan kitap asitlerinin yanmaya sebep olduğunu belirten uzmanlar kanser gibi şu anda çaresi bulunamayan bu hastalık üzerine yoğunlaşmış durumdalar.
 </p>
 <p class="metin">
  Avrupa'da kitap hastalıkları ve tedavisi üzerine üniversitelerde kurulmuş bölümler var. Özellikle Almanya'da Goethe Enstitüsü bu hususta çok gelişmiş bir teknik eleman ve altyapıya sahip. İtalya'daki Kongre Kütüphanesi'ne ait bazı kitaplar, tedavi için Almanya'ya gönderiliyor.
 </p>
 <p class="metin">
  Formüller sır gibi saklanıyor
 </p>
 <p class="metin">
  Lütfi İkiz kitap patolojisi ve tamiri üzerine ilk eğitimi alanlardan ve bu konuda yurt dışında uzmanlaşmış bir duayen. 1973 yılında bir grup arkadaşı ile birlikte kütüphanecilik ve kitap hastalıkları üzerine eğitim görmek amacı ile Goethe Üniversitesi'ne gider. Ve kitap hastalıkları üzerine sadece o eğitim görür. Her hastalığın ayrı bir kimyevi formülü ve 'doktoru' vardır. Dolayısı ile kapsamlı bir öğrenme için birçok kişi ile diyalog kurmak gerekmektedir. Ancak çok önemli bir sorun ortaya çıkar. Bütün kütüphaneciler ser verip sır vermeyen cinstendir. Formüller büyük bir titizlikle saklanmaktadır. Lütfi İkiz, samimi duruşu ve öğrenme hevesi ile Alman bilim adamlarının sevgisini kazanır. Bu arada hediye olarak götürdüğü lokumların da dirençlerini kırmada olumlu bir etkisi olur.
 </p>
 <p class="metin">
  Yapışmış ciltlerin ve yapışmış sayfaların ayrılması hususunda geliştirilmiş bir formül var. Sadece bu alana bakan bir uzman istihdam ediliyor. Her hastalığa bir uzman istihdam edilmesine rağmen Lütfi İkiz kaldığı süre içerisinde bütün alanlarda eğitim görmeyi başarır. Lütfi İkiz kendisinden sonra kitap hastalıkları üzerine eğitim alan ya da yurt dışına gönderilen kimse olmadığını söylüyor. 69 yaşındaki İkiz yeterli eleman verilmediği için bilgilerini gelecek kuşaklara aktaracak kanallar bulamamış.
 </p>
 <p class="metin">
  Kitap hastalıkları üzerine kitap dostları asırlar boyunca bir çok şeyler yazdı ve söyledi. İşin ehemmiyeti anlaşıldıkça bundan sonra da yazılacak ve söylenecek. İkiz'in dediği gibi yazı ve onu taşıyan kitap medeniyetimizin temel direklerinden. Ve onun bakımı temel direklerin bakımı anlamına geliyor. Ve önemli birşey daha fark ediyoruz. Kitap doktorları kitaplara o kadar sadıklar ki adeta Hipokrat yemini edercesine şu değerlendirmeyi yapıyorlar: 'Bir kitap restoratörü bir hekim gibi olmalıdır. Muhtevası ne olursa olsun hiç bir fark gözetmeden kültür eserlerini sıhhate kavuşturmalıdır.'
 </p>
 <br/>
 <center>
  <a class="anaorta" href="http://web.archive.org/web/20020425052914/mailto:harunodabasi@hotmail.com.">
   harunodabasi@hotmail.com.
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/380/haberler/2.htm), [web.archive.org (arşiv bağlantısı)](http://web.archive.org/web/20020425052914/http://www.aksiyon.com.tr:80/2002/380/haberler/2.htm)
