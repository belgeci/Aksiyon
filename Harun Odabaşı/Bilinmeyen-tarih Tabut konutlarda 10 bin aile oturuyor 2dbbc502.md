# Tabut konutlarda 10 bin aile oturuyor

*Harun Odabaşı Bilinmeyen-tarih*

<div>
 <font>
  <img border="0" height="1" src="/web/20041027015809im_/http://aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041027015809im_/http://www.aksiyon.com.tr/resim/443/30.jpg" vspace="5"/>
  </p>
 </font>
 <font class="content">
  17 Ağustos depreminin ardından 15 bin 103 adet konut ile 2 bin 503 adet işyeri orta dereceli hasar gördü. Geçen sürede 15 bin 103 konuttan yaklaşık 4 bin 400 tanesi güçlendirildi.  Olası depremde yıkılacak tabut gibi 10 binden fazla konutta halen insanlar oturuyor.
 </font>
 <p>
  <font class="content">
   17 Ağustos ve 12 Kasım depremleri sadece toprağı değil yönetim zihniyetini de sarstı. Bugüne kadar sadece yara saran devlet anlayışı artık depremden önce ve depremden sonra alınması gereken önlemler konusunda daha dikkatli.      Yapı Denetim Yasası’nın çıkartılması belki devletin attığı en önemli adım oldu. Eksikleri yok mu? Var. Örneğin yüzde 98’i deprem riski taşıyan ülkede Yapı Denetim Kanunu kapsamına 19 il alınmış. Bu boşluk iki sene içinde kapsama alanı dışında kalan Afyon ve Bingöl depremi ile günyüzüne çıktı.
   <br/>
   <br/>
   Yapı denetim, binanın yapılacağı arazinin etüdünden tutun kullanılan malzemenin, dökülen betonun kalitesine kadar labaratuvar şartlarında takibi anlamına geliyor ve herhangi bir hasar ya da ihmal ortaya çıktığı taktirde, sorumluluk denetleyen firmaya ait. Peki bu sistem deprem anında ne vadediyor? Şimdi sıkı durun; 8 büyüklüğüne kadar olan depremde binanın yıkılma riski yüzde sıfır. Belki sıvalar dökülebilir ya da kiremitler oynayabilir ama kolonlar ve döşemeler garanti altında.
   <br/>
   <br/>
   Işık Yapı Denetim, denetim firmaları arasında en büyük üç firmadan biri. Teşkilatlanmasını hızla tamamlıyor. Ve bugünlerde çok önemli bir transfere imza atmış. 17 Ağustos sonrası depremzedelerin Firde(v)s Ablası, İstanbul Bayındırlık ve İskan eski İl Müdürü Firdes Yüksel bundan böyle Işık Yapı Denetim Genel Koordinatörü. Nüfus kağıdı çıkartılırken memurun ‘v’ harfini eksik yazması hayatı boyunca ismini söylerken yaşayacağı bir problem meydana getirmiş ama bir boş anında bu hatayı düzeltmeyi planlıyor.
   <br/>
   <br/>
   Firdes Yüksel, İstanbul’la alakalı tüylerimizi diken diken edecek boyutta gerçekleri ve ‘beklenen tehlikeyi’ devlet geleneğinin verdiği sükunetle polemiğe yol açacak üsluptan uzak dile getiriyor.
   <br/>
   <br/>
   – İstanbul için büyük bir deprem bekleniyor. Bu deprem olduğunda manzara ne olacak, taş taş üstünde kalmayacak mı?
   <br/>
   <br/>
   Elbette çok büyük hasar olacak. 17 Ağustos Doğu Marmara Depremi kuş uçuşu İstanbul’dan 120 km uzaklıktaki bir mesafede oldu. Uzakta olmasına karşın İstanbul’da 41 bin 801 ailenin yaşadığı binalarda hasar meydana geldi. Beklenen deprem için ne söyleniyor; adaların açığında olacak. Bu kadar uzaklarda olan bir deprem eğer ilimizde 982 vatandaşımızın hayatını kaybetmesine ve binlerce binanın hasar görmesine yol açtı ise tam merkezde olacak deprem demek ki daha vahim sonuçlar doğuracak. Çok büyük bir yapı stoğunun olduğunu ve bu yapıların ruhsatsız ve kaçak olduğunu da biliyoruz. Birtakım rakamlar var.
   <br/>
   <br/>
   – Binalar ne kadar sağlam?
   <br/>
   <br/>
   17 Ağustos depreminin ardından 15 bin 103 adet konut ile 2 bin 503 adet işyeri orta dereceli hasar gördü. Orta dereceli hasar kesinlikle güçlendirilmesi gereken bina demektir. Can ve mal emniyeti açısından derhal içinin boşaltılması gerekir. Geçen sürede 15 bin 103 konuttan yaklaşık 4 bin 400 tanesi güçlendirildi. Geri kalan 10 bin 703 konut ne oldu? İşyerlerinden de 300 tanesi güçlendirildi ama 2 bin 203 tanesi ne oldu? Ben vatandaş olarak orta hasarlı binaların akıbetinin ne olduğunu merak ediyorum. Biz olası depremde depremin sonuçlarından önce 17 Ağustos depreminin  ardında bıraktığı orta hasarlı binaları konuşmamız gerekir. Bunlar birer tabutluk. Derhal boşaltılması gereken binaların adresleri biliniyor. Fakat kimse bu konuyu gündeme getirmiyor.
   <br/>
   <br/>
   – Neden yapı denetimi?
   <br/>
   <br/>
   Ülkemiz coğrafi konumu, jeolojik ve topografik yapısı ve sahip olduğu iklim özellikleri itibarı ile büyük can ve mal kaybına neden olan doğal afetlerle çok sık karşılaşan ülkeler arasında. Doğal afetlerin başında depremler yer almakla birlikte, su baskını, heyelan, yangınlar, çığ, fırtına ve yeraltı suyu yükselmeleri gibi meteorolojik kökenli diğer afetler de can ve mal kaybına neden olmakta. Yurdumuz yer kürenin en aktif deprem kuşaklarından biri olan Akdeniz— Alp—Himalaya deprem kuşağı içinde yer aldığından sıkça deprem meydana gelir. Yaptığımız çok özel çalışmalar ışığında kayıtlara göre son yüzyıl içerisinde ülkemizde hasar yapan 130 deprem meydana gelmiş ve bu depremler 85 bin yurtdaşımızın can kaybına ve 500 bin konutun hasar görmesine ve yıkılmasına neden olmuştur. Bu da her 8 ayda bir ülkemizin bir köşesi sallanıyor ve can ve mal kaybı meydana geliyor anlamına geliyor.
   <br/>
   <br/>
   – Önlem almada çok geç kalınmamış mı?
   <br/>
   <br/>
   Tabii ki çok geç kalmış. Dünya devletleri tarafından asrın felaketi kabul edilen 17 Ağustos ve 12 Kasım depreminin bilançosundan alınması gereken dersler alınmış ve ilgili Bayındırlık ve İskan Bakanlığı depremin hemen ardından can ve mal güvenliğini sağlamak ve kaynak israfına yol açan kontrolsüz yapılaşmayı önlemek, çağdaş norm ve standartlarda yapı üretimini sağlamak, denetimsizlik ve ihmal nedeni ile zarara uğrayan yapı sahiplerinin haklarını korumak için yapı üretiminde görevini ihmal eden yapı sorumlularına karşı yasal düzenlemeyi hayata geçirmiştir. Yapı Denetim Kanunu böyle bir anlayışın tezahürü.
   <br/>
   <br/>
   – Yapı denetimi neleri kapsıyor?
   <br/>
   <br/>
   Yapı denetimi yatırımın yapılacağı arsanın zemin etütlerinin yapılması ile bu zemin yapısına göre hazırlanan projenin denetiminden başlayarak yapım sürecinin ve yapıda kullanılacak malzemenin kalitesinin denetlenerek yapının yürürlükte bulunan mevzuata göre yapılmasını sağlamaktır.
   <br/>
   <br/>
   – Yapı denetimi hangi noktada?
   <br/>
   <br/>
   27 pilot ilde 10 Temmuz 2001 tarihinde uygulanmaya başlayan 595 sayılı yapı denetimi hakkındaki kanun hükmündeki kararnamenin 24 Mayıs 2001 tarihinde Anayasa Mahkemesi tarafından iptal edilmesi üzerine 13 Ağustos 2001 tarihinde 4708 sayılı Yapı Denetim Kanunu 19 ilde uygulamaya geçti. İlk yapı denetim hakkındaki kararname kanun haline getirilirken kapsama alanı 27 ilden 19 ile düşüyor.
   <br/>
   <br/>
   – Niçin?
   <br/>
   <br/>
   Kanun hükmündeki kararname ilk çıktığında eski düzenin devamından yana olanlar kararnameye büyük tepki gösterdi. Halbuki belediyelerin araç gereç donanımı ve yetişmiş eleman sayısı çok yetersiz. Depremden etkilenen Avcılar’da şu anda bile yetersiz bir kadro sayısı ile çalışmalar yapılıyor. Dolayısı ile bir denetimsizlik süreci başlıyor. Anayasa Mahkemesi’ne itiraz edilince kararname iptal edildi. Üç ay sonra bu sefer kanun çerçevesinde çıktı. Yani üç aylık bir boşluk oldu. Yapı Denetim Kanunu kapsamına giren iller; Adana, Ankara, Antalya, Aydın, Balıkesir, Bursa, Bolu, Çanakkale, Denizli, Düzce, Eskişehir, Gaziantep, Hatay, İzmir, İstanbul, Kocaeli, Sakarya, Tekirdağ ve Yalova. İki tarih arasındaki üç aylık sürede belediyelerce 35 bin yapıya ruhsat verildi. Yapı Denetim Kanunu çıktı ve 10 ayda toplam 10 bin 694 yapıya ruhsat verildi. Süre ve miktarı kıyaslarsanız korkunç bir manzara ortaya çıkar.
   <br/>
   <br/>
   – 19 il doğru bir tespit mi?
   <br/>
   <br/>
   Geçen yıl Afyon, bu sene de Bingöl’de can ve mal kaybına neden olan iki deprem yaşadık. Bu iki ilimiz de Yapı Denetim Kanununun uygulandığı iller kapsamında değil. Bu durum yapı denetiminin hangi noktada olduğunu açık bir şekilde ortaya koyuyor.
   <br/>
   <br/>
   – İlgili Kanununun kapsamı ne olmalı?
   <br/>
   <br/>
   Ülkemizin yüzde 98’i farklı derecelerde deprem kuşağında bulunduğundan ve nüfusun yüzde 96’sı bu bölgelerde yaşadığından depremin etkilerinden kaçamayacağımız gerçeği ile karşı karşıyayız. Ve biz kalkıyoruz sadece 19 ilde yapı denetimini uyguluyoruz, diğer illeri hariç tutuyoruz. Diğer illerde de deprem olmamış olsa bunun bir anlamı olabilir ama iki sene içinde meydana gelen iki deprem de farklı yerlerde oldu.
   <br/>
   <br/>
   – Deprem riskinden uzak yüzde ikilik yer neresi?
   <br/>
   <br/>
   Orta Anadolu’da Konya ile Antalya arasında küçücük bir yer.
   <br/>
   <br/>
   – Denetimden niçin kaçmak istiyorlar?
   <br/>
   <br/>
   Yapıyı kullanacak olanlar ya da oturacak olanlar denetimi istiyor. Ama yapıları yapan kişiler denetlenmek istemiyor. Bir kere o inşaat yapılırken kullanılacak demirler labaratuvarlarda denetime tabi tutuluyor. Dökülen betonlardan numuneler alınıyor ve o betonlar labaratuarda kırılarak inceleniyor. Dolayısı ile o inşaatta kullanılan bütün malzemelerde standartlar aranıyor. Öbür türlü yapıyı yapanlar, istediği malzemeyi kullanıyor, istediği şekilde beton döküyor. Yürürlüğe bakacak olursak elimizde 3194 sayılı İmar Kanunu var. Yapı Denetim Kanunu kapsamı dışında kalan iller İmar Kanununa tabi. Genelde projeler yürürlükte bulunan mevzuatlara göre hazırlanıyor, ancak uygulama safhasında proje değişime uğruyor.
   <br/>
   <br/>
   – Yapı Denetim Kanunu olmasa bile aslında denetim şart...
   <br/>
   <br/>
   Kanunlar var ama kanunlarda birtakım boşluklar var, cezai müeyyideler yok. Ruhsat ve eklerine aykırı yapılan yapılara karşı sadece yıkım kararı ve para cezası verilebiliyor. İstanbul’da yapıların büyük bir yüzdesi kaçak, fakat bunların çoğu yıkılmadan duruyor. Yapı Denetim Kanunu’nda ise çok büyük ve caydırıcı müeyyideler var. Bir yapı denetim kuruluşunun denetlediği binada 15 yıl içinde birtakım hataların ve hasarların ortaya çıkması halinde denetçi firmanın bakanlıkça verilen denetim belgesi bir daha geri verilmemek üzere iptal ediliyor.
   <br/>
   <br/>
   – İmar affı gündemde. Nasıl bakıyorsunuz?
   <br/>
   <br/>
   Eğer ruhsat ve eklerine aykırı olarak yapılmış binalar hiçbir altyapısı hazırlanmadan, koşul ve kural getirilmeden imar affına uğratılacaksa ben çok ürkerim. Çünkü bu yapıların proje ve uygulama safhalarında belirsizlik var. Yasal hiçbir dayanağı olmadığından dolayı hangi kural ve kritere uyularak kimler tarafından nasıl ve ne şekilde yapıldığı bilinmiyor. İmar affı düşünülüyor ise ruhsat ve eklerine aykırı olarak yapılmış mevcut yapı stoğunun bütün detayları gözden geçirilmeli.
   <br/>
   <br/>
   – Yapı denetimi bina maliyetine ne kadar ek bir külfet getiriyor?
   <br/>
   <br/>
   Zannedilenin çok altında. Hizmet bedeli binanın sınıfı, inşaatın bitirileceği süre ve benzeri etkenlerle farklılık arzediyor. Örneğin fabrika binası, depo ya da mesken ise bu yapıların hizmet bedelleri elbette birbirinden farklıdır.  Yapı maliyetinin belirlenen katsayılar ile çarpımı sonucu ücret ortaya çıkıyor.  Evimizin mobilyasını, perdesini özene özene alıyor, bazen bütçemizi bile zorluyoruz. Güvenliğimizi sağlayacak denetim için verilecek tutar işte bu kadar bile değil.
   <br/>
   <br/>
   – 100 metrekarelik bir daire için ne kadar ödenir?
   <br/>
   <br/>
   Metrekaresi 300 milyondan 30 milyarlık maliyetli ve altı ayda biten bir yapı ise yaklaşık 750 milyon lira demektir. Deprem riskini sıfırlayan denetim için bu para çok mu?  Karşılığında siz güvenle yaşayacaksınız.
   <br/>
   <br/>
   – Yapı Denetim Kanunu nasıl bir boşluğu dolduruyor?
   <br/>
   <br/>
   28—29 Mart 2003 tarihinde Gaziantep, Adana ve Diyarbakır’da çeşitli nedenlerle bazı binaların çöktüğünü ve çöken binalarda bazı vatandaşlarımızın hayatını kaybettiğini görsel ve yazılı basında okuduk. Bu olaylar peşpeşe oldu. Gaziantep’te 5 bina çöküyor. Adana’da bir binanın kalorifer kazanı patlıyor ve bina çöküyor, bitişiğindeki binalara da hasar veriyor. Sanki C4 bombası patlamış gibi korkunç bir etki yapıyor, altı üstü bir kalorifer kazanı.  Üç farkı ilimizde üç farklı zamanda çöken binaların çökme sebeblerine bakacak olursak; Gaziantep’te çöken binanın yapılaşmaya yasak olan boşlukta bir yere kurulduğunu görüyoruz. Adana ve Diyarbakır’da ise çöken binaların yapım kalitesi çok kötü olduğu için yıkım oluyor. Bu trajediler yürürlükte bulunan imar mevzuatına rağmen etkili bir yapı denetiminin olmadığını bütün çıplaklığı ile gösteriyor.
   <br/>
   <br/>
   – Uluslararası standartlar nasıl?
   <br/>
   <br/>
   Her ülke kendisine göre bir sistem kurmuş. Bazıları 100 yıl önce oluşturduğu bir yapı denetim sistemi kurmuş. Japonya gibi ülkelerde de sigorta şirketleri devrede. Denetlemeyi sigorta şirketi yapıyor.
   <br/>
   <br/>
   – Yapı denetim firmasının kontrolünde yapılan  binanın depremde yıkılma riski nedir?
   <br/>
   <br/>
   Yıkılma riskini hayal bile edemiyorum. Ölçülebilen depremlerde yıkılmayacak binalar ortaya çıkartıyoruz. Kurallara uyulduğu taktirde belki sıvasında çatlaklar olabilir, baca düşebilir veya kiremitler oynayabilir ama kesinlikle enkaz haline dönüşmez. Kolonlar kırılarak döşemeler üstüste binmez.
   <br/>
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=2639), [web.archive.org (arşiv bağlantısı)](http://web.archive.org/web/20041027015809/http://aksiyon.com.tr:80/detay.php?id=2639)
