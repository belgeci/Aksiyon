# Koç-Sa Garanti vermıyor

*Harun Odabaşı 2002.04.13*

<div>
 <p>
  <font>
   Sabancı ve Koç’un Garanti Bankası’nda yaşadıkları bugüne kadar teferruata inilmeden özel mahfillerde geçiştirilerek işlendi. Sabancı ve Koç arasında ayıplı bir sır gibi duran Garanti Bankası ortaklığı bugün Türk özel sektör firmalarının neden birlikte hareket edemediğinin ipuçlarıyla dolu
   <br/>
   <br/>
   Sakıp Sabancı’nın Koç ve Doğuş Grubu’na ‘Acımasız rekabet ortamında dünya ile rekabet edebilmek için birleşmeliyiz’ çağrısında bulunmasının üzerinden neredeyse iki yıl geçti. Rahmi Koç ve Doğuş cephesinin ‘Neden olmasın’ türü diplomatik cevaplarının dışında geçen süre içerisinde aile şirketi görüntüsünden hâlâ çıkamayan Türkiye’nin köklü özel sektör devleri, ortaklık yönünde ön görüşme bile yapmadı. Can Kıraç’ın dediği gibi, tatlı bir fantezinin ötesine taşınamadı bu düşünce.
   <br>
    <br>
     ‘Küçük olsun benim olsun’ anlayışının alçalan değer; verimlilik, sinerji, küresel ölçekte güç sahibi olma kavramlarının yükselen değer olmasının Türk özel sektörünün bir türlü kabuk atamayan genetik yapısını eninde sonunda değiştireceği bekleniyordu. Fakat aile şirketleri direnmeyi sürdürüyor. Ciroları yüz milyar dolarla ifade edilen şirketlerin birleşmeleri ya da satın alma girişimleri sıradan gelişmeler şeklinde takip edilmeye başlanmışken, Türkiye’de ‘stratejik ortaklık’ yaklaşımının gelişemediği görülüyor.
     <br>
      <br>
       Türkiye’de birleşmelerin önündeki engeller sadece aile şirketlerinin tutucu yapısından kaynaklanmıyor. Geçmişte yaşanan acı tecrübeler de bugün şirketlerin birleşmelere sıcak bakmamalarına sebep oluyor. Sabancı ve Koç Grubu’nun 1980’li yılların başında yaşadıkları sevimsiz Garanti Bankası deneyimi, Sabancı ve Doğuş Grubu’nun sonu kötü biten Yapı Kredi macerası, bugün de grupların birbirlerine güvenmemelerinin altyapısını oluşturuyor.
       <br>
        <br>
         Sabancı ve Koç’un Garanti Bankası’nda yaşadıkları bugüne kadar teferruata inilmeden özel mahfillerde geçiştirilerek işlendi. Ayıplı bir sır muamelesi gören bu kısa birliktelik masaya yatırılıp tahlil edilebilirse, Türkiye’nin en eski özel sektör temsilcilerinin ne tür bir gelenekten geldiğine dönük ciddi malzeme ele geçmiş olurdu. Günümüzde ise operasyonun içinde yer alanlar ya da özel merakı olanların dışında konunun ince ayrıntılarına vâkıf olmak mümkün olamıyor...
         <br/>
         <br/>
         Başlangıçta herşey yolunda
         <br/>
         <br/>
         Koç Grubu, Vehbi Koç’un özel tercihi dolayısı ile bankacılık sektörüne uzun süre mesafeli durdu. Ancak rakiplerinin finans piyasasında büyümelerinin getirdiği avantajlar belirginleştikçe aile içinde finans piyasasına girme arzusu depreşti. Gerçi işlemlerinin çoğunun yürütüldüğü geleneksel bankaları olan İş Bankası her türlü kolaylığı sağlamakla birlikte yine de daha fazla büyümenin ve güç sahibi olmanın yolu banka sahibi olmaktan geçiyordu.  1977 yılında bir kere daha karar verildi ki Koç Grubu bir banka sahibi olmalı. Operasyonu gerçekleştirme görevi Suna (Koç) Kıraç’a verildi. Suna Hanım ve finans piyasasından iyi anlayan Uğur Ekşioğlu, hisselerinin alınması en uygun konumdaki Garanti Bankası üzerine yoğunlaştılar. 1977—78 senesi içerisinde en büyük hisse konumundaki sandıktaki hisse de dahil olmak üzere bankanın yüzde 50,5’lik kısmının sahibi konumuna gelmişlerdi. İyi bir iş çıkarılmıştı. Yönetim kurulunun çoğunluğu ele geçmişti. Artık yavaşlanabilirdi. Suna Kıraç, büyük hissedar olduktan sonra hisse toplamaya ara verilmesi, hatta sermaye gücü yüksek bir ortağın daha olması gerektiği yönünde görüş bildirir Uğur Ekşioğlu’na. İlk bakışta zararsız ve masum bir istek gibi duran bu kararın daha sonra Garanti Bankası’nın ellerinden çıkmasına neden olacağını kestirmek o sırada mümkün değildir. Eğer Suna Kıraç’a bir suç bulunacaksa, ticaret piyasasındaki satranç oyunlarını çok fazla bilmiyor denebilir. Suna Kıraç’ın frene basması ile birlikte hisseleri Koç adına toplamakla görevli aracı kurum, geri kalan hisseler için çok ilginç bir isme teklif götürür. Garanti Bankası’nın geri kalan hisseleri için ilgileniyorsanız alabilirsiniz mesajı gönderilir Sabancı Grubu’na. Koç ailesinin iş yapma tarzındaki nezaket çerçevesi, Sabancı ile daha sonra ortaya çıkacak pürüzleri kestirmesini engellemektedir. Akbank ile finans sektöründe oldukça iyi bir yerde olmalarına rağmen Sabancı ailesi bu teklife sıcak bakar ve kısa sürede Garanti Bankası’nın yüzde 38’lik hissesini toplar. Sabancılar bankanın yönetimine iki kişiyi sokarlar ki bunlardan birisi Oğuz Karahan’dır.  O dönemde Türkiye’nin en deneyimli bankacılarından biriydi Karahan. Bankada görev aldığı zaman Sabancı Holding’in genel koordinatörü idi. Kıbrıs Barış Harekatı’ndan sonra da Yapı Kredi Bankası genel müdürü olmuştu. Karahan, Sabancı ailesinin stratejisini hayata geçirecek önemli bir isimdi. Bazı finansçılar, Karahan’ın misyonu için Truva atı benzetmesini yapmaktan çekinmiyorlar.
         <br/>
         <br/>
         Sabancı’dan kritik veto
         <br/>
         <br/>
         Hisse dağılımı şöyle oluşmuştu: Koç Grubu yüzde 50,5, Sabancı Grubu yüzde 38 ve değerleri yüzde 12. Türkiye’nin en büyük iki grubunun finans sektöründeki ortaklığı o dönemin flaş gündem konularından biriydi. Herşey iyi başlamış ve iyi gideceğe benziyordu. Ta ki Koç Grubu Garanti Bankası’nda sermaye artırımı isteyinceye kadar. Mevduatı büyütmek, şube sayısını artırmak ve bankayı daha ileri noktaya taşımak için sermaye artırımı şarttı. Ancak ortada ciddi bir sorun vardı. Sabancı Grubu sarmaye artırımına karşı çıkıyordu. Koç ailesinin bütün diplomatik çabaları sonuç vermeyecek ve sermaye artırımı gerçekleşmeyecekti. Koç Grubu’nun, bankanın büyük hissedarı olmasına rağmen sermaye artıramamasının sebebi Ticaret Kanunu’nun ilgili maddesi idi. O zamanki Ticaret Kanunu hükümlerine göre bir şirketin sermaye artırımına gidebilmesi için o şirketin hisselerinin en az yüzde 67 çoğunluğunun onayı gerekiyordu. Koç ailesi yüzde 50,5 hisseye sahipti. Diğer hisseleri toplasalar bile bu rakama ulaşamıyorlardı. Sabancı istemedikten sonra sermaye artırmak mümkün değildi. Sabancı’nın gerkçek stratejisi belli olmuştu: En büyük rakibini finans piyasasından uzak tutmak istiyordu. Akbank ile yoluna devam ediyordu. Garanti Bankası’nın büyümesi pastayı paylaşan isimlerin çoğalmasından başka bir anlam taşımayacaktı.
         <br/>
         <br/>
         Küçük kalmaya mahkum bir konuma gelen Garanti Bankası’ndaki büyük savaş medyanın da gözünden kaçmamış ve çekişmenin devam etmesi iki grubun kamuoyundaki prestijini sarsmaya başlamıştı. Bu süreç içerisinde Garanti Bankası’nın genel müdürü, 33 yaşında bu koltuğa oturan Erol Aksoy’du. Türk finans tarihinde bir bankanın genel müdürlüğüne gelen en genç kişi unvanına sahip olan Aksoy da iki grubun çekişmesini engelleyemeyecek ve nihayetinde Koç Grubu, içine girmeye çok yaklaştığı finans sektöründeki serüvenine son verecekti. Elindeki hisseleri sattılar. Hemen ardından Sabancı da Garanti’deki hisselerini elinden çıkardı. 1983 yılının Nisan ayında Ayhan Şahenk Garanti Bankası’nın büyük çoğunluğunu nakit 1,5 milyar TL (o dönem için önemli bir miktar) ödeyerek satın aldı.
         <br/>
         <br/>
         Koç ve Sabancı birlikteliği başarılı olsa idi ne olurdu? Belki bugün kollektif hareket etmekte zorlanan özel sektör temsilcileri için güzel bir örnek olacak ve daha büyük birlikteliklerin önünü açacaktı. Menfi sonuç ise bugünün ihtiyaçlarını da gölgeliyor.
         <br/>
         <br/>
         Şirket yapılarının birleşmelere soğuk bakması, şirketler açısından olduğu gibi ekonomik, politik ve demokratik sistemin işlemesi açısındandan da tehlike oluşturuyor. Şirket büyüklüklerinin uluslararası ölçekte küçük olması ve kamu ağırlıklı ekonomik yapı, ‘kişi merkezli’ şirket yapılarını ön plana çıkarıyor. Partner olarak yabancı şirket yadırganmazken, yerli bir parner ‘güç devri’ şeklinde anlaşılıyor. Ali İhsan Karacan’ın Şirket Birleşmelerinin Türk Ekonomisi Yönünden Önemi başlıklı araştırmasında dikkat çektiği gibi şirketler güç sahibi olmayı sanayi sektöründeki derinlikleri ile değil, medya ve finans piyasasındaki ağırlıkları ile ölçüyor. Tabir—i diğerle bir grup sanayi sektöründe ne kadar güçlü olursa olsun, finans ve medya üzerinde etkili olmadıkça o grubun güç sahibi olmadığı düşünülüyor.
         <br/>
         <br/>
         Türkiye’nin köklü kurumlarından Koç, 2001 yılı faaliyet raporuna göre ciro bakımından yüzde 28 küçülmeye maruz kaldı. Gelecek, Koç açısından sancılı değişimleri beraberinde getiriyor. Sabancı Grubu son krizden yara alarak çıktı. Doğuş Grubu’na ait Garanti Bankası, sermaye artırımına gitmese idi son ekonomik krizde batan bankalar arasına dahil olabilirdi. Diğer şirketler de reel sektör faaliyetleri açısından bünyeleri zayıflamış bir haldeler. Bu halleri ile yok aslında birbirinden farkları. Sermaye tarihi, değişime ayak uyduramayıp kaybolan şirketlerle dolu. Transtürk, Asil Nadir, Lapis, Hattat, Eska, Okumuş, Zeytinoğlu ve Kormaz Yiğit isimleri bir zamanlar piyasada en sükse yapan itibarlı isimlerdi. Şimdi ise sadece nostaji yaparken hatırlanıyorlar...
         <br/>
         <br/>
         33 yaşında genel müdür
         <br/>
         <br/>
         Erol Aksoy 33 yaşında Garanti Bankası’na genel müdür olunca, genç yaşta bu başarıyı yakalayan dahi çocuğa ilgi büyük olmuştu. O dönemde daha eşi olmamış manken İnci Hanım ile verdiği abartılı görüntüler dolayısıyla ahlaki açıdan eleştirilmesinin yanı sıra genel müdürlük döneminde de başarısı tartışılan bir isim oldu. Garanti Bankası Genel Müdür Yardımcısı Yavuz Canevi ile yer yer ciddi anlaşmazlıklara düşen Aksoy, bazen Canevi’nin dayatmaları karşısında aldığı karardan geri dönmek zorunda kalıyordu.
         <br/>
         <br/>
         e—posta: harunodabasi@hotmail.com
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1951 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12041), [web.archive.org (arşiv bağlantısı)](http://web.archive.org/web/20051228094013/http://www.aksiyon.com.tr:80/yazdir.php?id=12041)
