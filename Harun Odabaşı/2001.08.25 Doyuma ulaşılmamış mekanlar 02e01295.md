# Doyuma ulaşılmamış mekanlar

*Harun Odabaşı 2001.08.25*

<div>
 <p class="spot">
  Mimarlar mekanları, mekanlar insanları üretiyordu. Nasıl ki coğrafya insanı etkiliyor ve ona kapamayacağı bir karakter geni yüklüyorsa işte köşkler de o ahlakın estetik tarafına göre uyarlanmış yaşam biçimi ile insanları bir seviyeye davet ediyordu. Bayağı zevkler değil estetik kurallar geçerliydi. Köşk bir davetti. Örneğin köşk 'bey' sözünü sevmezdi, 'efendi' veya 'paşa' derdi. Ve bu sesleniş insanları efendi ve paşa yaptı!
 </p>
 <p class="metin">
 </p>
 <img border="0" src="/web/20020429234356im_/http://www.aksiyon.com.tr/2001/351/resimler/doyum.jpg"/>
 <p class="metin">
  Köşklerin ruhumda harekete geçirdiği en derin uyanış doyuma ulaşılamamış mekanlar olmasında gizli. Apartman kelimesi ne kadar çirkin, ürkütücü ve estetikten uzak bir kültürü temsil ediyorsa köşk kelimesi de adeta Alice'in dolaştığı harikalar diyarı gibi bir masal aleminin kapılarını aralıyor. Orada yaşayan çocukların deli dolu cıvıltıları, evin hanımının orta hizmetçiye misafirler için verdiği buyrukları, selamlıkta gizli gözetlemeler, peçenin arkasındaki nadide güzellikler... Gümüşlükler, Mısır'dan gelen atlas kumaşlar, şamdanlıkla gezen hanımın ayak sesleri, ud ve piyano dersi alan evin küçük kızının dokunuşları, Arap hizmetçinin çocukların yaptığı yaramazlıkları gizlemesi... Kadınların hanımefendi, erkeklerin beyefendi olduğu rafine zevklerin mekanları... Başka kuralların insanları...
 </p>
 <p class="metin">
  Ve mekanlar insanları üretti...
 </p>
 <p class="metin">
  Mimarlar mekanları, mekanlar insanları üretiyordu. Nasıl ki coğrafya insanı etkiliyor ve ona bir karakter geni yüklüyorsa işte köşkler de o ahlakın estetik tarafına göre uyarlanmış yaşam biçimi ile insanları bir seviyeye davet ediyordu. Bayağı zevkler değil estetik kurallar geçerliydi. Köşk bir davetti. Örneğin köşk 'bey' sözünü sevmezdi, 'efendi' veya 'paşa' derdi. Ve bu sesleniş insanları efendi ve paşa yaptı! Köşk insanlara başka bir hayatın kapılarını açtı. İşte bakın Halide Edip Adıvar'a, Fransız hayranı kocasının ısrarı ile devrin modasına yenilip apartman dairesine taşındığında büyükannesi nasıl sesleniyor: " Halide, bu sıkışmış yerde nasıl oturabilirsin. Sen bir Osmanlı kadınısın. Bu mekan seni eksiltir, eritir kurutur." Evet, köşk hayatına alışmış bir insan için apartmanda oturmak bir hakaretti. İrtifa kaybetmek, sıradanlaşmaktı. Halide zaten bu hatasını zamanla farkedecek ve Büyükada taraflarına gidecekti. Köşk yaşamına zengin—burjuva yaşamı diyerek kestirip atmak büyük hata. Halktan kopuk olduklarını söylemek de öyle.
 </p>
 <p class="metin">
  Kadıköy'de saklı güzellik
 </p>
 <p class="metin">
  Kadıköy'ün anlamsız binalarının arasına gizlenmiş Sokullu Mehmet Paşa Köşkü de işte başka kuralları olan insanların yaşadığı bir mekan olmuş.
 </p>
 <p class="metin">
  Erenköy Ethem Efendi semtinde bulunan Tarihi Sokullu Mehmet Paşa Köşkü, yirmiyedinci Osmanlı Padişahı I. Abdülhamid (1725—1789) tarafından kızı Atiyye Sultana düğün hediyesi olarak 1780 yılında İtalyan bir mimara yaptırılır. Köşk 1928 yılında Sokullu Mehmet Paşa'nın torunlarından Abdülkerim Cevdet Sokullu Paşa tarafından 20 bin liraya satın alınır. Cevdet Sokullu uzun süre oturduktan sonra köşkü Sokollu Mehmet Paşa Vakfı'na hediye eder.
 </p>
 <p class="metin">
  İtalyan—Osmanlı mimarisi
 </p>
 <p class="metin">
  İtalyan—Osmanlı mimarisinin bir şaheseri olan köşk dört katlı olup 19 odası bulunuyor. Her odanın tavan, duvar işlemeleri, süslemeleri birbirinden farklı olmakla birlikte estetik açıdan ayrı ayrı bir ihtişama sahip. Bu özelliklerinden dolayı köşkte 17 Türk sineması çevrilmiştir. Şener Şen'in 'Aşk Filmlerinin Unutulmaz Yönetmeni', Hülya Koçyiğit'in 'Sarmaşık Gülleri' köşkte çevrilen filimlerin en bilinenleri.
 </p>
 <p class="metin">
  Ayrıca çocukluğu ve gençliği köşkte geçen, anneannesinin ölümü ile düğününü bu köşkte yapan Galatasaray Spor Kulübü eski Başkanı Alp Yalman'ın annesi ve anne tarafından Sokullu'nun torunu olan Nilüfer Balater'in köşkle alâkalı unutulmaz hatıraları var. Herkesin görevini bildiği yaşam tarzı, insanı sükunet içindeki huzura devet eden hali, dayılarının çocukları ile bahçede oynarken anneannesinin tatlı sesi ile hazırladığı kahvaltıya davet etmesi nesli tükenen bir Osmanlı hanımefendisi olan Nilüfer Hanımı gözlerini yaşartacak kadar etkileyebiliyor. Geçmiş güzeldir ama köşkte yaşanmış geçmiş rafine zevklerin yoğunlaştığı sırlarla dolu.
 </p>
 <p class="metin">
  Halen Sokullu Mehmet Paşa'nın 13. kuşaktan torunu olan Kadir Sokullu'nun başkanı olduğu vakfa ait olan tarihi köşkü Sevgi Çiçeği Anafen Eğitim Kurumları kiraladı. Kadıköy'ün nadide misafiri bugün artık 1000'e yakın öğrencinin geleceğe hazırlanmasına sahiplik ediyor.
 </p>
 <br/>
 <center>
  <a class="anaorta" href="http://web.archive.org/web/20020429234356/mailto:harunoda@mynet.com">
   harunoda@mynet.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/351/haberler/4.htm), [web.archive.org (arşiv bağlantısı)](http://web.archive.org/web/20020429234356/http://www.aksiyon.com.tr:80/2001/351/haberler/4.htm)
