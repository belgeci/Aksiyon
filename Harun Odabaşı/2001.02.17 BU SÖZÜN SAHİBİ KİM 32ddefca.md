# BU SÖZÜN SAHİBİ KİM?

*Harun Odabaşı 2001.02.17*

<div>
 <p class="spot">
  Bugün kamuoyunda herkes tarafından bilinen bir kısmı nostalji haline gelmiş sözler var ki bunlar  kullanıldığı dönemden ya da sözün sahibinin  ağırlığından güç alıyor.  Sözlerin bir kısmının ilk  söyleyeni unutulmuş ve  ananonim haline gelmiş. Sahi siz Hortumlama, Çağ Atlayan Türkiye, Yükselen Değerler, Öteki Türkiye, Anadolu  Kaplanları tabirlerinin ilk kim tarafından kullanıldığını  biliyor musunuz?
 </p>
 <p class="metin">
 </p>
 <img border="0" src="/web/20010719025454im_/http://www.aksiyon.com.tr/2001/324/resimler/Bu.jpg"/>
 <p class="metin">
  İnternette arama motoruna girip bir sözcük yazıp ara komutunu verdiğimizde o sözcüğün geçtiği tüm siteler önümüze dökülüveriyor. Yazdığımız kelime aradığımız konuyu ne kadar iyi tarif ederse o kadar olumlu sonuca ulaşıyoruz. Bir de gündem belirleyen, bazı dönemleri, birtakım olağanüstü zaman dilimlerini, bazı kesimleri kotlayan sözcük yada sözcükler var ki onlara başvurmadan meramımızı anlatmak nerede ise mümkün değil. Bu sözlerden bazıları ancak sahipleri ile birlikte anıldığında bir anlam ifade ediyor, sözün gücü o sözü kullanan kişinin karizmasından geliyor. Bir kısım sözler ise zaman içinde ilk kimin tarafından kullandığı bile hatırlanmaz oluyor ve anonim haline geliyor.
 </p>
 <p class="metin">
  En güncel söz tartışması bir dönemin kudretli ama şimdinin emekli tümgenerali Erol Özkasnak'ın 28 Şubat Süreci'ni 'Post—modern darbe' şeklinde tanımlamasının ardından yaşandı. 'Söz'ün suç içerip içermemesinden çok, ilk kim tarafından söylendiği de merak edilir olmuştu ki gazeteci Cüneyt Arcayürek bir televizyon programında bu ismi açıklayarak merakları giderdi. Sözün sahibi Cengiz Çandar'dı. 28 Şubat 1997 tarihinde saatler süren Milli Güvenlik Kurulu Toplantısı'nın ardından girilen olağandışı siyaset dönemi bildiğimiz baskıları ve özgürlük kısıtlamalarını beraberinde getirmişti. Sincan'da tankların yürümesi, Refah Partisi'nin kapatılması, zorunlu eğitimin 8 yıla çıkması ve akabinde İHL'lerin orta kısımlarının, Kur'an kurslarının kapatılması, Erbakan ve Recep Tayyip Erdoğan'ın siyasi yasaklı haline gelmesi sürecin ilk akla getirdikleri. Herkes karar alma süreçlerinin zinde güçlerin etkisine girdiğini fark ediyordu. Ama daha önce yaşandığı gibi ortada TBMM'nin kapatılması, Yassıada sürgünleri ya da idamlar yoktu. İşte tam bu noktada asker stratejisinin içeriğini Cengiz Çandar post—modern darbe diye tanımlayınca birçok köşe yazarı ve medya mensubu bu sözü sahiplendi ve 28 Şubat Süreci post—modern darbe titri ile anılır oldu.
 </p>
 <p class="metin">
  Kim demiş, ne demiş?
 </p>
 <p class="metin">
  Daha pekçok ifade var ki gerçekten belleklere hiç çıkmamacasına kazınmış durumda. İşte hemen akla gelenler sözler ve sahipleri: Hortumlama (Necati Doğru), Öteki Türkiye (Serdar Turgut), Dialog ve Hoşgörü (Fethullah Gülen), Nüfuz Casusu (Sadettin Tantan), Çağ Atlayan Türkiye (Ertuğrul Özkök), Ortadirek (Turgut Özal), Yükselen Değerler (Nilüfer Göle), Adriyatikten Çin Seddine (Süleyman Demirel), Kartel Medyası (anonim), Anadolu Kaplanları (Şeref Oğuz), Dün dündür bugün bugündür (Süleyman Demirel), Rüşvetin belgesi mi olur pez.....! (Selim Edes), Düğme (Bülent Ecevit), Post—modern Darbe (Cengiz Çandar), Liboş (Emin Çölaşan), Bir kısım medya (Necmettin Erbakan), Beyaz Sayfa (Tansu Çiller), Netekim (Kenan Evren), Seni mermi manyağı yaparım (Nuri Ergin), Kanlı mı olacak kansız mı? (Necmettin Erbakan), Minik Serçe (Yavuz Gökmen), Sarışın Güzel Kadın (Yavuz Gökmen), Sindiremedim (Rahşan Ecevit), Töre (Cemal Enginyurt).
 </p>
 <p class="metin">
  İlk bakışta tek başlarına sadece bir niteleme, basit cümlecikler şeklinde algılanması gereken bu sözlere gücünü veren şey ne? En belirgin sebeb olarak söylendiği zaman dilimindeki ağırlığı diyebiliriz. Örneğin Necati Doğru'nun Kemal Horzum'un soyadından türettiği Hortumlama tabiri... Emlakbank ve İSKİ sıkandalları ile öylesine büyük rüşvet ve yolsuzluklar ortaya çıkıyordu ki artık bunlara sadece dejenere olmuş rüşvet ve yolsuzluk kelimeleri ile hitap etmek yapılan işin iğrençliğini izah etmek için kâfi gelmiyordu. Hortumlama tabiri daha aşağılayıcı birtakım çağrışımları akla getirdiği için herkes tarafından hüsnü kabul gördü.
 </p>
 <p class="metin">
  Öteki Türkiye' ve Serdar Turgut
 </p>
 <p class="metin">
  Benzer bir durum Serdar Turgut'un 'Öteki Türkiye' yazılarının ardından yaşandı. Turgut, söz konusu yazılarında 70 milyonluk Türkiye'de 6 milyonluk bir azınlığın gelir seviyesi açısından mutlu olduğunu, geri kalan büyük çoğunluğun ise geçim sıkıntısı içerisinde bocaladığını anlatıyordu. Birtakım ekonomi yazarlarını da bu gerçeği görmezlikten gelerek bankacılara ve finans kesimine yaranmaya çalışmakla suçluyordu. Birbiri ardına gelen yazılardan sonra Öteki Türkiye medyada ciddi bir polemik konusu haline dönüştü. Artık ne zaman fakir kesimden bahsedilse Öteki Türkiye tabiri kullanılır oldu.
 </p>
 <p class="metin">
  Hoşgörü ve Diyalog
 </p>
 <p class="metin">
  'Hoşgörü ve dialog' da söz kervanının içinde yine anlamlı bir dönemeç. Sünni—Alevi, Laik—Anti—laik tartışmalarının gemi azıya aldığı 90'lı yılların başında herkesin bildiği ama bir türlü derinlik kazandıramadığı iki sözcüğe pratiğe geçmiş uygulamalar, toplantı ve ikili temaslarla anlam katan Fethullah Gülen oldu. Millet 12 Eylül öncesinden, anarşiden ve birbirine düşmanlık beslemekten çok çekmişti. Milletin evlatlarının farklı düşünseler de aynı masada oturabilmesi şarttı ama bir türlü bu tip bir demokratik platform oluşturulamıyordu. M. Fethullah Gülen güçlü çıkışı ile her türlü düşünce sahibi arasında köklü bir etki bırakmayı başardı.
 </p>
 <p class="metin">
  Anadolu Kaplanları Şeref Oğuz'un
 </p>
 <p class="metin">
  Milliyet gazetesi eski ekonomi editörü Şeref Oğuz'un Anadolu Kaplanları ifadesini tahlil etmezsek hata yaparız. Turgut Özal ile birlikte kimsenin adını sanını duymadığı isimler Türkiye ölçeğinde önemli bir şirket büyüklüğüne ulaşmaya başlamıştı. Merkez tarafından beslenen ve TÜSİAD üyeliği bulunan şirketleri ve sahiplerini zaten biliyorduk. Gaziantep'te, Kayseri'de, Denizli'de, Sivas'ta birçok yeni isim Türkiye'nin gündemine geliyordu. Şeref Oğuz Uzakdoğu Kaplanları'ndan mülhem Anadolu Kaplanları ismi ile hazırlattığı yazı dizisi ile yeni türeyen bu isimleri bir kavram altında toplamayı ve Anadolu sermayesinin bu isimle anılmasını başardı.
 </p>
 <p class="metin">
  Nüfuz Casusları kafa karıştırdı
 </p>
 <p class="metin">
  İçişleri Bakanı Sadettin Tantan'ın gazetecileri yönlendirdiği Nüfuz Casusları da oldukça popüler oldu. Hatta ATO Başkanı 12 nüfuz casusunun isimlerini bile açıkladı. Tantan bu sözü ile kamuoyunu manipüle etmekle görevli birtakım yerlere bilgi taşıyarak Türkiye'de karanlık güçlerin taşeronluğunu yapan bir kitleyi kastetmişti. En azından biz öyle anladık. Nüfuz Casusları'nın ekonomi ve siyasete sızdığı da söylendi.
 </p>
 <p class="metin">
  Özkök: Türkiye'ye çağ atlattı!
 </p>
 <p class="metin">
  1980'li yıllarda din anlayışı, post—modern yaklaşımlar, sivil toplum örgütleri, cemaat gibi kavramlar popüler olmaya başlamıştı. Boğaziçi Üniversitesi öğretim üyesi Prof. Dr. Nilüfer Göle, yeni trenddeki kavramlara Yükselen Değerler adını verdi. Herkesin yeni yeni adapte olduğu bu sürece uygun bir üst başlık konunca hemen benimsenivermişti.
 </p>
 <p class="metin">
  Yine aynı dönemde Türkiye ekonomisindeki yüksek büyüme, birbiri ardına yapılan yatırımlar, Türk parasının "convertible" olması, Türkiye'nin uluslararası arenada kazandığı itibarı tanımlayan Ertuğrul Özkök'ün Çağ Atlayan Türkiye sözü de benzer bir etki yaptı.
 </p>
 <p class="metin">
  30 milyar liralık söz!
 </p>
 <p class="metin">
  Bir söz var ki hepsinden farklı bir konumu var. Hani şu mafya babası Nuri Ergin'in 'Seni mermi manyağı yaparım' sözü. Türk dili uzmanlarını hayranlığa sevkeden bu söz argo kültürünün revaçta olduğu toplum kesiminde de hemen kullanılır hale gelmişti. Başka bir mafya babası da bu sözü sarfedince Nuri Ergin adamlarını göndererek 30 milyar lira patent hakkı istetmiş ve almıştı. İlgili gazetenin iddiasına göre bu para bu zamana kadar söz hususunda alınan en yüksek ücretti.
 </p>
 <p class="metin">
  Bir de yukarıda ifade edilmeyen ancak lokal mânâda bizim dergide çok popüler olan bir söz var: Öcü mü cici mi? Dergiye geldiğim 1998 yılından bu yana çok duyduğum ve başka sahipleri çıksa da bu sözün sahibinin bir dönem Aksiyon dergisinde görev yapmış Zaman Gazetesi Genel Yayın Yönetmeni Mahmut Çebi'nin olduğu söyleniyor. Dergi ile alâkalı her kapak toplantısında 'öcü mü cici mi?' sözüne atıf yapılarak kapak alternatifleri türetilmesi bir alışkanlık haline geldi. Bir de 'bu başlıkla dergi çok satar' sözümüz var ki anonim haline gelmiş, ilk sahibini bulamadık...
 </p>
 <br/>
 <center>
  <a class="anaorta" href="http://web.archive.org/web/20010719025454/mailto:harunodabasi@usa.net">
   harunodabasi@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/324/haberler/4.htm), [web.archive.org (arşiv bağlantısı)](http://web.archive.org/web/20010719025454/http://www.aksiyon.com.tr:80/2001/324/haberler/4.htm)
