# Tüketim mezarlıkları

*Harun Odabaşı 2002.03.02*

<div>
 <p class="spot">
  2000 yılına girerken İstanbul ve Ankara'nın alışveriş merkezlerine doyduğu yönünde cılız sesler yükselmeye başlamıştı. Başta müteahhitler olmak üzere gelişmişliği ve çevre potansiyelleri titizlikle incelenmeden her yerde alışveriş merkezi olmalı stratejisi hayata geçirildi. Olivium ve Kadir Has Center açıldıktan sonra alışveriş merkezi sayısı 50'yi deviriyor ve tehlike sınırı aşılıyordu. Tehlikenin vehameti, toplam kullanım alanı 450 dönüm olan Şişli Ticaret Merkezi açılınca anlaşılacak
 </p>
 <p class="metin">
 </p>
 <img border="0" src="/web/20020414051630im_/http://www.aksiyon.com.tr/2002/378/resimler/tuketim.jpg"/>
 <p class="metin">
  1998yılında Profilo Alışveriş Merkezi'nin açılmasının ardından alışveriş merkezlerinin seçkin mağaza sahipleri İstanbul Dedeman Otel'de bir araya gelir. Ünlü bir gömlek markasının sahibi topluluğa hitaben alışveriş merkezlerinin ihtiyaçtan fazla açıldığını, plansız yerlere kurulduğunu ve bunun kaynak israfına sebep olduğunu hararetle savunur. Yakın zamanda alışveriş merkezlerinin yaşayabilmek için birbirlerinin kuyularını kazacakları tahmininde bulunur. Fakat tatlı kârların yapıldığı bir dönemde bu 'çatlak sese' kimse kulak asmaz. Hatta onu pişmiş aşa su katmakla suçlarlar ve "yeni alışveriş merkezleri açıldıkça kiraları düşürme pazarlıklarında avantajlı konuma geçtiklerini söylerler...
 </p>
 <p class="metin">
  Türkiye'de bir iş tutmaya görsün. Kâr marjının canına okuyuncaya kadar herkes o sektöre yöneliyor. Bir dönem herkesin video film satışı yapması, atari salonu açması, Almancıların kuyumculuk ve benzin istasyonculuğuna soyunması gibi. Son yıllarda CD, cep telefonu satış noktaları ve internet cafe açma ya da her köşe başında su satışı yapma modasını hatırlıyoruz. Tabii kısa zamanda Adam Smith'in isimlendirdiği serbest piyasanın gizli eli devreye girer ve ihtiyaçtan fazla sunum varsa zayıflar elenir. Sektörlerden bazıları konjonktürel olduğu için tamamen ortadan kalktı. Bazıları da kendini revize ederek yoluna devam ediyor, bir kısmı yok olmayı bekliyor.
 </p>
 <p class="metin">
  Son yıllarda Aksiyon dergisinin yıllar önce Tüketim Tapınakları dediği alışveriş merkezi açma çılgınlığında işte tam böyle bir durum yaşanıyor. Bu bir reddiye değil. Alışveriş merkezleri kent kültürünün karşı konulamazlarından. İnsanlar birbirinden kopuk mekanlarda mağaza mağaza dolaşmak istemiyor artık. Aradığı herşeyi bulabileceği, ailesi ile pikniğe gider gibi gidebileceği mekanlar istiyor. Tarihi pazar yeri anlayışının 20. yüzyılda uygulanmış biçimi. Tek birim olarak tasarlanmış perakendeci dükkanları, hizmet birimleri ve otopark alanından oluşuyor. Bu merkezlerde lokanta, banka, sinema, tiyatro, bürolar, servis istasyonları bulunuyor. Amaç dizili, yanyana getirilmiş mağazaların prestijinden yararlanarak müşterileri merkeze çekmek. Kendi içinde mahalle, topluluk ve bölgesel alışveriş merkezleri olarak üç kategoriye ayrılıyorlar.
 </p>
 <p class="metin">
  Alışveriş merkezleri nereye kadar?
 </p>
 <p class="metin">
  2000 yılına girerken İstanbul ve Ankara'nın alışveriş merkezlerine doyduğu yönünde cılız sesler yükselmeye başlamıştı. Gelişmişliği ve çevre potansiyelleri titizlikle incelenmeden her yerde alışveriş merkezi olmalı stratejisi hayata geçirildi. Olivium ve Kadir Has Center açıldıktan sonra İstanbul'daki alışveriş merkezi sayısı 50'yi deviriyor ve tehlike sınırı aşılıyordu. İşin müteahhitlik kısmı ile uğraşanlar meselenin tehlike boyutunu henüz kavrayamamış görünüyor. Ve alışveriş merkezi projeleri ile sermaye sahiplerinin kapısını aşındırmaya devam ediyorlar. Tehlikenin vehameti toplam kullanım alanı 450 dönüm olan Şişli Ticaret Merkezi açılınca anlaşılacak. Halaskargazi, Osmanbey ve Şişli'nin toplam kapasitesinin 4,5 katı potansiyele sahip olan Şişli Ticaret Merkezi, çevresindeki alışveriş merkezlerinin iş hacminde büyük düşüşler yaşanmasına sebep olacak. Etiler, Levent, Osmanbey üçgeninde şu anda 12 alışveriş merkezi faaliyet gösteriyor. Şu durumda bile bu alışveriş merkezlerinde birçok işyeri kapanma noktasına geldi, bir kısmı kapandı. Profilo Alışveriş Merkezi'nde mağazaların üçte biri kepenk indirmek istediğinde, binanın sahibi Jack Kamhi, binanın prestijini düşünerek kiraları önemli ölçüde düşürme, hatta hiç almama pahasına kiracıların kalmalarını istedi. İzmir'de birbirine yürüyüş mesafesi uzaklıkta KİPA, EGS ve Carifour var. Yakın olmaları dolayısı ile birbirlerinin müşteri ortalamasını düşürüyorlar. Meselenin ekonomik krizle izahını yapanlar kısa sürede aslında sıkıntının müşteri kapasitesinin çok üstünde bir alışveriş merkezi yoğunluğundan kaynaklandığını anlayacaklardı.
 </p>
 <p class="metin">
  Alışveriş merkezlerine getirilen eleştirilerden biri de kompleksin yapısı ile ilgili. Avrupa ve Amerika'daki alışveriş merkezleri otel ya da iş merkezleri ile beraber düşünülüyor. Türkiye'de Akmerkez'in dışında bu standartta alışveriş merkezi yok.
 </p>
 <p class="metin">
  Kiracıların riski daha az
 </p>
 <p class="metin">
  Bu noktada iki farklı bakışı iyi analiz etmekte fayda var. Alışveriş merkezlerindeki mağaza sahiplerinin genelde fazla alışveriş merkezi olmasından bir hoşnutsuzluğu yok. Koydukları sermaye büyük olmadığı için işler yolunda gitmediği halde sineye çekebiliyorlar. Fakat binayı yapan ve pazarlayanlar açısından durum hafife alınamayacak kadar ciddi. Normal şartlar altında bir alışveriş merkezinin kendisini finanse etme süresi 7—8 yıl. Bugün olduğu gibi merkezdeki mağaza kepenkleri kapanmaya başladığında, yatırdıkları milyonlarca dolar risk altına gidiyor. Hem kiraları çok düşürmek zorunda kalıyorlar, hem de rekabette avantajlı konuma gelmek için tanıtım harcamalarını artırıyorlar. Değinildiği gibi sorun Türkiye'de sayıları 50'yi deviren alışveriş merkezi sayısının fazla olmasından kaynaklanmıyor. Bu alışveriş merkezlerinin konumlanma biçimi sorunun kaynağı. Teknik tabir ile lokasyon sorunu. Yani, birbirleriyle bitişik, yanyana binalar yapmak yerine, doğru kapsama alanlarıyla, doğru ulaşım avantajlarıyla alışveriş merkezlerinin başarılı olmasını sağlayacak doğru işgücüne ve bunların doğru şekilde istihdam edilmesine ihtiyaç var.
 </p>
 <p class="metin">
  Avrupa ve ABD'deki insan nüfusu ve alışveriş merkezi sayısı dikkate alındığında şu ana kadar yapılan alışveriş merkezlerinin ihtiyacın çok altında olduğu görülüyor. Dünyanın her yerinde alışveriş merkezleri çok fazla. ABD ve Avrupa'da sosyal hayatı düzenleyen sistemler alışveriş merkezleri üzerine kuruluyor. Akmerkez, Galleria, Carousel ve Karum gibi alışveriş merkezlerinin hafta içi ve hafta sonu ziyaretçileri ortalama 40—50 bin kişiyi buluyor. Benzer eğilimler Amerika ve Avrupa'daki alışveriş merkezlerinde de gözlenmekte. Örneğin, Amerika'nın en büyük alışveriş merkezi olan Minnesota'daki "Mall of America" her yıl ortalama 42 milyon kişi tarafından ziyaret ediliyor.
 </p>
 <p class="metin">
  En önemli sorun otopark sorunu
 </p>
 <p class="metin">
  Metropollerin yapısı dikkate alındığında alışveriş merkezi bir zorunluluk olarak karışımıza çıkıyor. Türkiye'nin en uzun caddesi olan Bağdat Caddesi'nde 7—8 km'lik mesafe boyunca bir tane park yeri yok. İstiklal Caddesi'nde giyim üzerine yapılan mağazacılık neslini tüketmiş durumda. Markalı ürün satışı büyük ölçüde azaldı. Kiğılı, Vakko ve Benetton'un dışında 380 işyerinde markalı satış yapan firma kalmadı. Beyoğlu turistik bir yer haline geliyor. Yoğun kalabalık ya bir şeyler yemek, ya bir yerlerde buluşmak, ya da sinemaya gitmek için orada.
 </p>
 <p class="metin">
  10 sene öncesine kadar Osmanbey'deki Rumeli Caddesi Türkiye'nin en prestijli ve kiralar açısından en pahalı caddesi idi. Fakat vatandaş artık park yeri bulamadığı için buralara gidemiyor. İhtiyacını arabası ve ailesi ile birlikte rahatlıkla yapacağı mekanları tercih ediyor. Öteden beri sokak mağazacılığının alternatifi olmadığı söylense de, alışveriş merkezlerinin oluşturduğu alternatif seçenek yıllardır bu caddede faaliyet gösteren Vakko ve Kip mağazalarının iş yapamamalarına ve kapılarına kilit vurmalarına neden oldu. Ve günden güne bu tarihi caddede durum daha da kötüye gidiyor.
 </p>
 <p class="metin">
  Halbuki alışveriş merkezleri en az 1500 otoparkı ile eğlence, alışveriş ve yeme ihtiyacına cevap verecek şekilde tasarlanmış mekanlar. Bu durum, alışveriş merkezlerini sokak mağazalarına göre özellikle büyük şehirlerde vazgeçilmez hale getiriyor.
 </p>
 <p class="metin">
  İnsanlar sıcak ve soğuk hava şartlarından korunacakları ve aradıkları her ürünü rahatlıkla bulabilecekleri mekanları tercih ediyorlar. Antalya ya da Adana'da 35 derece sıcaklıkta kim sokakta alışveriş yapmak ister? Ya da kışın Ankara soğuğunda insanlar sokakta alışveriş yapacaklarına sıcacık alışveriş mekezlerine girerek hem ihtiyaçlarını gideriyorlar hem de güvenli bir ortamda alışveriş yapıyorlar. Özellikle havanın soğuk olduğu zaman alışveriş merkezlerinin doluluk seviyesi en üst noktaya çıkıyor. Bir de mağazaların birbirinden çok uzakta olduğunu düşünürsek, alışveriş merkezi ihtiyaca tam cevap veriyor. Sıcak havada da klimalarla soğutulmuş mekanlarda rahat bir alışveriş imkanı sunuluyor.
 </p>
 <p class="metin">
  Markalar cazibeyi artırıyor
 </p>
 <p class="metin">
  Alışveriş merkezleri markalarla yaşıyor. Düzgün markaları bir araya getirebilen alışveriş merkezleri yaşayabiliyor. Bayilerin alışveriş merkezlerine yönelmesi bir tehlike. Çünkü onların maliyetlerin altından kalması çok zor. Dolarla ifade edilen yüksek kiralar var. Bazı marka olamamış giyim firmaları da alışveriş merkezine yöneliyorlar. Çünkü bu marka olmayı kolaylaştırıyor. İyi markaların yanında yer alabiliyorsan bu senin müşterini artırıyor.
 </p>
 <p class="metin">
  Tüketici bilinçlendikçe markalı alışveriş yapmayı istiyor. Markalı firmalar hem kaliteli, hem de satış sonrası hizmetlerde büyük özen gösteriyorlar. Müşteri memnuniyetini ön planda tutuyorlar. Bu sayede alışveriş merkezi ile marka arasında ayrılmaz bir bağ kuruluyor.
 </p>
 <p class="metin">
  İstanbul'da 20 alışveriş merkezi varsa bunun iki üç katına daha ihtiyaç olduğu varsayılarak sadece İstanbul için 30 alışveriş merkezi projesi var. İzmir'de 15—20 proje var. Ankara da İzmir'den aşağı kalmıyor. Bunlardan bir kısmı birkaç ay içinde açılacak, bir kısmı inşaat halinde, bir kısmı için yer aranıyor. Büyük şehirlerin arsa maliyetleri hesaba katılırsa her alışveriş merkezi 30 milyon dolara mal oluyor.
 </p>
 <p class="metin">
  Herşey Galeria ile başladı
 </p>
 <p class="metin">
  Türkiye'de modern anlamda ilk alışveriş merkezi Bakırköy'de, 1988 yılında, Galleria adıyla kuruldu. Dönemin başbakanı Turgut Özal'ın Houston'daki "The Galleria" alışveriş merkezinin örnek alınarak yapılmasını istediği ve Ataköy Turizm Merkezi kompleksi içinde yer alan Galleria Alışveriş Merkezi'nin etki alanı, ilk açıldığı dönemlerde, bu tip alışveriş merkezlerine ilk örneği oluşturmuş bir sembol olması sebebi ile sadece Ataköy değil tüm İstanbul olmuştur.
 </p>
 <p class="metin">
  İşte o tarihten itibaren kentlerin A kategorisine mensup müşterileri için metropollerin her bölgesinde dev alışveriş merkezleri açılmaya başlandı. Her şey beklendiği gibi gidiyor. Küçük küçük mağazalara astronomik kiralar ödenmesine rağmen mağaza sahipleri hallerinden hiç şikayetçi görünmüyorlardı. İşler yolunda iken kimse sorunları büyütme eğiliminde değildir zaten. İstanbul'da, Galleria'yı takiben açılan Akmerkez (1993), Capitol (1993), Carousel (1995), CarrefourSa, (1996), Grandhouse (1997), Migros (1998), Profilo (1998), Mayadrom (1998) gibi alışveriş merkezlerinin toplam alanı 800 bin m²'den fazla. Ankara'da ise Atakule (1989), Karum (1991), Galleria (1995), Real and Praktiker (1997) alışveriş merkezleri açıldı.
 </p>
 <p class="metin">
  Alışveriş merkezleri coştu bir kere. Her ne kadar yoğunluk açısından tehlike sınırına dayandığı söylense de şu anda bu uyarıya kulak asan yok. Açabildiğiniz kadar açın görüşü hakim. Ancak özellikle Tem yolunda üzerindeki alışveriş merkezleri arttıkça şehir merkezindeki alışveriş yerlerinin sıkıntısı daha da artacak. Denebilir ki milyonlarca dolarlık yatırım yapan bu insanlar hesap kitap yapmadan projelerin altına girerler mi? Bu sorunun cevabı için en iyisi Şişli Ticaret Merkezi'nin bitmesini bekleyelim? Sahi Kadir Has Center'i kim kurtaracak? Şu anda kapalı mağazalar açıklardan fazla. Fabrika satış mağazalarının gelmesi yaraya merhem olur mu dersiniz?..
 </p>
 <p class="metin">
 </p>
 <p class="arabaslik">
  Şükrü Aslanyürek (Alışveriş Alışveriş Merkezleri ve Perakendeciler Derneği Genel Sekreteri): Mağazalar arsa sahibine çalışıyor
 </p>
 <p class="metin">
  Şu anda yeni açılan alışveriş merkezleri iyi planlanmadığından kiracılarını tatmin etmekten çok uzak. Kiracılar arazi sahibine çalışıyor. Olivium büyük umutlarla kuruldu, 50 milyon dolarlık yatırım yapıldı. Sadece reklamına 2 milyon dolar harcandı. Bir türlü istenen anlamda geri dönüşüm alınamadı.
 </p>
 <p class="metin">
  Profilo Alışveriş Merkezi açılmadan önce sayın Kamhi benden bu konuda bir rapor istedi. Ben yaptığım araştırma sonucunda buranın otopark olarak değerlendirilmesinin en doğru karar olacağını, alışveriş merkezine göre iki kat daha fazla para kazanabileceğini söyledim. Ama 'Sen beni otoparkçı mı yapacaksın?' diyerek işadamı kimliğine zarar verir düşüncesi ile teklifi reddetti.
 </p>
 <p class="metin">
  Ali Sami Yen Stadı'nın alışveriş merkezi haline dönüştürülmesi, kâr maksimizasyonu açısından akla gelebilecek en mantıksız yatırım olur. Buranın iş yapısı, trafiği, mevkii düşünüldüğünde futbol sahası olması doğru değil. Yaptığım inceleme sonuçlarına göre Ali Sami Yen'in yanındaki Likör fabrikası dahil olduğunda burayı iş merkezi ya da mesken olarak düşünsek mülk değerlendirme sistemi ile 27 tane Ali Sami Yen yaptırabiliriz. Sadece Ali Sami Yen olsa bile buradan yine 12 tane 10 bin arabalık otoparkı olan stat yapılır.
 </p>
 <p class="metin">
 </p>
 <p class="arabaslik">
  Abdullah Kiğılı (Kiğılı erkek takım elbise): Alışveriş merkezleri çok az
 </p>
 <p class="metin">
  Üstüne para verseniz ben caddede mağaza açmam. Artık İstanbul, İzmir, Ankara gibi şehirlerde değil, bütün illerde markalı mağazalar alışveriş merkezlerine yöneliyor. 15—20 yıl içerisinde Türkiye'nin 81 vilayetinde alışveriş merkezi açılacağına inanıyorum.
 </p>
 <p class="metin">
  Yatırımcı hataları var ama alışveriş merkezinin konumlandırılma meselesi benim sorunum değil. Ben mağazacıyım ve alışveriş merkezlerinin sayısı ne kadar artarsa ben o kadar mutlu olurum. İzmir'de üç tane alışveriş merkezi birbirine çok yakındı. Yürüme mesafesinde idi. Bu yoğunluk yanlış. Ama ben KİPA, EGS ve Carifour arasında tercihimi KİPA'dan yana kullanarak mağazamı orada açtım. Mağazayı yapana göre benim riskim çok az. Eğer orası başarılı olmazsa ben diğerine geçerim. Riskim binayı yapana göre daha düşük. KİPA oraya girerken EGS'nin orada ne işi var diye soruyorum. Carifour Kozyatağı'nda iyi iş yapıyor ama Ümraniye'de hesaplar tutmadı.
 </p>
 <p class="metin">
 </p>
 <p class="arabaslik">
  İbrahim Kefeli (Bisse Gömlekleri): Kaynak israfı var
 </p>
 <p class="metin">
  Ben senelerden beri mağazacı arkadaşlarıma alışveriş merkezlerinin kaynak israfı yapmaya ve müşteri potansiyellerini toplama yerine dağıtmaya başladığını anlamaya çalışıyorum. Alışveriş merkezlerinin bir numaralı misyonu müşterileri bir yere toplamasıdır. Ancak ihtiyaçtan fazla olunca müşteri yoğunluğu azalıyor ve maliyetler çoğalıyor. Şişli—Levent—Etiler üçgeninde 12 alışveriş merkezi var. Bu kadar yoğunluğu bölge ve nüfus kaldırmıyor. Şu anda İstanbul'da 20 civarında alışveriş merkezi var. Bence bu rakamın maksimum 10 olması lazım. Ama şimdilik müteahhit de, kiraya veren de halinden memnun olduğu için sorun gözükmüyor.
 </p>
 <p class="metin">
  Türkiye'de alışveriş merkezleri sadece alışveriş kompleksi olarak düşünülüyor. Fakat Avrupa ve ABD'de alışveriş merkezleri ile otel ve iş kulelerinin birlikte olduğunu görüyorum. İş merkezinin ve otelin potansiyeli alışveriş merkezine büyük avantaj sağlıyor. Otelden merkeze açılan bir ya da birkaç kapı var. Otel alışveriş merkezinden belli bir miktarın üstünde alışveriş yapana ücretlendirmede özel indirimler sunuyor. Her iki yapı birbirinden önemli ölçüde istifade ediyor. Akmerkez'i kurtaran en önemli etken iki tarafındaki iş kuleleri.
 </p>
 <p class="metin">
  Olivium'un ne olacağı hâlâ belirsizliğini korurken, Kadir Has Center'ın kendini döndürebileceğini sanmıyorum. Ben şu anda orada bulunan şubemi kapatmayı istiyorum. Ama bayim çok fazla masraf ettiği için şimdilik dayanmaya çalışıyor.
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020414051630/mailto:harunodabasi@hotmail.com">
   harunodabasi@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/378/kapak/1.htm), [web.archive.org (arşiv bağlantısı)](http://web.archive.org/web/20020414051630/http://www.aksiyon.com.tr:80/2002/378/kapak/1.htm)
