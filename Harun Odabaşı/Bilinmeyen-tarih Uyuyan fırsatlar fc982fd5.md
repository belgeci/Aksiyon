# Uyuyan fırsatlar

*Harun Odabaşı Bilinmeyen-tarih*

<div>
 <font>
  <img border="0" height="1" src="/web/20050226080028im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20050226080028im_/http://www.aksiyon.com.tr/resim/406/42.jpg" vspace="5"/>
  </p>
 </font>
 <font class="content">
  Türkiye’nin potansiyelleri ve stratejik konumu; orta ve uzun vadede bölgedeki rolünün artacağı düşünüldüğünde, konjonktürün dayattığı karamsar hava yerini ‘büyük çıkış’ın başlangıcındaki heyecana bırakıyor. 1994 yılından beri gerileme eğilimi gösteren Türkiye ekonomisi ve Türk özel sektörü için ABD’den Balkanlar’a, oradan Rusya ve Türk cumhuriyetlerine kadar çok geniş bir pazar, çok önemli açılımlar vadediyor.
 </font>
 <br/>
 <p>
  <font class="content">
   Yer Harbiye Orduevi. Yıl 1988. Türk Hava Yolları’nın, tarihi İpek Yolu üzerinden uçarak İstanbul-Tokyo hattını açıp açamayacağı tartışılıyor. Cem Kozlu ve Başbakan Turgut Özal konu ile alakalı raporları tetkik ediyor. Özal’ın heyecanı tarihi İpek Yolu’nun açılması ile birlikte bu yolun etrafına dizilmiş Türk cumhuriyetlerinin birbiri ile yakınlaşacak olmasına odaklanmıştı. Türk Hava Yolları’nın verdiği rapor ise olumsuzdu. Üç yanı dünyanın en yüksek dağlarıyla çevrili, Gobi Çölü’nün dördüncü cepheyi tıkadığı ‘İçine girersin, bir daha çıkamazsın’ anlamına gelen Taklamakan Çölü’ne yaklaşmanın bile tehlikeli olduğu ve üstüne üstlük bu seferler gerçekleşse bile THY bilançosuna büyük bir maddi zarar yazacağı ifade ediliyordu. Alternatif yollar üzerinde yapılan uzun tartışmalar da kârlılık olgusuna kilitlenen bürokratlar yüzünden olumlu bir sonuca götürmüyordu. Tam bu sırada Özal bir durum değerlendirmesi yapar Cem Kozlu’ya: “İşi senin bürokratlarına bırakacak olursak biz İpek Yolu’nu açamayacağız. Ana hedefimiz bellidir. Bunu unutmadan bazı alternatifleri deneyelim. Yoksa İpek Yolu’nu bürokrasiye kurban edeceğiz.” Kısa süre sonra Tokyo seferleri başlar ve THY beklenenin üzerinde iş adamı talebi ile karşılaşınca kâr elde eder...
   <br>
    <br>
     1980’li yıllar Türkiye’nin dışarıya açıldığı ve yüksek büyüme oranlarını gerçekleştirdiği yıllardı. İç ekonominin hareketlenmesinin yanı sıra Doğu Bloku’nun yıkılışı, Türk cumhuriyetlerinin ortaya çıkışı Türkiye’nin dışa açılmasında doping etkisi yaptı. Bu yıllar yeni bir Türk iş adamı tipinin ortaya çıkmasını sağladı. Ellerinde James Bond çantaları ile ne yapacaklarını bile tam kestiremeyen bu müteşebbisler Rusya ve Balkan ülkelerinde yapacak iş arıyorlardı. Başarısız teşebbüsler bir tarafa çok önemli yatırımlar yapan ve hatırı sayılır bir servete sahip olanlar oldu. Özellikle tekstil ve hazır giyim sektörü ihracatın ve yatırımların lokomotifi haline geldi; müteahhitlik ve gıda bu sektörlerin hemen arkasından geliyordu. Artık Balkan ülkeleri, Rusya, Türk cumhuriyetleri ve belli oranda Ortadoğu ülkeleri Türk iş adamlarının meskeni olmuştu. Turgut Özal uçağı ile iş adamlarını yurt dışına götürüyor, yapılan pazarlıklarda bizzat yanlarında yer alıyordu. Devletin bürokrasisi ve siyaseti ile yaptığı hamilik iş adamlarının cesaretini daha da artırdı. Turgut Özal’ın literatüre kazandırdığı ‘çağ atladık’ sözüne tam inanacaktık ki birden ekonomide hız kesme sinyalleri geldi. Özellikle 5 Nisan 1994 krizinin ardından ekonominin makro dengelerinde meydana gelen bozulma, sistemin dayanamayacağı bir noktaya tırmandı. İç siyasetteki kaos da bu daralmaya eklenince Türkiye iç sorunlarla ilgilenmekten dış fırsatları değerlendiremez bir ülke konumuna geldi. 1997’deki global ekonomik kriz ve 1998 Rusya krizi Türkiye’nin çevre ülkelerle ilişkisine olumsuz anlamda çarpan etkisi yaptı. Rusya krizi sadece Rusya’yı değil ekonomik açıdan bu ülkeye bağımlı olan Türk cumhuriyetlerini de olumsuz etkiledi. Nakit sıkıntısına giren Türk cumhuriyetleri Türkiye’ye karşı taahhütlerini yerine getiremiyordu. Tablo ortadaydı; artık küçülen ve kriz aralıkları üç-dört seneye inmiş bir ekonomiye sahiptik. Türkiye 3 Kasım 2002 genel seçimlerine ekonomik göstergelerin diken üstünde olduğu bir atmosferde giriyor.
     <br>
      <br>
       1992-93 yıllarında Türk Modeli adı altında ortaya konulan bir proje çerçevesinde Türkiye özellikle Türk cumhuriyetlerine büyük vaadlerde bulundu. ABD’nin de teşviki ile oluşturulan modele göre Türkiye Kafkaslar ve Orta Asya’da gerçek anlamda ‘abi’ olacaktı. ABD ile birlikte aktaracağı kaynaklar ve tecrübe sayesinde bölgenin ekonomik kalkınmasında önemli rol oynayacaktı. Analizler, Rusya ve İran’ın bölge üzerinde etkisini kırma konusunda Türkiye’yi ABD’nin tek güvenilir partneri olarak gösteriyordu. Ancak ABD 1994 yılında Türkiye kozunu geri plana iterek Türk cumhuriyetleri ile tek başına ilişki içerisine girdi. Türkiye’nin de yeterli kaynağı aktaramaması ve bazı ülkeleri küstürmesi yüzünden Rusya ve İran’a göre bölge üzerindeki siyasi ve ekonomik nüfuzu gerileme dönemine girdi. Özbekistan ile Muhammed Salih krizi yaşandı. Özbekistan Cumhurbaşkanı İslam Kerimov siyasi rakibi Salih’in Türkiye’de misafir edilmesine içerledi ve Türkiye’nin Özbekistan’a yaptığı ve yapacağı yatırımları askıya aldı. Türkmenistan ile doğalgaz krizi yaşandı. Türkmenistan Devlet Başkanı Sabarmurad Türkmenbaşı, Türkmenistan’dan kendi isteği ile doğalgaz almadığını düşünerek Türkiye’ye ve Türk iş adamlarına zorluk çıkardı.
       <br/>
       <br/>
       Mevcut konjonktürde bardağın boş tarafı dolu tarafına göre daha fazla görülüyor. Ekonomi ve siyaset istim üstünde. Sandıktan çıkacak sonucun bile belirsizliği gideremeyeceği söyleniyor. Ekonomik kriz dalgası çözülme yerine şimdilik ötelendi. Makro ekonomik dengelerde asimetrik dengesizlik devam ediyor. Piyasalar patlamaya hazır bir bombayı bekler gibi diken üstünde. Türkiye 3 yıl önceki ekonomik seviyesine bile gelemedi. Balkanlar’da Rusya, Almanya ve Yunanistan ekonomik açıdan çok aktif.  Türkiye Balkan ülkelerinde sürekli mevzi kaybediyor. Türk cumhuriyetleri ile ilişkilerimiz son 10 yılda Azerbaycan hariç önemli bir ilerleme kaydedemedi. Özel sektörün ekonomi ve eğitim alanında yaptıkları göz ardı edilirse, Türkiye kardeş ülkeleri memnun edecek kararlılığı gösteremedi.
       <br/>
       <br/>
       Fakat Türkiye’nin potansiyelleri ve stratejik konumu dikkate alındığında; orta ve uzun vadede bölgedeki rolünün artacağı düşünüldüğünde, konjonktürün dayattığı karamsar hava yerini ‘büyük çıkış’ın başlangıcındaki heyecana bırakıyor. Aksiyon dergisi bu dosyasında ‘Büyük Türkiye Modeli’nin ekonomik ayağını araştırma konusu yaptı. ABD’den Balkanlar’a, Ortadoğu’dan Asya’nın derinliklerine kadar çok geniş bir coğrafyada ticari imkanları geliştirme şartlarını ortaya koydu... ABD uzakta ama pazarı yakınlaştı 11 Eylül’deki İkiz Kuleler’e yapılan saldırı, Türkiye’nin ABD için önemini yeniden artırdı. ABD’nin Asya ve Ortadoğu’daki en önemli meselesi ‘güvenlik’  oldu artık. ABD’nin fiziki ve tarihi şartlardan dolayı güvenliği tek başına tesis etmesi mümkün gözükmüyordu. Afganistan’a gönderilen ordunun komutanlığını Türk askerinin yapmasını istemeleri bile bu zorunluluğu kabul ettiklerini gösteriyor. Taliban tehlikesi ortadan kalkınca bu bölgeden enerji boru hattının geçmesi gündeme geldi. Türkiye gerek Afganistan’ın imarında, gerekse boru hattının yapımında gösterdiği fedakarlığın karşılığı olarak çok önemli ihalelerin pazarlığını yapma konumuna geldi. Ayrıca gıda maddesi ihtiyacı da Türkiye için değerlendirilebilecek bir ihracat unsuru.
       <br/>
       <br/>
       ABD’nin muhtemel Irak operasyonunda da Türkiye kilit bir noktada bulunuyor. Savaş olsa bile sonrasında 200 milyar dolarlık bir yeniden yapılanma çalışması olacağı belirtiliyor. Savaşın galip tarafında yer alan ülke firmalarının bu konuda daha şanslı olacağı muhakkak. ABD, Türkiye’nin öteden beri özellikle tekstil ve gıda alanında girmek isteyip kotalar yüzünden bir türlü giremediği bir pazar. Tüketim potansiyeli çok yüksek olan bu ülkenin bize uyguladığı kotayı kaldırmaları için Türkiye cephesi aslında elinden gelen her türlü gayreti gösterdi. Lobi çalışmasında bulundu. Fakat ABD üzerindeki etkisi diğer gruplara göre yeterince güçlü olmadığı için bir türlü ilerleme sağlayamadı.
       <br/>
       <br/>
       ABD’ye yaptığımız 3 milyar dolarlık ihracatın yaklaşık yarısını tekstil ürünleri oluşturuyor. Tekstil kotaları 2004 yılı sonunda uygulamadan kalkacak. Türk firmalarının bu yeni duruma şimdiden hazırlanmaları gerekiyor. Bu çerçevede, ihracatçının yürürlükte bulunan “Devlet Yardımları Mevzuatı” konusunda bilgilenerek bu imkanlardan azami ölçüde yararlandırılması gerekiyor. Özellikle moda-marka yaratılması ABD pazarında çok daha öne çıkıyor. Tekstil ve konfeksiyon üreticisi ve ihracatçısı firmaların, ABD’nin gümrüksüz mal ihraç etme imkanı sağladığı Afrika ve Karayip ülkeleri üzerinden ABD’ye ulaşmaları mümkün. Bu yolu deneyip başarılı olmuş firmalar mevcut. Bu durum kotaların kalkmasıyla birlikte tam rekabete açılacak olan ABD pazarında şimdiden pay almak isteyen firmaların en önemli alternatifini oluşturuyor. Başta tekstil ve konfeksiyon olmak üzere, diğer bütün ihracat sektörlerimizin ABD-İsrail Serbest Ticaret Anlaşması kapsamında, gerek İsrail üzerinden gerek bu anlaşma çerçevesinde Ürdün’de kurulan İhtisaslaşmış Sanayi Bölgeleri üzerinden ABD’ye gümrük vergisi ödemeden de ulaşmaları mümkün. İki ülke iş konseyleri ve şehir sanayi ve ticaret odalarının düzenleyeceği seminerler, fuar ve geziler ilişkilerin gelişmesine büyük katkı sağlayacaktır.
       <br/>
       <br/>
       Balkanlar’da Yunanistan rüzgarı esiyor
       <br/>
       <br/>
       Balkanlar 1990’lı yıllardan itibaren inişli çıkışlı bir ekonomik atılım içerisine girdi. Yunanistan yaptığı çok önemli ve çok sratejik yatırımlar sayesinde şu anda Balkanlar’ı satın almak üzere. 1996 yılından sonra Yunanistan dış politika ve dış ticaretinde ciddi bir değişime giderek Balkan ülkeleri ile ticari ilişkilerini artırma kararlılığını ortaya koydu. Özellikle Avrupa Birliği fonlarından gelen kredileri Balkan ülkelerindeki yatırımlarına aktardı. Özel sektörün Balkan ülkelerinde yapacağı yatırımlara çok özel teşvikler getirdi. Muafiyetler ve krediler sağladı. Yunanistan’daki petrol üretimi ihtiyacı karşılamaya yetmemesine rağmen Selanik’ten Üsküp’e ham petrol taşıyan bir boru hattı var. Bu boru hattının sahibi olan OKTA şirketinin önemli bir hissesini 1997 yılında satın aldı. Şimdilerde bu boru hattı Kosova’ya, oradan da Sırbistan’a kadar götürülmek isteniyor. Bütün finansman Yunanistan tarafından sağlanıyor.
       <br/>
       <br/>
       Bulgar Telekom’unda büyük kavga...
       <br/>
       <br/>
       Geçiş aşamasındaki bu ülkelerde Türkiye’nin daha fazla vakit kaybetmeden acele bir yatırım perspektifi ortaya koyma zorunluluğu var. Türk firmaları Balkan ülkelerinde Yunanistan kadar aktif olmasa da bazı özelleştirmelerde aktif rol oynamak istiyor. Bulgaristan Telekom’unun özelleştirilmesi ihalesine Türkiye Türk Telekom-Koç Konsorsiyum’u ile katılıyor. Cumhurbaşkanı Ahmet Necdet Sezer ilk defa bir Türk şirketi hakkında inisiyatifini kullanarak Bulgaristan yetkililerine Eylül 2002 başında mesaj gönderdi. Sezer, Bulgaristan’daki Telekom özelleştirilmesinin şeffaf bir ortamda yapılması isteğini ifade ederek Türk konsorsiyumunun bu konuda iddialı olduğunu ifade etti. Alman basınında bu çıkışla ilgili olarak Türk Cumhurbaşkanı lobi yapıyor haberleri yayıldı. Yunanistan’ın da Bulgar Telekom’unun özelleştirilmesine büyük önem verdiği biliniyor. Yunanlı şirketler daha önce Sırbistan Telekom’unu satın almıştı. Makedonya Telekom’unda ise belli bir ortaklığı bulunuyor. Bulgaristan ihale tarihini şimdilik açıklamıyor. Ancak AB adayı Bulgaristan’da ihaleyi alan firma açısından önemli bir virajın dönüleceği muhakkak.
       <br/>
       Balkanlar’da enerji kozu
       <br/>
       <br/>
       Türkiye’nin Balkanlar üzerinde yapacağı yatırımlar arasında en önemli sırada enerji yatırımları yer alıyor. Bulgaristan’da bile şu anda enerji sorunu yokmuş gibi görünmesine rağmen orta vadede ciddi enerji yatırımları planlanıyor. Türkiye’nin enerji üretimi konusunda tecrübesi çok fazla. Karadağ, Sırbistan, Bosna Hersek ve Makedonya’da ise enerji sorunu had safhada. Sık sık elektrik kesintilerinin yaşandığı bölgede özellikle kışın elektrik kesintisi günde 6 saate ulaşıyor. Kosova, Arnavutluk ve Makedonya gibi fakir ülkelerin bile bir şekilde elektrik enerjisi için yatırım yapma zorunluluğu var. Bu ülkelerin yol, kanalizasyon gibi alt yapı sorunları da var. Türkiye’de ve yurt dışında rüştünü ispat eden enerji ve müteahhit şirketlerinin bu ülkelerde yapacağı yatırımın hem miktarı hem de çeşitliliği çok fazla.
       <br/>
       <br/>
       Türkiye Balkan ülkelerinde hemen hemen her sektörde etkinlikte bulunabilir. İnşaat, tekstil, bankacılık, otomotiv yan sanayii gibi alanlar, Türk özel sektörünün rekabet avantajını elinde tuttuğu sektörler. Balkanlar Türkiye’nin Batı ülkelerine açılan kapısı. İhracatçılar ister istemez Balkan ülkelerini kullanmak zorunda. Bulgaristan ve Yunanistan’ın ikisi ya da en azından bir tanesinin kapısı Türkiye’ye açık olmalı. 1990’lı yılların başından itibaren Türkiye’nin Bulgaristan ile ilişkileri olumlu yönde gelişme kaydetti.
       <br/>
       <br/>
       Strateji kârlılıktan önemli olabiliyor
       <br/>
       <br/>
       Türk müteşebbisinin en büyük yatırımı Romanya ve Bulgaristan’a oldu. Romanya’daki yatırımlar inşaat ve finans sektörü olarak kendini gösterirken, Bulgaristan’da tekstil dikkat çekiyor. Bosna Hersek’te elektrik sanayiinin yeniden yapılandırılması söz konusu. AB’nin CARS adını verdiği bir yardım programı var. 2 milyon Euro’luk bir proje. Bu projenin ihalesini İrlandalı bir firma aldı. Ama bu proje stratejik önemİ haizdi. Bölgeyi iyi bilen iş adamlarına göre; bu ihalenin alınması halinde kazanılacak prestijle birçok kapı Türk firmalarına açılacaktı. Ancak üzerinde fazla durulmadığı için ihale kaybedildi.
       <br/>
       <br/>
       Yunanistan’ın Balkanlar’da attığı her adım Türkiye için bir geri adım sayılıyor. Örneğin bundan 5 sene önce Makedonya ile Arnavutluk’un Türkiye ile ilişkileri Yunanistan’a göre çok iyi idi. Ancak bugün Yunanistan attığı ekonomik ve siyasi adımlar sayesinde Türkiye’nin avantajlarını kendine topladı ve daha iyi bir noktaya geldi. Meselenin bir de askeri ve siyasi boyutu var. Balkanlar ekonomik, siyasi ve askeri açıdan Türkiye’nin kalkanı konumunda. Türkiye Balkanlar’da ne kadar güçlü ise tehlikeyi sınırlarından o kadar öteye taşımış oluyor. Yunanistan’a verilen AB fonları Balkanlar’da yatırım olarak kullanıldı. Yunanistan’ın çıkışının arkasında AB var.
       <br/>
       <br/>
       Yunanistan ile ticaret isteniyor
       <br/>
       <br/>
       Türkiye’nin Balkanlar’daki en ciddi rakibi Yunanistan. Ancak bu Yunanistan ile Türkiye’nin ticari ilişkileri geliştirmeyeceği anlamına gelmiyor. Türkiye’nin Yunanistan ile birlikte yürüteceği pek çok ekonomik proje var. Ayrıca iki ülke arasında da yakınlıktan dolayı turizm, nakliye, gıda alanında pekçok proje ortaya konabilir.
       <br/>
       <br/>
       Yunanistan kaynaklarına göre Yunanistan’ın Balkanlar’daki yatırımı 2,5 milyar doları aştı ve 5500 şirket Yunan sermayesi içeriyor. Türkiye’nin ise Balkanlar’daki yatırımı 2000 yılı itibarı ile 1.1 milyar dolar. Yine de Bulgaristan’da 6 bin, Bükreş’te 5 bin, Köstence’de 3 bin, Odesa’da bin Türk şirketi faaliyet gösteriyor. Sayı olarak Türk şirketleri fazla olmakla birlikte yatırımın büyüklüğü açısından Yunanistan Türkiye’ye fark atıyor.
       <br/>
       <br/>
       Sorunlar var ama...
       <br/>
       <br/>
       Dış Ticaret Müsteşarlığı altında faaliyet gösteren İhracatı Geliştirme Merkezi uzmanı Ebru Gülsoy yukarıdaki tabloyu doğrular nitelikte bilgiler aktarıyor. Tüm Balkan ülkeleri ile Türkiye’nin ticari ilişkilerinin arzu edilenin çok altında olduğunu belirten Gülsoy’a göre eski Doğu Bloku ülkeleri olmaları nedeni ile bu pazarlara giriş ve çıkışlarda hâlâ sorun yaşanıyor. Pazara girme yarışı aynı zamanda fiyat rekabetini beraberinde getiriyor. İşçilik ve enerjinin Türkiye’ye göre bu ülkelerde ucuz olması dezavantaj oluşturuyor. Ayrıca Türk malı imajı eski hatalardan dolayı çok kötü durumda. Doğu Bloku’nun ilk açıldığı yıllarda bu ülkelere giden Türk tüccarlar çok kötü bir imaj bıraktılar. Kalitesiz ürünler ve dolandırma vakaları, sonradan giden dürüst tüccarların da önünü kapadı. Balkan ülkelerinin alacağı çok mesafe var ve dönüşüm devam ediyor. Balkan ülkelerinde mafyanın hâlâ çok önemli bir sorun olduğuna dikkat çekiyor Ebru Gülsoy. Mafyanın yabancı yatırımcıdan haraç istediğini, istekleri karşılanmazsa piyasaya sokmama güçlerinin bulunduğunu ve bürokrasinin rüşvete alışmış olduğunu anlatıyor. Ancak mafya olaylarının sistem oturdukça azalma eğilimi içine girdiği de muhakkak.
       <br/>
       <br/>
       Rekabetin yaygınlığı çok önemli bir faktör. Arnavutluk gibi ülkelerin ciddi bir altyapı sorunu var. Balkanlar’a girmek isteyen Türk şirketlerinin en önemli motivasyonu, bu ülkelerin AB’ye girmesi halinde Türk şirketlerinin de AB’ye girecek olması. Ancak Arnavutluk’un AB’ye girmesi uzak ihtimal görülüyor. Halk fakir ve alım gücü çok düşük. İhracatçı katma değeri yüksek bir mal satamıyor. Oraya mal götürmek  de, o malı satmak da ayrı bir dert. Gerekli garantörlük olmadığı için Türk şirketleri bu konuya keyifsiz bakıyor. AB kendi çevresinde fakir bir ülke görmek istemediği için, Arnavutluk gibi çok fakir Avrupa ülkelerine sürekli yardım fonları aktarıyor. Pek çok AB topluluk fonu bu ülkelere kayıyor. Türkiye işte tam bu noktada bir AB ülkesi ile işbirliğine giderek bu fonlardan istifade edebilir.
       <br/>
       <br/>
       Balkanlar bitti, Güneydoğu Avrupa var!
       <br/>
       <br/>
       Dış Ekonomik İlişkiler Kurulu (DEİK) uzmanlarından Aslı Yaman, AB ülkelerinin Balkanlar’ı kendi içlerine almakta kararlı olduklarını kaydediyor. “Avrupa artık Balkanlar’ı kendisi ile bütünleştirmek amacı ile sanki başka bir kıta imiş gibi duran Balkanlar ismini kullanmamaya ve bu bölgeye Güneydoğu Avrupa demeye başladı. Bu ülkeler AB’ye Türkiye’den hem coğrafi olarak, hem de üyelik açısından daha yakın bir noktaya geldi” diyen Yaman Türkiye ile Balkanlar arasında tarihi bağların olduğunu, zaman zaman bu ülkelere yapılan ziyaretler ve o ülkelerden Türkiye’ye gelen yetkililerin beyanatlarında bu durumun gözlendiğini belirtiyor. Yaman’a göre; bu ülkeler henüz AB’ye üye olmadığı için hazırlık safhasında Yunanistan’ın bölgeye çok büyük yatırımları var. Balkan ülkelerine önceden  Türkiye’nin tek yönlü yatırımları vardı. Şimdi ise bu ülkelerden de Türkiye’ye iş adamları geliyor ve yatırım yapıyorlar. Bulgaristan ve Romanya AB’ye erken girme hususunda sıra aldı. Türkiye de bu ülkelerin NATO’ya girmesini destekliyor. Dolayısı ile bu üç ülke arasında çok iyi bir sinerjinin ortaya çıkarılması mümkün.
       <br/>
       <br/>
       Türkiye prestij yenilemeli!
       <br/>
       <br/>
       Türk cumhuriyetleri ile ilişkilerde Türkiye’nin her şeyden evvel bir prestij yenilemesine ihtiyacı var. Yaptığı hatalar ve ihmallerden dolayı Türkiye’den jest bekleyen bu ülkelere pürüzlerin giderilmesi yolunda çatısı iyi kurgulanmış bir diplomatik atak yapmak ve Türk müteşebbisinin hareketlenmesini sağlamak gerekiyor. Türk cumhuriyetleri ile ilişkilerimizin iyi olmasının sadece tarihi ve siyasi sebepleri yok. ABD’li fütüristler 20. yüzyılın kaderini Ortadoğu petrollerinin belirlediğini, 21. yüzyılın kaderini ise Orta Asya petrollerinin belirleyeceğini söylüyorlar. Bu coğrafya dünyanın yer altı zenginliklerinin yüzde 60’ına sahip. Dış Ticaret Müsteşarlığı (DTM) geçenlerde bir rapor yayınladı. Bu rapor Türk cumhuriyetlerinin petrol ve doğalgaz gelirlerinin 2010 yılında 25 milyar dolara, 2020 yılında 40 milyar dolara ulaşacağını tespit ederek, bu ülkelerle kalıcı ikili ticaret ve ekonomi politikaları belirlenmesini istedi. DTM değerlendirmesine göre; Türk cumhuriyetlerinin petrol ve doğalgaz ihracatı gelirlerinin artması, kısa dönemde kaliteli tüketim malları ithalatı ve teknoloji transferine; orta dönemde tüketim mallarına yönelik talebi karşılayacak tesislerin bir ölçüde oluşturulması sonucunda lüks tüketim malları, teknoloji transferi ve hammadde ara ürün ithalatına; uzun dönemde ise sanayi ürünleri ve hammaddeleri teknoloji transferine harcanacak. Ekonomide yaşanacak gelişmeler ve buna bağlı gelir artışı toplumun tüketim tercihlerini de etkileyecek; başta Rusya Federasyonu olmak üzere BDT ülkeleri ağırlıklı olan tüketim ve sanayi ürünleri ithalat yapısı, ABD ve Uzakdoğu pazarları lehine değişecek. Bu beklenti doğrultusunda, bu ülkelere yönelik olarak bugünden yapılacak yatırımlar, hangi ülkelerin uzun dönemde bölgede etkili olacağını da belirleyecek.
       <br/>
       <br/>
       Türkiye ile Türk cumhuriyetleri arasındaki ilişkiler istenen ölçüde gelişmezken, 1997 ve 1998 yıllarında yüzde 6.8 ve yüzde 6.7 olan Türk cumhuriyetlerinin toplam ithalatları içinde Türkiye’nin payı, 2000 yılında yüzde 5.3’e geriledi. Türkiye’nin bu ülkelere en önemli ihraç kalemleri olan tekstil ve işlenmiş tarım ürünleri alanında Türk cumhuriyetlerinde geçen 10 yılda yapılan yatırımlar neticesinde bu ürünlerin ithalatında önemli düşüşler meydana gelirken, bu trend orta ve uzun vadede devam edecek. Türkiye’nin tekstil sektörünün mevcut haliyle kalması durumunda, önümüzdeki 10 yıl içinde Özbekistan, Türkmenistan ve Kırgızistan uluslararası piyasalarda Türkiye ürünlerine ciddi rakipler olarak ortaya çıkabilecek. Bu çerçevede Türkiye ve Türk cumhuriyetlerindeki yatırımların rekabete dayalı değil, tamamlayıcı nitelikte olması gerekiyor. Önümüzdeki yıllarda altyapı projelerine ağırlık verecek olan Türk cumhuriyetlerinde müteahhitlik ve yatırım alanında yatırımcıların, söz konusu ülkelerin önümüzdeki yıllarda oluşacak tüketim taleplerine ve altyapı ihtiyaçlarına göre yönlendirilmesi gerektiğinin altı çiziliyor. Hazar enerji kaynaklarının dünya piyasalarına ulaştırılması sürecinde etkin bir rol üstlenebilmesi halinde, Türkiye 2000’li yıllarda önemli bir enerji koridoru olabilecek. Türkiye’nin, orta vadede bölge ülkelerine turizm alanında firmaların yatırım yapmalarını özendirmesi ve ulaştırma alanındaki projelerin bir an önce tamamlanması gerekiyor. Çin, Japonya, Türk cumhuriyetleri, İran, Gürcistan ve Tacikistan’ın da içinde bulunacağı Türkiye hedefli “Güney Avrasya Ulaşım Koridoru” gibi bir oluşuma gidilerek, bölgede ulaştırma alanındaki uygulamaların yeknesaklaştırılması ve ortaya çıkacak sorunların giderilmesi de yapılması gerekenler arasında yer alıyor. Türkiye’nin Orta Asya Türk cumhuriyetleri ile ticari ve ekonomik ilişkileri, uzun vadede, kamu ve özel sektörün eşgüdümlü bir işbirliği içerisinde olması halinde, önümüzdeki yıllarda Türkiye-Türk cumhuriyetleri ilişkilerinde, mevcut durumla kıyaslanmayacak ölçüde büyük gelişmeler kaydedilebilecek.
      </br>
     </br>
    </br>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=1869), [web.archive.org (arşiv bağlantısı)](http://web.archive.org/web/20050226080028/http://www.aksiyon.com.tr:80/detay.php?id=1869)
