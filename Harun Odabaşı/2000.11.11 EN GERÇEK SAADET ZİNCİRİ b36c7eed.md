# EN GERÇEK SAADET ZİNCİRİ

*Harun Odabaşı 2000.11.11*

<div>
 <p class="spot">
  Türkiye'de bazı süreçler  alışkanlık yapıyor. Bir zamanlar  'her 10 yılda bir darbe oluyor'  denirdi. Şimdi ise her '5 yılda bir  banka krizi patlıyor' deniyor.  Devlet kendi eli ile özelleştirdiği  bankalara bile el koyduğuna göre  bir ucube ile karşı karşıya  olduğumuz ortada
 </p>
 <p class="metin">
 </p>
 <img border="0" src="/web/20020214182514im_/http://www.aksiyon.com.tr/2000/310/resimler/En.jpg"/>
 <p class="metin">
  13 Aralık 1999 tarihinde hükümet 5 bankayı Tasarruf Mevduatı Sigorta Fonu'na devretme kararını aldı. Aradan bir yıl geçti geçmedi 2 banka daha TMSF'ya devredildi; Ceylan Holding'e ait Bank Kapital ve medya patronu Dinç Bilgin'in Etibank'ı. Güneş Taner'in ekonomiden sorumlu Devlet Bakanı olduğu dönemde krizde olan banka sayısı 12 olarak verilmişti. Bakalım el koyma furyası sürecek mi ya da diğer zor durumdaki bankalar durumun ciddiyetini kavrayarak kendilerine çekidüzen verebilecek mi? Kolay değil, kimsenin yanına yaklaşmaya cesaret edemediği bazı işadamlarını ve bankaları devlet mercek altına aldı. Bankacılık Denetleme Üst Kurulu'nun kararlılığı netleştiği takdirde diğer bankaların usulsüz ugulamalardan ve karanlık ilişkilerden vazgeçeceği muhakkak.
 </p>
 <p class="metin">
  Türkiye'de bazı süreçler alışkanlık yapıyor. Bir zamanlar 'her 10 yılda bir darbe oluyor' denirdi. Şimdi ise her '5 yılda bir banka krizi patlıyor' deniyor. Devlet kendi eli ile özelleştirdiği bankalara bile el koyduğuna göre bir ucube ile karşı karşıya olduğumuz ortada. Fakat sorunun sadece işadamı ayağı ile ilgilenmek lokal bir çözüm olarak kalıyor. İpin siyasete, iş dünyasına ve bürokrasiye giden uçları pisliklerle dolu. Ve bataklık kurutulmak isteniyorsa olaya bir bütün olarak bakılmak zorunda.
 </p>
 <p class="metin">
  Siyaset-bürokrat-işadamı üçgeni
 </p>
 <p class="metin">
  Devlet Bakanı Yüksel Yalova'nın birkaç ay evvel dikkat çektiği bir nokta kriz ortamında daha manidar bir beyanat haline dönüştü: "TMSF'ye devredilen 6 bankayı Vakıfbank satın almak istedi ama engel olundu. Aslında özelleştirilmesi halinde devlet kanburdan kurtulacak, sorunlar çözülecekti. Yasalardaki yetersizlik, siyasi otoritenin etki altında kalması gelinen noktada hep etkili oluyor."
 </p>
 <p class="metin">
  Türkiye'de mutlaka bir banka sahibi olmak isteyen Şahinler Holding Yönetim Kurulu Başkanı Kemal Şahin, Sümerbank'ın özelleştirilmesi için açılan ihalede rakam astronomik boyutlara tırmanınca ihaleden çekilmiş ve "Banka için ödenecek rakam akıl kârı değil, bankanın ederi kesinlikle bu kadar yüksek olamaz" demişti. Şahinlerin maksimum 80 milyon dolar eder dediği banka için rakip firma 120 milyon dolar vermişti.
 </p>
 <p class="metin">
  Demek ki bankalar bazı işadamları için kolay yoldan kredi bulmak için kullanılan kurum anlamına geliyor. Tabii devletin memurlarının bu bankaları sıkı sıkı denetlediği değerlendirmeye katılırsa 'Temizlik Operasyonu'nun hangi genişlik içerisinde yapılması gerektiği de ortaya çıkıyor.
 </p>
 <p class="metin">
  Şimdiye kadar operasyonlar lokal kaldı
 </p>
 <p class="metin">
  Bu zamana kadar yapılan banka operasyonlarında en büyük zaafiyet çalışmaların lokal kalması ve genel arızaları giderici nitelikte olmamasında görülüyor. 1994 yılında üç bankaya el konulduğu dönemde sorunların üzerine gidilse idi aradan 5 yıl geçmeden yeni bir banka operasyonuna gerek kalmazdı.
 </p>
 <p class="metin">
  Ancak 13 Aralık 1999'dan itibaren başlatılan operasyonlar diğerleri ile kıyaslanmayacak ölçüde ciddi tutuluyor. Özellikle İçişleri Bakanı Saadettin Tantan ve Bankacılık Denetleme Üst Kurulu Başkanı Zekeriya Temizel'in kararlı tutumu Türk Finans Piyasası'nın geleceğine dönük umutları canlı tutuyor.
 </p>
 <p class="metin">
  Yeni düzenlemelere ihtiyaç var
 </p>
 <p class="metin">
  Halk Bankası, Etibank'a ve Dinç Bilgin'in şirketlerine geçen yıl 120 milyon dolar, bu yıl da 67 milyon dolar kredi kullandırmış. Vakıfbank da Etibank ile Bilgin'in yayıncılık şirketlerine kısa sürede 100 milyon dolar kullandırmış. Gerçekten Türkiye arındırılacak ise operasyon fırtınasının durulmaması lazım. Eğer bir yavaşlama olursa dağın fare doğurduğuna hükmedebiliriz. Türkiye'de temizlenecek pislikler 10 bankadan ve birkaç gümrük yolsuzluğundan ibaret değil. Bunun için de kararlılıkla Bankacılık Üst Kurulu, Sermaye Piyasası Kurulu, Rekabet Kurulu gibi düzenleyici ya da denetleyici yapıların güçlendirilmesi ve siyasi otoritenin kamu bankaları üzerindeki egemenliğine son verecek düzenlemelerin bir an önce gerçekleştirilmesi gerekiyor.
 </p>
 <p class="metin">
  Temizel ve Tantan yeterli mi?
 </p>
 <p class="metin">
  Türkiye'de taşları yerinden oynatacak boyutta bir temizlik operasyonu iki dürüst insanın varlığı ile açıklanabilir mi?
 </p>
 <p class="metin">
  Hürriyet Gazetesi ekonomi yazarı Enis Berberoğlu, bu süreci iki dürüst ismin varlığı ile açıklıyor; 'Ötesini berisini kurcalamaya gerek yok. Bu isimler giderse sürecin seyri de değişebilir' diyor. Fakat genelde Türkiye'deki operasyonu dış destek ile izah etmek daha çok tercih edilen bir yaklaşım. Zeynep Atikkan ise, IMF olmaması halinde bu süreçlerden hiçbirinin yaşanmayacağını iddia ediyor.
 </p>
 <p class="metin">
  Operasyonlar dışarıdan niçin destekleniyor?
 </p>
 <p class="metin">
  Amerikan Büyükelçisi'nin 'Türkiye bağırsaklarını temizliyor' şeklindeki ifadesinin ardından yaşanan her olumlu gelişmeyi bu söze atfen açıklamak moda oldu. Türkiye'nin ekonomiden siyasete bir arınma sürecine girmesini ABD'nin 21. yüzyılda Türkiye'ye biçtiği rolle izah ediyorlar. Buna göre; dünya enerji ihtiyacının yüzde 60'ına sahip olan Türk cumhuriyetlerindeki enerji yataklarının ABD ve AB ülkelerinin kontrolüne alınmasında Türkiye'nin hayati bir rolü olacaktır. Ayrıca bu bölgede meydana gelecek tüketim patlamasında Türkiye partner olarak civardaki en ideal ülkedir. Hususen ABD, Ortadoğu ve Balkanlarda isteğine uygun bir istikrarı sağlamada aktif durumdaki Türkiye'den yararlanmak zorundadır. Bu role ise ancak demokrat ve serbest piyasa ekonomisine inanmış bir Türkiye soyunabilir. Şu halde iç içe geçmiş daireleri büyükten küçüğe doğru çözümlemeye çalıştığımızda, PKK'nın diğer yasadışı tetör örgütlerinin ortadan kaldırılması ve pasifize edilmesinin, kronik enflasyon canavarının yenilmesinin ve en büyük rantların dağıtıldığı bankalar ve gümrüklere dönük operasyonların yapılmasınının anlamı da ortaya çıkıyor.
 </p>
 <p class="metin">
  7 milyar dolarlık zarar
 </p>
 <p class="metin">
  81 banka var ülkemizde. Sistemin toplam aktifleri 142 milyar dolar. Bu rakam Almanya'daki orta büyüklükteki bir bankanın mevduat toplamına eşit. Bu kıyaslama finans piyasamızın büyük olmadığını ortaya koyuyor. 19 yatırım ve kalkınma, 19 yabancı, 4 kamu, 29 özel sermayeli ticaret, 10 tane de TMSF'ye devredilen banka. Tasarruf Mevduatı Sigorta Fonu'na devredilen 10 banka Hazine'ye 7 milyar dolarlık bir yükümlülük getiriyor. Bu para ile Marmara depreminin ardından ihtiyaç duyulan kalıcı konut sayısının 4 katı konut yapılabiliyor, 4 tane Bakü—Ceyhan Boru Hattı kurulabiliyor.
 </p>
 <p class="metin">
  Kurallar 'bazen' uygulanmış!
 </p>
 <p class="metin">
  Bankacılık Düzenleme ve Denetleme Kurulu zorlaştırılan "banka sahibi olma koşulları"nı geçen hafta açıkladı. Koşulların asıl kaynağı 4389 sayılı Bankalar Yasası. Bu yasa yer yer uygulanmış. Örneğin Havaş ihalesinden uzaklaştırılan Ömer Lütfi Topal'a uyuşturucu işinden sabıkalı olması gerekçe olarak gösterildi. Veya ekonomist Vahap Munyar'ın örnek verdiği Fuat Süren olayı. Transtürk Holding'in patronu Fuat Süren, borsa aracı kurumu devralmak için SPK'ya başvuruyor ancak SPK Başkanı Karacan izin vermiyor. Çünkü Süren, 1982'de yaşanan "bankerlik krizi" sırasında batan Meban Menkul Değerler'in sahibiydi ve böyle bir insana artık güvenilemezdi. Maalesef bu kurallar diğer özelleştirilme ihalelerinde ya da banka kurma ve satın almalarda çoğu zaman uygulanmadı.
 </p>
 <p class="metin">
  Bankacılık alanındaki son gelişmeler sonucu hükümet, banka birleşmelerini başta vergi muafiyeti olmak üzere çeşitli politikalarla destekleyeceğini açıklamış, bu yönde kendine bir hedef çizmiştir. Eğer düşünülenler gerçekleştirilebilirse, banka sayısı 2004 yılında bugünkünün dörtte birine kadar inebilecektir.
 </p>
 <p class="metin">
  Tasarruf Mevduat Fonu bünyesindeki 10 bankanın rehabilitasyonu için Bankacılık Denetleme Üst Kurulu, ilk aşamada 6.5 milyar dolarlık kaynak talep etmiştir. Sallantıdaki banka operasyonlarının da devreye girmesi ile bu rakam kolayca 2 misline çıkabilecektir. Enflasyonu önlemeyi temel amaç edinen hükümet, Türkiye açısından devasa olabilecek bu kaynağı bulabilmek için çeşitli yollara başvurabilecektir. Örneğin, dış kaynaklardan yararlanma, vergi artırma ya da hiç arzu edilmeyen para basma yöntemleri gündeme gelebilecektir. Hangi yol seçilirse seçilsin, Türk toplumu yeniden kemer sıkmak zorunda kalacaktır.
 </p>
 <p class="metin">
 </p>
 <p class="arabaslik">
  Cevabını arayan  sorular
 </p>
 <p class="metin">
  1. Batan bankalara kredi veren kamu bankaları ve bu bankalara etki eden siyasilerin üstüne gidilebilecek midir?
 </p>
 <p class="metin">
  2. Yeminli mali murakıplar batan bankaların kötüye gittiğini rapor etmişlerdi. Bu raporları sümen altı eden bürokrat ve siyasilerin üzerine gidilecek mi?
 </p>
 <p class="metin">
  3. Güneş Taner bundan 1,5 sene evvel isimlerini vermeden 12 bankanın zor durumda olduğunu söylemişti. Bu bankalar ile alâkalı o dönemde niçin birşeyler yapılmadı?
 </p>
 <p class="metin">
  4. Ekonomiden sorumlu Devlet Bakanı Recep Önal, Zekeriye Temizel'i etki altında bırakacak malum uyarıyı niçin yapmış olabilir?
 </p>
 <p class="metin">
  5. Zekeriya Temizel'e siyasileri denetlemeyi de içine alan geçici bir yetki verilecek mi?
 </p>
 <p class="metin">
  6. Bankaları batıranların birinci ve ikinci derecedeki yakınlarının mal varlıkları da kontrol edilecek mi?
 </p>
 <p class="metin">
  7. Kamu bankalarından kredi alanlar teminat olarak hangi mal varlıklarını teminat olarak göstermişlerdir? En azından belli bir miktarın üstündeki krediler için bu araştırma yapılacak mı?
 </p>
 <p class="metin">
  8. Banka kurma izni hangi kriterlere göre, kimlere verilmiştir?
 </p>
 <p class="metin">
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/310/ekonomi/2.htm), [web.archive.org (arşiv bağlantısı)](http://web.archive.org/web/20020214182514/http://www.aksiyon.com.tr:80/2000/310/ekonomi/2.htm)
