# Bir millet uyanıyor

*Harun Odabaşı 1999.08.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Depremin Türk ekonomisine verdiği zarar konusunda elimizde ciddi hiçbir çalışma yok ama ortada öylesine birbirinden farklı rakamlar dolaşıyor ki insan hangisine itibar edeceğini şaşırıyor.
  </font>
 </div>
 <div id="newsText">
  <font class="detail-text">
   TÜSİAD depremin dolaylı dolaysız ekonomiye etkisini 20 milyar dolar olarak açıklarken, İMKB faaliyet gösteren aracı kurumlara en fazla 10 milyar dolar olur dedi. Bu rakama şimdi de Kocaeli Ticaret Odası'nın 50 milyar dolarlık deprem zarar tahmini eklenince gelin çıkın işin içinden. 10 milyar dolar nere 50 milyar dolar nere... Aynı zikzak Körfez Krizi sırasında da yaşanmıştı; o zaman da Türkiye'nin zararı 5 ile 20 milyar dolar arasında oynuyordu.
   <br/>
   <br/>
   Herkes birşeyler söylemeye başlayınca ben de aldım elime kağıdı kalemi ve Cumhurbaşkanı Süleyman Demirel'in '60 bin konut yıkıldı' sözünü dikkate alarak bir hesap yapma cüretinde bulundum. İyisi kötüsü ile ortalama konut fiyatlarını 25 bin dolar kabul edersek 60 bin konutun maliyeti 1.5 milyar dolar oluyor. Vergilerin azalması, yıkılan konuttaki eşyalar, Marmara Bölgesi'nde 30 gün sanayinin ağır aksak yürümesi (bölge ayda 200 milyon dolarlık ihracat yapıyor) ve TÜPRAŞ'ın zararını (kurum sigortalı olduğu için büyük ölçüde yangın zararını Güneş Sigorta ve onun bağlı olduğu yabancı sigorta şirketi karşılayacak) hesaba dahil ettiğimizde azami 5 milyar dolar gibi bir rakamla karşılaşıyoruz. Türkiye'nin gayri safi milli hasılasının 300 milyar doları aştığı (kayıt dışı bu rakama dahil değil) düşünülürse depremle uğranılan zararın altından kalkılamayacak bir tarafının olmadığını söyleyebiliriz.
   <br/>
   <br/>
   İnsan beton değildir
   <br/>
   <br/>
   Meşhur iktisatçı Adam Simith'in meşhur eseri Milletlerin Zenginliği kitabında bir teorisi var, devletlerin zenginliğini onun yeraltı ve yer üstü zenginliğine dayandırıyor. Ancak Japonya, dikkate alınacak bir yer altı zenginliği olmamasına rağmen sadece insan unsuru ile bir teknoloji devleti kurmayı başararak Smith'in bu teorisini yanlışladı.  Tabii Türkiye'de insan maliyeti pek hesaba katılmıyor ama depremde birçok yetişmiş insanımızı da kaybettik. Bir öğretmenin, doktorun veya rütbeli askerin maliyeti eklendiğinde dolaylı zarar daha yüksek çıkabilir.
   <br/>
   <br/>
   Fakat hadiseye orta vadede birçok sektörün lokomotifi olan konut sektörünün, beyazeşya sektörünün canlanacağı, ucuz kredi temin edilebileceği şeklinde yaklaşacak olursak birtakım olumlu hareketlerden de söz edebiliriz. Hatta TOBB Başkanı Fuat Miras bu hususta iddiaları biraz daha ileri götürerek, depremin Türk ekonomisine canlılık getireceğini, Kobe depreminin Japonya'ya zarar değil fayda getirdiğini savunuyor. Miras ucuz konut kredisi bulabileceklerini, Eximbank kredisi almak için Kanada'ya gideceğini belirtiyor.
   <br/>
   <br/>
   Düşeriz ama çabuk kalkarız
   <br/>
   <br/>
   İstanbul Ticaret Odası Başkanı Mehmet Yıldırım ise şer gibi görünen olayların arkasında hayırlar olduğunu, görevlerinin bu hayrı ortaya çıkarmak olduğunu söyleyerek iyimser bir bakış açısı ortaya koyuyor. Bu yaklaşımı teyid eder mahiyette Credit Suisse First Boston'dan ekonomist James Daniel, Türkiye'nin mâlî dengelerinin kötüleşebileceği, ancak kontrolden çıkmayacağı görüşünü savunuyor. Daniel, "Deprem nedeniyle Türkiye'nin büyüme hızı yüzde eksi 2.5'e düşebilir. Buna karşın deprem nedeniyle yıkılan evlerin yeniden inşasıyla ekonominin harekete geçeceği ve önümüzdeki yıldan itibaren deprem felaketinin etkilerini azaltmak amacıyla yapılacak yatırımların büyümeyi hızlandıracağı düşünülüyor" diyor.
   <br/>
   <br/>
   Toplumsal dayanışma 10 şiddetinde
   <br/>
   <br/>
   Çanakkale Savaşı'nda Türkler 250 bin insanını kaybetmişti. Bir yabancı, yaptığı değerlendirmede; 'Türkler Çanakkale Savaşı'nda çok büyük bir kayıp verdi ama millet olma şuuruna erdi' diyor. Deprem sonrası ortaya çıkan kollektif şuur da böyle bir silkelenmenin işaretlerini taşıyor. Yabancıları bile hayrete ve hayranlığa sevkeden toplumsal dayanışmanın şiddeti depremin şiddetini adeta absorbe edecek büyüklükte. Bilinçli bilinçsiz yapılan ama sel gibi akan yardımlarda, Türkiye'nin dört bir köşesinden insanların akıttığı gözyaşlarında, başlatılan milli seferberlikte hep 'tek yürek' vardı.
   <br/>
   <br/>
   Böylesi yardımlarda bir çocuk bezinin bile önemi vardır ama hepsini bu sayfada saymaya güç yetiremeyeceğimize göre bazılarını şöyle sıralayabiliriz: Sabancı ve Konukoğlu'ndan birer trilyon. Garanti Bankası 500 milyar lira. Eczacıbaşı 125 milyar lira. Koç 125 milyar lira. Kayseri Ticaret Odası 1000 konut. TOBB 5000 konut. Eczacıbaşı, depremzedelerin tedavisinde kullanılan tüm serumları bedelsiz olarak karşılıyor. Bunun yanında Enka, Tekfen ve Alarko gibi birçok müteahhit firmaları iş makinelerini ve çalışanlarının belli bir kısmını bölgeye seferber etti.
   <br/>
   <br/>
   Sınıfta kalanlar da oldu!
   <br/>
   <br/>
   Ancak anlamakta ve anladığımız bazı şeyleri satırlara dökmekte zorlandığımız üzücü hadiseler de olmadı değil. Örneğin depremin olmasının ardından çarşamba günü Hazine ihalesinde en yüksek faiz 8 puan yükseldi. Devletin harcama kaleminde artış olduğu fark edildi ve piyasa devletin artan aczine faizleri yükselterek cevap verdi. Piyasaların nakit açısından bu kadar rahat olduğu, yüksek rezervlerle açıldığı bir ihale gününde faizlerin bu yükselişini izah etmekte zorlanıyoruz. Tabii bankacılara sorsak söyleyecekleri birçok mazeretleri vardır: Paranın maliyeti, arztalep dengesi gibi. Ancak bunlardan hiçbiri bizi tatmin etmiyor. Bakınız eski Maliye Bakanı Zekeriya Temizel bu konuda ne diyor: "Devletimize en fazla güveneceğimiz ve dış piyasalara da güven vereceğimiz zaman bu zaman. Güvensizlik primini kendimiz bu kadar yükseltirsek dış kaynakların yaklaşımı ne olur? Kendimizi devletimizden bu kadar soyutlanmış mı görüyoruz. Saygı gösterdiğimiz tek kural arztalep kuralları mı? Hani Mali Milat kaldırıldığı zaman yastık altındaki paralar piyasaya çıkacak, faiz oranları da düşecekti?"
   <br/>
   <br/>
   Şu anda piyasadaki daralmanın önüne geçebilmek için hükümetin enflasyon baremini yükselterek para pompalaması bir alternatif olarak öneriliyor. Harcamaları artırarak zaten durgun olan ekonominin daha da durgunlaşması engellenebilir. Fakat artan enflasyon daha yüksek faiz, daha yüksek döviz ve daha karışık bir piyasa anlamına geleceği için hükümetin usta ellerde yönetilmesi ve bir atlet kıvraklığı ile hareket etmesi büyük önem kazanıyor.
   <br/>
   <br/>
   Sanayileşmede yeni dönem
   <br/>
   <br/>
   Şimdi Marmara bölgesinin sanayileşmeye uygun olmadığı bu deprem ile net bir şekilde ortaya çıktı. Peki ne yapalım? Sanayii alıp başka bölgelere mi taşıyalım? Bu altından kalkılacak bir maliyet değil! Ancak şimdiden sonrası için bazı planlar yapılabilir. Tabii sanayii taşıyamayız derken şiddetli bir deprem ile daha büyük bir onarım ve yokoluş maliyeti ile karşı karşıya kalabiliriz.
   <br/>
   <br/>
   Yeni sanayi bölgelerinin devlet tarafından oluşturulması ile bu bölgeleri hızlı demiryolu ve otoyollarla limanlara ve büyük tüketim bölgelerine bağlamanın maliyeti, depremde kaybedeceğimiz sanayinin maliyetinin yarısına bile ulaşamaz. Sanayinin büyük kentlerin olanaklarından yararlanarak gelişmesi dönemi artık aşılmıştır. Ülke ulaşılır hâle gelmektedir. Üretim birimleri ile pazarlama birimlerinin iç içe olmasının hiç bir anlamı kalmamıştır. Strateji doğru belirlenirse üretim bölgelerine ulaşmak, kent içinde bir yerden başka bir yere gitmekten bile daha kolay hale gelebilir. Avrupa Birliği'nden böyle bir stratejinin destekleneceği konusunda ciddi sinyaller alındı. Kentlerin yeniden kurulması konusunda destekten bahsediliyor. Bu olanaklar mutlaka değerlendirilmelidir.
   <br/>
   <br/>
   Biz de İTO Başkanı gibi düşünmeli ve şer gibi görünende hayrı yakalamalıyız. Yeni baştan yapılanmak ve ülkenin bütün kurumlarını çağa göre yeniden düzenlemek için bu büyük felaket hepimize büyük dersler veriyor. 21. yüzyıla girerken elimize yine bir fırsat geçti, üstümüze olmayan bu elbiseyi yırtıp yeni bir elbise yapmak. Biz değişmeyince başka bir güç bizi değişmeye zorluyor. Değişmek ve yeniden yapılanmak gereğini, politikada, ekonomide, sosyal hayatta her sektörde derinden hissetmemiz lazım.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=FE8A3B57266D0427FE4037B19007E077?newsId=5330), [web.archive.org (arşiv bağlantısı)](http://web.archive.org/web/20140518155506/http://www.aksiyon.com.tr:80/aksiyon/newsDetail_getNewsById.action;jsessionid=FE8A3B57266D0427FE4037B19007E077?newsId=5330)
