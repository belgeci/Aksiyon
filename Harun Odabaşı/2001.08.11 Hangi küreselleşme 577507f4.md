# Hangi küreselleşme

*Harun Odabaşı 2001.08.11*

<div>
 <p class="spot">
  Çay ve Perinçek yakınlaşması, küreselleşme karşıtlığının, mazinin kavgalı ideolojilerini bile birbirine yaklaştıran güçlü bir trend ortaya koyduğunu net bir şekilde gösteriyor. İslamî duyarlılığı olan önemli birisinin "Ben bu küreselleşmeye engel olmak için, Doğu Perinçek, Emin Çölaşan ve Mümtaz Soysal ile beraber olurum" dediğini duyduktan sonra böyle bir yakınlaşmanın her uç kesimi kapsayabileceğine hepten inandım. Artık kavramları işçi sınıfı ya da milliyetçilik üzerinden tanımlamak yeterli olmamaya başladı. Hatta moda deyim ile 'İslamcılar' bile küreselleşme olgusunu birbirinden çok farklı değerlendirebiliyor. Halimiz bir açıdan okyanusun ortasında fırtınaya yakalanmış teknenin durumunu hatırlatıyor.
 </p>
 <p class="metin">
 </p>
 <p class="metin">
  TV 8'de Emin Pazarcı'nın Bakış Programı'na katılan MHP'li Devlet Bakanı Abdulhaluk Çay ile İşçi Partisi (İP) Genel Başkanı Doğu Perinçek, küreselleşmenin Türkiye'ye getirdikleri konusunu tartışırken ilginç bir uyum sergiliyorlardı. Devlet Bakanı Çay, küreselleşme ile ilgili, 'egemenlik hakkımızı, ulus devlet statüsünü nasıl muhafaza edeceğimizin çarelerini bulmalıyız' derken; Doğu Perinçek, küreselleşmenin Amerika ve Avrupa'nın çıkarına uygun bir program olduğunu, küreselleşmenin 'Türkler gibi milletlerin devleti olmamasını' hedeflediğini, bunun bedelinin Kuzey Irak, Kıbrıs ve Ege'de ödeneceğini öne sürüyordu. Perinçek hızını alamayarak klişelerini söylemeye başladı: "Biz tekrar Mustafa Kemal'in Türkiyesi olacağız. Türkiye'nin bunlarla maceraya girmesi kadar büyük bir hıyanet yoktur." Perinçek'in konuşmasının ardından, Bakan Çay, Pazarcı'nın, "Sayın Perinçek'le benzer görüşleri savundunuz. Kader sizi dün mücadele ettiğiniz Perinçek'le aynı noktaya mı getirdi?'" sorusuna, "Maalesef öyle oldu" cevabını veriyordu.
 </p>
 <p class="metin">
  Çay ve Perinçek yakınlaşması, küreselleşme karşıtlığının, mazinin kavgalı ideolojilerini bile birbirine yaklaştıran güçlü bir trend ortaya koyduğunu net bir şekilde gösteriyor. İslamî duyarlılığı olan önemli birisinin "Ben bu küreselleşmeye engel olmak için, Doğu Perinçek, Emin Çölaşan ve Mümtaz Soysal ile beraber olurum" dediğini duyduktan sonra böyle bir yakınlaşmanın her uç kesimi kapsayabileceğine hepten inandım. Artık kavramları işçi sınıfı ya da milliyetçilik üzerinden tanımlamak yeterli olmamaya başladı. Hatta moda deyim ile 'İslamcılar' bile küreselleşme olgusunu birbirinden çok farklı değerlendirebiliyor. Halimiz bir açıdan okyanusun ortasında fırtınaya yakalanmış teknenin durumunu hatırlatıyor.
 </p>
 <p class="metin">
  Küreselleşme Türkiye'de savunucuları tarafından öylesine kusursuz bir hedef olarak ortaya konuldu ki, sanki sihirli bir değnek gibi dokunduğu her ülkeyi refaha kavuşturacaktı. Türkiye'de 1980'li yılların ortaları ve 90'ların başı bu hayale inanmakla geçti. Fakat zamanla küreselleşmenin getirdiği olumsuzluklar ortaya çıkmaya başlayınca ciddi hayal kırıklıkları oldu. Uzakdoğu krizi, küreselleşmenin zararlarını incelemek açısından önemli bir laboratuvar imkanı verdi. Anlaşıldı ki bazılarının savunduğu teorik küreselleşme ile pratik küreselleşme arasında ciddi farklılıklar söz konusu.
 </p>
 <p class="metin">
  Aslında bugün küreselleşme etrafında yapılan tartışmalarla Osmanlı'nın yıkılışı sırasında Tanzimat ve Meşrutiyet dönemlerindeki tartışmalar arasında ciddi bir benzerlik söz konusu. İsterseniz siz de deneyebilirsiniz. Yapmanız gereken sadece Batılılaşma–muasırlaşma kelimelerinin yerine küreselleşme'yi yerleştirmek olacak.
 </p>
 <p class="metin">
  Küreselleşmenin şövalyeleri, ulus devletlerin yeniden tanımlanmaları gerektiğini, mal ve sermayenin sınır tanımadığını, insan hak ve hürriyetlerine dayalı eskisinden daha adil yeni bir nizamın doğum sancısını yaşadığımızı savunarak bunun dışındaki bütün değerlendirmelere 'gerici' değerlendirmeler olarak baktılar. İş dünyası ekonomik küreselleşmeyi, sanayileşmeye indirgeyerek takdim ettiler kamuoyuna. Halbuki küreselleşmenin, iç yapısını dizayn edememiş, alt ve üst kurumlarını oluşturamamış ülkelerin istifade edebileceği bir olgu olmadığı dünyadaki deneylerinden anlaşılacaktı. Nitekim Türkiye özellikle son 10 yılda ekonomik açıdan büyük yanlışlıklar içerisinde olduğu için ne kamu maliyesi, ne sermaye piyasası, ne de sanayisi küreselleşmenin yükünü kaldırdı. Ve Türkiye şimdilerde ciddi bir küreselleşme sendromu yaşıyor.
 </p>
 <p class="metin">
  Küreselleşmeyi inşa eden Batı ülkelerinde bile bu kavram bizdeki kadar başıboş bırakılmadı. Küreselleşme olgusu etrafında dünyada yaşanan yanlışlıkları işleyen The Economist dergisi bile 2020 yılında ABD başkanının mafya tarafından seçileceğini iddia ederken, Türkiye'de özellikle sermayenin küreselleşmesine hiçbir omurga ortaya koymadan geç izni vermek teslimiyetçi yapımızın bir göstergesi olsa gerek.
 </p>
 <p class="arabaslik">
  Fikir hayatımız etkilendi
 </p>
 <p class="metin">
  Böylesine global bir sürecin Türk fikir hayatında ciddi dalgalanmalar meydana getirmemesi mümkün değildi. Şimdi 'sağcısı', 'solcusu', 'milliyetçisi', 'İslamcısı', 'Kemalisti', 'liberali' farklı farklı gerekçelerle ve kendi içerisinde de ciddi bir bölünme yaşayarak küreselleşmeyi ya savunuyor ya da reddediyor. Tabii bir de bizim gibi arayı bulmaya çalışanlar var.
 </p>
 <p class="metin">
  Mustafa İslamoğlu, Mustafa Çalık, Emin Çölaşan, Toktamış Ateş, Mümtaz Soysal, Kemal Yavuz, Coşkun Kırca, Doğu Perinçek ve Abdulhaluk Çay gibi normal şartlar altında birbirinden çok farklı düşünen isimler nüanslarda ayrılsalar bile 'küreselleşme karşıtlığı'nda birleşiyorlar. Prof. Dr. Toktamış Ateş de bu acayipliği fark ettiğinden olacak, "Ben küreselleşme karşıtıyım ama normal şartlar altında aynı safta görünmekten sıkılacağım insanlarla berabermişim gibi görünmek beni rahatsız ediyor. Bunun tersi de doğru, aynı fikirlere sahip olduğumuzu düşündüğüm arkadaşlarımla küreselleşme konusunda anlaşamıyoruz" diyor.
 </p>
 <p class="metin">
  Bu durum bize ortaokulda öğretilen şema problemlerini hatırlatıyor. Birbirinden ayrı 5—6 küme var. Ama bu kümenin elemanlarından bazıları diğerinde ya da hepsinde bulunabiliyor. İşte küreselleşme yandaşlığı ya da karşıtlığı farklı ideolojiler ve inanç sistemleri arasında 'ortak eleman' oluşturdu.
 </p>
 <p class="arabaslik">
  Jakoben küreselleşme karşıtları
 </p>
 <p class="metin">
  Türkiye'deki küreselleşme karşıtlarında rastlanan ve dünyanın başka bir ülkesinde görmemizin mümkün olmayacağı ilginç bir nokta dikkatli gözlerden kaçmıyor. Türkiye'deki küreselleşme karşıtlarının önemli bir handikapı var. Onlar birtakım haklı gerekçeleri öne sürerek dışarıya kepenkleri kapatıp, ekonomide ve siyasette içe kapanmayı ve dünya nizamına yön veren kurumlara kafa tutmayı salık verirken, içeride de milli bütünlük konusunda tam anlamı ile duyarsızlar. Kendileri gibi düşünmeyen kesime de olabildiğince sertler. Demir yumruk rejimini savunup, ellerinden gelse bir iç savaşı bile göze alacak kadar bu konuda gözü dönmüş olan bu kesimin samimi olmadığı, en azından jakoben kaldığı çok açık görünüyor. Onlar Batı'dan gelecek demokrasi ya da insan hakları dayatmalarına 'Bizim kendimize özgü şartlarımız var' diyerek karşı çıkabiliyorlar. Yani onlar açısından içerdeki düşman ile dışarıdaki düşman arasında bir fark yok. O zaman küreselleşmenin aleyhinde söyledikleri şeylerin doğruları olsa bile belli bir kesimde makes bulmaları mümkün değil!
 </p>
 <p class="arabaslik">
  Demokrasi, küreselleşmenin tramvayı mı?
 </p>
 <p class="metin">
  Küreselleşme ile demokratikleşme arasında kurulan ilişkiler insanın kafasını allak bullak edecek kadar karışık ve ilginç. Küreselleşmeyi savunanlar arasında, demokratikleşme olsa da olur olmasa da diyenler bile var. Bunlardan en ilginci evrimci ekonomiyi savunan Dr. Mehmet Uhri. Küreselleşme ile demokrasi arasında bir geçimsizlik olduğunu savunan Mehmet Uhri, günümüzde küreselleşme diye anlaşılan ya da empoze edilen şeyin, şirketlerin ya da ticari mantığın küreselleşmesi olduğunu; şirket ya da ticari mantık özünde demokrasi barındırmayacağı için ticari mantığın gereksinim duymayacağı pek çok değerin –demokrasi vs– dönüştürülerek yok edileceğini ileri sürüyor.
 </p>
 <p class="metin">
  Küreselleşmeyi sonuna kadar savunduğunu; ancak küreselleşme ile demokrasi arasındaki çelişkinin çok derinlerde olduğunun görülmesi gerektiğini ifade eden Dr. Uhri'ye göre, ticari küreselleşme ile insanlık, pek çok değeri çeliştiği için karşı karşıya geliyor. Küreselleşen şirketler insan faktörünü ikinci plana attığı için demokratik talepler onları rahatsız edecektir. Önemli olan neyin küreselleştiği ve insanlığın neyin küreselleşmesini istediğidir. İnsanlığın ve onun değerlerinin küreselleşmesinin demokrasi ya da diğer kavramlar ile önemli bir sorunu yok.
 </p>
 <p class="metin">
  Küreselleşmenin demokrasi ile olan ilişkisine, İslamî duyarlılığı ile bilinen felsefeci Prof. Dr. Teoman Duralı çok farklı bir yaklaşım getiriyor. 'İnsanın yaşaması için demokrasiden çok daha önemli unsurlar gerektiğini ve küreselleşmeyle demokrasinin dayatılması bu unsurların örtbas edilmesine yarıyorsa demokrasi fevkalâde irkiltici bir fenomendir' diyen Duralı ilginç değerlendirmesini Gerçek Hayat dergisinde şöyle sürdürüyor: "Demokrasi bu düzenin kayıtsız şartsız parçası olduğuna göre sömürüyü önlemez; tersine pekiştirir. Bizim kültürümüzde demokrasi diye bir şey yok. Biz üretmedik bu kavramı. Demokrasiyi ancak sermayeciliği ortaya çıkarabilmiş bir millet üretebilir. Bunları birbirinden ayıramazsınız: kapitalizm yoksa demokrasi de yoktur. Bizde hiçbir zaman kapitalist çıkmamış olduğuna göre, demokrasi de olmamıştır."
 </p>
 <p class="metin">
  "Aynı durum emperyalizm için de geçerlidir. Zaten bizim 'eski tüfeklerimizin' tek doğrusu vardı; derlerdi ki 'Emperyalizme geçilmeksizin kapitalist olamazsınız.' Bizimkiler ne yaptılar? Başkalarını sömüremedikleri için kendi insanlarını soyup soğana çevirdiler. Senin benim cebimden alınanları, bugünlerde çokça söylenegeldiği gibi hortumladılar. Görüldüğü gibi emperyalizm, illâ da Çin'i, Maçin'i ele geçirmek değil. Türkiye'nin de bir kısmı öbür kısmını sömürgeleştirmiştir. Dün başlayan bu hadise, bugün de katmerleşerek devam ediyor."
 </p>
 <p class="metin">
  Tabii küreselleşme sadece ekonomik ya da kültürel, siyasi ya da askeri küreselleşmeye indirgenemeyecek kadar birbiri içine girmiş çok geniş, çelişkili bir muhtevayı içeriyor. Dolayısı ile hazırladığımız küreselleşme dosyası tartışmaların can alıcı noktalarına değinmenin dışında küreselleşmeye bir duruş denemesi ortaya koyabilir. Bunun dışında bir kitabın hacmini geçen tartışmaları beraberinde getiren ve daha uzun bir süre tartışılacak olan küreselleşme sürecini çerçevelemek adeta imkansız.
 </p>
 <p class="arabaslik">
  Ekonomik küreselleşme itici güç
 </p>
 <p class="metin">
  Ekonomik küreselleşme, küreselleşmenin en önemli itici faktörü, belki de mimarı. Ekonomik küreselleşme genel anlamda şirketleri ve sermayeyi kapsamakta ve şirketlerin küresel anlamda yeni stratejiler geliştirmesi ile biçimlenmektedir. Küreselleşmeyi meydana getiren şirketler olduğu gibi, onu yönlendiren ve geliştiren de yine şirketler olmaktadır. İnsanlardan önce şirketlerin küreselleştiği bir dünya bu.
 </p>
 <p class="metin">
  Türkiye büyüklüğünde birkaç ülkenin GSMH'ları toplamına yakın bir piyasa değerine sahip şirketlerin birleşerek devleşmeleri ve geçmişin basma kalıp ittifaklarından çok farklı stratejilerle biraraya gelmelerinin, ülkeler arası ilişkilerden tutun da ülke içi demokrasiye varıncaya kadar birçok şeyi etkilemesi kaçınılmaz olacaktır. Yani artık uluslararası ilişkiler, uluslararası şirketler ve onların menfaatleri üzerinden yapılmaktadır. Kartel oluşturulmasının yasak olması, anti–tekel yasaları bile bu güç karşısında birşey ifade etmez olmuştur. Çünkü ülke menfaatleri de bunu gerektirmektedir!
 </p>
 <p class="metin">
  TÜSİAD üyesi Aydın Bolak, kapitalizmin ve emperyalizmin bize sunduğu süslü bir söz olan küreselleşmenin, yüksek teknolojinin bütün dünya milletlerinin cebindeki paraya hükmetme arzusu olduğunu kaydediyor. Bolak, "Artık paranız için millî sınırlar kalmamıştır. Bir firmanın mâlî gücünün bir anda yok edilmesi dünya borsalarınca mümkündür. Çünkü "para", millî sınırları tanımadan, telefonlarla, internetle, kompitürlerle cereyan etmektedir. Bütün yabancı yatırımcıların çekilmesiyle İstanbul Menkul Kıymetler Borsası bir anda çökebilir veya değişik bir istikamete dönebilir!.. Aynı şey Londra Borsası için de geçerlidir. Artık dünyada "kapital", seyyâl hâldedir. Bir yeri sömürmekte, sonra kalkıp başka tarafa yönelmektedir. Buna karşı durabilmek, ancak yüksek teknoloji ve bilgiyle mümkündür" diyor. İşte Türkiye'de özellikle son bir yıl içerisinde yaşanan ekonomik hadiselerin can alıcı noktalarına işaret eden bir görüş.
 </p>
 <p class="metin">
  Ekonomist Dr. Can Fuat Gürlesel tıpkı Aydın Bolak gibi Türk sermaye yapısının küresel sermaye hareketlerine hazır hale getirilemediğini, son 10 yılın boşa geçirilerek sermaye piyasasına derinlik kazandırılamadığını, dolayısı ile krizin kaçınılmaz olduğunu savunuyor.
 </p>
 <p class="metin">
  Gerçekten de Uzakdoğu ülkelerinin kalkınma modeline baktığımızda bu ülkelere önce reel sektöre yatırım yapan sermayenin girdiğini ve spekülatif sermayenin arkasından geldiğini görüyoruz. Türkiye'de ise bunun tam tersi. 1944 yılından bu yana reel sektöre giren yabancı sermaye toplamı 25 milyar dolar. Türkiye'de son 10 yılda spekülatif sermaye girişi 35 milyar dolardı. Bu 45 milyar dolara çıktı. Bu sıcak para elini kolunu sallayarak sistemden çıktı. Hani bir reklam filminde geçen bir cümle var, 'Kontrolsüz güç güç değildir' diye. Kontrolsüz sıcak para da saadet değildir, felakettir. Dr. Gürlesel tam bu noktada, küreselleşmenin ehlileştirilmesinin başarılamaması halinde 5—10 yıl içinde mal ve sermaye hareketlerine sınırlama getirilebileceğini ve küreselleşmenin tam tersine dönebileceğini söylüyor
 </p>
 <p class="arabaslik">
  Kelepir fiyatına şirketler
 </p>
 <p class="metin">
  Sermaye piyasasında durum böyle iken reel sektörde farklı mı? Koç Grubu'nun önemli ismi İnan Kıraç'ın geçtiğimiz Nisan ayında ABD eski Başkanı George Bush'un Türkiye ziyareti sırasında sarfettiği sözler, uluslararası sermayenin amaçlarını anlamak açısından önemli ipuçları veriyor. Kıraç ''Zorluklar içinde olan yüzlerce şirket var. Yabancılar gelip bütün bu şirketleri çok ucuza alabilirler. Hepimiz satmayacağız diye yemin etmeliyiz'' diyerek adeta feryat ediyordu. Doların yukarı vurduğu, piyasada büyüme yerine küçülmelerin yaşandığı bir dönemde elinde sermaye bulunduran için şirket satın almanın tam zamanı. Nitekim George Bush'un zor duruma düşen firmaları kelepir fiyatına satın alan bir uluslararası şirketin danışmanlığını yaptığı bizzat TÜSİAD Başkan Yardımcısı Aldo Kaslowski tarafından ifade edildi. Ekonomist Can Fuat Gürlesel de zaten yabancı sermayenin bu anlamda ciddi bir sermaye girişi yaptığına ve büyük şirketlerle masaya oturduğuna dikkat çekiyor. Gürlesel'e göre önce akıllı bir taktikle bankacılık sektöründen giriş yaparak genişlemeye başlayacaklar. Şu anda görüşme halinde bulunulan bankaların krizden önceki fiyatları ile kriz sonrası fiyatlarına bakıldığında krizin reel sektöre vurduğu darbeyi net bir şekilde gözlemleyebiliyoruz. Bu durumu yabancı şirketlerin kriz stratejisi ile izah ediyorlar..
 </p>
 <p class="arabaslik">
  Küreselleşme fakirleştirdi
 </p>
 <p class="metin">
  Rakamlar da küreselleşmenin yalancı cennetinin bu hali ile bir ütopya olduğunu ortaya koyuyor. Küreselleşme tüm hızı ile sürerken yoksul ülkeler, zenginler kulübünün bir pazarı, ekonomik teorilerinin deneği haline geldi. Afrika kıtası ve diğer gelişmemiş ülkelerdeki yoksulluk düzeyi ile, gelişmiş ülkelerdeki gelişmişlik düzeyi arasındaki uçurum son 20 yılda azalmadı, aksine arttı. Sözgelimi, dünya çapında 358 'küresel milyarder'in gelirinin, dünya nüfusunun % 45'ini oluşturan 2.3 milyar insanın gelirine eşit olması bu dengesizliği gözler önüne sermektedir. Yani küreselleşme dünyaya refah getirmemiş. Can Fuat Gürlesel'in de Dünya Bankası'nın raporlarına dayanarak ifade ettiği bilgiler bu yorumu doğruluyor. Buna göre; 2010 yılında dünya nüfusu 8,5 milyara çıkacak. Bu insanların 5 milyarı günde 1 dolar, 1 milyarı da 2 dolar ancak harcayabilecek. Rakamlar, zengin ile fakir arasında 20 sene önce bu kadar fark olmadığını gösteriyor. Globalleşme giderek bir tehdit olmaya başladı ve büyük sermaye sahipleri ve kapitalistler bu sorunun çözülmesi için neler yapabileceklerini tartışıyorlar.
 </p>
 <p class="metin">
  Ekonomik küreselleşme bir ihtiyaçtan ortaya çıkmıştı. Kapitalist sistem kendini daima yenilemek zorunda. Her yıl bir önceki yıla göre daha fazla mal satmadığı takdirde çöküşe geçer. Gelişmiş ülkeler mal ve sermaye açısından doyuma ulaşmıştı, şirketler yeni pazarlara ihtiyaç duymakta idi. 1980'li yılların ortalarından itibaren gelişmekte olan ülkelere yöneldiler. Bu ülkelerde satışa başladılar ama bu insanların satın alma güçleri çok düşüktü. Dolayısı ile sadece mal değil sermayenin de serbest dolaşımı gündeme geldi. Fakat neticede zengin daha zengin olurken, fakir daha fakirleşti.
 </p>
 <p class="arabaslik">
  Ulus devlet bitiyor mu?
 </p>
 <p class="metin">
  Küreselleşmenin getirdiği yeni dengeler ulus devlet kavramına da yeni bir boyut kazandırmıştır. Bugün artık devletleri geleneksel anlamdaki egemenlikle tanımlamaya imkan yoktur. Dünya ile entegre ve barışık bütün devletler kurallarını kendilerinin koymadıkları uluslararası ve AB'da olduğu gibi uluslarüstü hukuka göre taahhütler üstlenmek durumunda kalmaktadır. Aynı şekilde uluslararası ortak "insan hakları hukuku" da devletlerin kendi takdirlerine göre kural koyma ve uygulama yetkilerini büyük ölçüde sınırlandırmaktadır.
 </p>
 <p class="metin">
  Ulus devletler artık sadece insan haklarıyla ilgili uluslararası belgelere imza attıkları için değil, bunun yanında, küresel toplumda meşru ve saygın siyasi birlikler olarak muamele görebilmeleri için de ülkelerinde yaşayan insanların temel haklarına riayetkar olmak zorundadırlar. İnsan haklarına saygı ve demokrasi küresel ahlakın baş standardı haline gelmiştir. Artık hiçbir devlet "kendi yurttaşıma istediğim gibi muamele ederim, bu kimseyi ilgilendirmez" diyebilecek durumda değildir.
 </p>
 <p class="metin">
  Yukarıda anlattığım yaklaşım küreselleşmeyi savunanların ulus devlete getirdiği tanımı özetliyor. Ama herkes aynı görüşte değil. Örneğin Toktamış Ateş. Ateş, "Yerel özellikleri ön plana çıkarmayı hedefleyen küreselleşmenin dediklerinin olması halinde dünyada 5 bin, Türkiye'de de 50 yeni devletin kurulması lazım. Yerel ağırlıklar üzerine bina edilen bir yapı model olamaz" diyor. Toktamış Ateş küreselleşmenin tam karşısına alternatif olarak ulus devleti koyuyor.
 </p>
 <p class="metin">
  Türkiye Yazarlar Birliği Genel Başkan Yardımcısı Ahmet Kot, küreselleşmenin genel hedefleri ile alakalı farklı bir yorum getiriyor. Ahmet Kot'a göre küreselleşme dört aşamada gerçekleşiyor. Kültürel küreselleşme, ekonomik küreselleşme, siyasi küreselleşme ve askeri küreselleşme. İlk üç küreselleşmeyi gerçekleştirip askeri küreselleşmeyi gerçekleştiremedikleri anda bizim gibi ülkelerin elleri kolları bağlanacaktır. Aksi takdirde Bosna–Hersek ve Mekadonya'da olanın Anadolu'da olmayacağını kimse garanti edemez. Süreçleri lehimize değerlendireceğimiz bir yol haritasını mutlaka oluşturmalıyız.
 </p>
 <p class="arabaslik">
  'Bölmeden almazlar'
 </p>
 <p class="metin">
  Teoman Duralı'nın senaryosu ise daha karanlık: "AB ile birlikte de ayağımızın altındaki tabure çekilecek ve idam infaz edilecek. Biz AB'ye ancak bölünerek alınabiliriz. Elden geldiğince çok parçaya bölüneceğiz ve ardından AB'ye gireceğiz. Gireceğiz de orada kiminle ittifak edeceğiz? Halbuki mevcut ittifakları bozmanın alemi yok. Aynı zamanda AB bir ittifak değil, bir konfederasyondur. AB'ye girdiğimizde milli nizamın ve devlet yapısının ortadan kalkacağını ağzına alan yok. Bir eyalet olacak Türkiye. Bunu nasıl anlamıyorlar bilemiyorum. AB'yi teşkil eden ülkeler içerisinde bile büyük muhalefetler varken, bizde çıt çıkmıyor."
 </p>
 <p class="metin">
  Küresellik dev cüssesi, karşı konulamaz sermayesi ile Türkiye'yi istila ediyor. Fakat sorun küreselleşmenin unsurları olan iletişim teknolojisi, şirketler ya da sermaye değil. Sorun biziz. İç yapıyı siyasi hesaplar yüzünden bir türlü onaramayan biz bıyıklı Türkler maalesef bugün en fazla istifade etmemiz gereken küreselleşme eğilimlerinden şikayet eder bir konuma geldik. Küreselleşme ne emrediyor diye değil, biz ne yapmalıyız diye sorduğumuz gün her halde kendi gücümüzü de göreceğiz. Ancak bu kırılgan yapıda basiret, henüz evinde beklemedi
 </p>
 <p class="metin">
 </p>
 <p class="arabaslik">
  Ahmet Kot (Uluslararası Küreselleşme Formu üyesi): Türk milleti de küreselleşmeci
 </p>
 <p class="metin">
  Sağlıklı bir değerlendirme için küreselleşme sürecine belli bir zaman diliminden değil bir tarih perspektifinden bakmak zorunluluğu var. Dünyada süregelen bir iktidar mücadelesi var. Ve iktidarın kullandığı aygıtlar her dönemde farklılık arz ediyor. Şu anda gelişmiş ülkeler iktidarlarını sürdürebilmek için küreselleşme olgusundan istifade ediyorlar. Çünkü küreselleşme herkesten fazla onların menfaatine. Türkiye'deki iktidar mücadelesi 1990'lara kadar çift kutuplu iken 1990'lardan itibaren tek kutuplu hale dönüştü. ABD'nin medeniyeti ve şirketleri dünyanın dört bir tarafına yayılıyor. Ve demokrasiyi de işine geldiği yerlere empoze ediyor. Yani Suudi Arabistan'daki krallık sistemi ABD'nin işine geldiği için demokrasi için orada herhangi bir talebi olmuyor. Ancak Prof. Dr. Teoman Duralı gibi demokrasiyi de küreselleşmenin bir aracı, Yahudi ve İngilizlerin hazırladığı bir paket gibi görmüyorum. Demokrasi küreseleşmenin dışında bir hadise olarak değerlendirilmeli. Fakat bu ABD'nin düştüğü tezatı görmemize engel olmamalı.
 </p>
 <p class="metin">
  Küreselleşme önlenemez bir vakıa. Aslında millet olarak biz de küreselleşmeciyiz. Gen haritamızı incelediğimizde Orta Asya'dan çıktığımız andan itibaren değişik medeniyetlerle ilişkiye girmişiz. Birşeyler alarak zenginleştiğimiz gibi birşeyler de vermişiz. ABD'nin son dönemde Osmanlı'yı derinden incelemesinin arkasında bu var.
 </p>
 <p class="metin">
  Dünyada şu anda yaşanan küreselleşme, parası olanın gelip parası olmayanın ülkesinde iş yapması şeklinde. Küreselleşmeye ciddi eleştiri getirmek şart ama küreselleşme karşıtlarının yanında yer alarak bir yerlere varmak mümkün değil. İtalya'da küreselleşme karşıtları çok farklı gerekçelerle orada idi. Doğu Perinçek gibi hayatları tezat üzerine kurulu insanların küreselleşmeye getirdiği eleştirilerle hiçbir sonuç elde edileceğine inanmıyorum.
 </p>
 <p class="metin">
 </p>
 <p class="arabaslik">
  Dr. Can Fuat Gürlesel (Eknomist) Küreselleşme artık bir tehdit
 </p>
 <p class="metin">
  Ekonomik küreselleşme bir ihtiyaçtan ortaya çıkmıştı. Kapitalist sistem kendini daima yenilemek zorunda. Her yıl bir önceki yıla göre daha fazla mal satmadığı takdirde çöküşe geçer. Gelişmiş ülkeler mal ve sermaye açısından doyuma ulaşmıştı, şirketler yeni pazarlara ihtiyaç duymakta idi. 1980'li yılların ortalarından itibaren gelişmekte olan ülkelere yöneldiler. Bu ülkelerde satışa başladılar ama satın alma güçleri çok düşüktü. Dolayısı ile sadece mal değil sermayenin de serbest dolaşımı gündeme geldi. Fakat neticede zengin daha zengin olurken fakir daha fakirleşti.
 </p>
 <p class="metin">
  Dünya Bankası'nın raporlarına göre; 2010 yılında dünya nüfusu 8,5 milyara çıkacak. Bu insanların 5 milyarı günde 1 dolar, 1 milyarı da günde 2 dolar ancak harcayabilecek. Rakamlar zengin ile fakir arasında 20 sene önce bu kadar fark olmadığını gösteriyor. Globalleşme giderek bir tehdit olmaya başladı ve büyük sermaye sahipleri ve kapitalistler bu sorunun çözülmesi için neler yapabileceklerini tartışıyorlar.
 </p>
 <p class="metin">
 </p>
 <p class="arabaslik">
  Prof. Dr. Toktamış Ateş: Aynı safta görünmekten rahatsızlık duyduklarım var
 </p>
 <p class="metin">
  Küreselleşmeye karşıyım. Yaldızlı kelimelerle süslenen bir küreselleşmenin gerçekleşeceğine inanmıyorum. Sınırların kalkması ve özgürlükler sadece büyük sermaye için sözkonusu olacak. Bireysel özgürlükler ve insan hakları onların umurunda değil. İnsanların refahı değil şirketlerin kârlılığı önemli. Küreselleşmeye emperyalist olduğu için karşıyım. Küreselleşmenin alternatifi ulus devletlerdir. Yerel özellikleri ön plana çıkarmayı hedefleyen küreselleşmenin dedikleri olsa, dünyada 5 bin, Türkiye'de de 50 yeni devletin kurulması lazım. Yerel ağırlıklar üzerine bina edilen bir yapı model olamaz.
 </p>
 <p class="metin">
  Küreselleşme konusunda bazıları ile aynı safta bulunmaktan rahatsızlık duyuyorum. Normal olarak beraber olmamız gereken arkadaşlarım ile ise anlaşamıyorum.
 </p>
 <p class="metin">
  Küreselleşmeye karşıyım derken alternatifinin bütün dünyaya kepenkleri kapatmak olduğunu söylemiyorum. Elbette kültürel ve ekonomik alışverişler olacak. Bunlar kültürleri zenginleştirir. Fakat bugün dünyada yaşanan küreselleşme ile bu söylediklerimin hiçbir alakası yok.
 </p>
 <p class="metin">
 </p>
 <p class="arabaslik">
  Prof. Dr. Canan Balkır (TÜSİAD Küreselleşme Çalışma Grubu üyesi): Küreselleşmeye hazır olalım
 </p>
 <p class="metin">
  Küreselleşme Türkiye'de yanlış anlaşıldı. Sanki her yönü ile faydalı, istihdam açıcı bir sanayileşme hamlesi gibi takdim edildi. Sanayileşmenin refah seviyesine direkt bir etkisi var ama küreselleşme öyle değil. Küreselleşme girdiği ülkeyi olumlu etkileyecek diye bir şart yok. Küreselleşmenin faydalı olabilmesi için o ülkenin alt ve üst yapılarını küreselleşmenin getireceği yeni dengelere hazır hale getirmesi lazım.
 </p>
 <p class="metin">
  Türkiye hâlâ komuta ekonomisi ile idare ediliyor. Ve 1990'lı yıllarda yapılan yanlışların bedeli şimdi ödeniyor. Küreselleşmeye tam teslimiyetçi bakmak da, tamamen karşı çıkmak da yanlış olur. Küreselleşmeyi zaten engellemek mümkün değil. Önemli olan ülkenin sanayisini ve sermaye piyasalarını küreselleşmeye hazır hale getirmek.
 </p>
 <br/>
 <center>
  <a class="anaorta" href="http://web.archive.org/web/20020113050836/mailto:harunoda@mynet.com.">
   harunoda@mynet.com.
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/349/kapak/1.htm), [web.archive.org (arşiv bağlantısı)](http://web.archive.org/web/20020113050836/http://www.aksiyon.com.tr:80/2001/349/kapak/1.htm)
