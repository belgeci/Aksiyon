# ÖFK'lar da birleşecek mi?

*Harun Odabaşı 2000.04.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bu haberde geçen konuların geleceğe dönük kısmı, gerçekleşmemiş olup, ekonomik ve siyasi istikrarın devam etmesi halinde olması muhtemel gelişmelere ithaf edilmiştir.
  </font>
 </div>
 <div id="newsText">
  <font class="detail-text">
   1997 yılında başlayan global krizin ardından oluşan birleşme trendi bütün dünyayı olduğu gibi Türkiye'yi de etkiliyor. Piyasa şartları ve teknolojideki hızlı değişim 'köpek yaşı' benzetmesini akla getiriyor. Köpeklerin bir yılı insanların 10 yılına eşit. Teknolojide de böyle bir hız sözkonusu. Eskiden 10 yılda ancak gerçekleşebilecek değişimler şimdi 1 yılda gerçekleşiyor.
   <br/>
   <br/>
   Bankacılık sektörü şimdilik birleşme trendine direniyor. Ama bir tanesinin gerçekleşmesi halinde diğer birleşme ve satın almaların çorap söküğü gibi geleceği tahmin ediliyor. Dünyanın en güçlü bankaları Türkiye pazarına girmek için fırsat kolluyor: Amerikan Citibank ve GE Capital, İngiliz HSBC ve Standard Chartered, İspanyol BBV ve Stander, Fransız BNB ve Societe Generale, Alman Deutsche Bank, Hollanda kökenli AbnAmro.
   <br/>
   <br/>
   Ekonomik ve siyasi istikrarın devam etmesi ve Merkez Bankası ile Hazine Müsteşarlığı'nın kararlılıkla uyguladıkları ekonomik programın delinmemesi halinde 2 sene sonra Türk bankacılık sisteminin temel görünümünün baştan aşağı değişeceğini öngörebiliriz. Bir senaryoya göre 75 olan banka sayısı 40'lar seviyesine düşecek.
   <br/>
   <br/>
   Şu anda yabancı bankalar devletle ve özel bankalarla her türlü pazarlığın içinde ama Citibank onlara göre biraz daha fazla mesafe aldı. Yabancı bankalar içinde Citibank'ı diğerlerinden daha farklı kılan kökleşme ve şubeleşme yolunu tercih etmesi. Halen 4050 civarındaki şubesi ile kurumsallaşma açısından Türkiye'deki en büyük yabancı banka. Citibank yetkilileri kalıcılığını daha da pekiştirmek için şu günlerde Hazine Müsteşarlığı ve Merkez Bankası ile görüşme halinde. Özellikle Merkez Bankası'nın fonundaki 8 bankadan bir kaçını almak istemesinin yanında durumu iyi olan bankalarla ve Türkiye'nin büyük bankaları ile de diyaloğunu sürdürüyor. Citibank Türkiye'de kendi ismi ile de bir yerlere gelebilirdi. Ama kredi ve kredi kartlarına uyguladıkları yüksek faiz tüketiciyi küstürdü.
   <br/>
   <br/>
   Banka değil müşteri istiyorlar
   <br/>
   <br/>
   Yukarıda ismi geçen yabancı bankaların Türkiye'de büyüme istekleri biliniyor. Fakat bu bankaların hiçbiri sıfırdan şubeleşerek büyümeyi düşünmüyor. Bir banka satın alarak hazır bir müşteri ile çalışmayı arzu ediyor.
   <br/>
   <br/>
   Bankacılara göre yabancı bankaların banka satın alma isteklerinin temel nedeni hazır müşteri portföyünü ele geçirmek. Asıl faaliyet alanları olan yatırım ve bireysel bankacılıkta işlem yürütülecekse elde müşterinin olması şart. Yüksek faizli ortamlarda bankalar fonlarını kullanmak için müşteriye ihtiyaç duymuyor ama fon toplayıp kredi kullandıracaksa müşteri kitlesi çok büyük önem taşıyor. Sıfırdan pazarda pay kapmanın zorluğu malumları. Aslında bu durum yabancı bankaların yumuşak karnı. İster istemez bankaların fiyatları anormal büyüklükte rakamlara ulaşıyor. Bu durumun da satışın gecikmesindeki etkenlerden biri olduğu belirtiliyor.
   <br/>
   <br/>
   TMSF'ndaki bankalar isleniyor
   <br/>
   <br/>
   TMSF(Tasarruf Mevduatı Sigorta Fonu) bünyesinde bulunan 8 banka, satışta en çok konuşulan bankalar. Özellikle İnterbank ve Bank Ekspres'e yoğun talep var. Mâlî yapısının düzgünlüğü itibarı ile Türk Ticaret Bankası fondaki en cazip banka konumunda. Türkiye geneline yayılmış 280'e yakın şube ağı ve Anadolu'daki yaygın müşteri portföyüne sahip olan Türk Ticaret Bankası'na yabancıların dışında yerliler de rağbet gösteriyor.
   <br/>
   <br/>
   Yabancıların gözüne kestirdiği bankalar sadece fondaki bankalar değil. Özellikle orta ölçekli 4060 arası şube ağına sahip, personel kalitesi iyi bankaları da istiyor. Osmanlı Bankası, Finansbank, Demirbank, Dışbank ve İktisat Bankası gibi bankalar, yabancıların ilgi odağı.
   <br/>
   <br/>
   Şimdilik ortada 'satıldı' diyebileceğimiz somut bir gelişme yok. Ama bir satışın olmasının ardından sürecin hızlanacağı ve Türk Bankacılık Sistemi'nin hızlı bir şekilde kabuk değiştireceği söyleniyor. Demirbank Genel Müdür Yardımcısı Türkay Tatar, "satış işlemleri yavaş gidiyor ama yabancı bankalar arasında da rekabet var. Bir tanesi satın almaya karar verirse diğerleri hemen harekete geçecektir" diyor.
   <br/>
   <br/>
   Yabancı bankalarla Türk bankaları arasında danışmanlık hizmeti veren sektörün duayen isimleri en çok fiyatın yüksek tutulmasından şikayetçi. Bu arada arabuluculuk yapan danışmanların alacağı komisyon hiç de az değil. Bu tür birleşmelerde danışmanlık ücreti standardının satış tutarının yüzde 0,5'i olduğu biliniyor.
   <br/>
   <br/>
   ÖFK'lar nereye?
   <br/>
   <br/>
   Kısa bir süre sonra banka statüsüne geçecek olan Özel Finans Kurumları'nın piyasada böylesine köklü dalgalanmalar olurken ileriye dönük strateji geliştirmemeleri düşünülemez. ÖFK'lar da bu süreçten paylarına düşeni alacaklar. Birleşme furyasının dışında, enflasyonun düşmesi ile reel sektöre kayacak olan banka kredileri ÖFK'lar açısından daha sert bir rekabet ortamı anlamına geliyor. Citibank'ın da Türkiye'ye bir çok ülkede olduğu gibi faizsiz bankacılık yapmak için gelmek istemesi geleceğe ait belirsizliği daha da artırıyor. Peki ÖFK'lar ne yapmalı? Diğer bankalar gibi kendi aralarında birleşme sözkonusu mu?
   <br/>
   <br/>
   Türkiye'de ÖFK'ların nabzını en iyi tutan isimlerin başında gelen Prof. Dr. Haşmet Başer'e göre ÖFK'lar kesinlikle birleşmeli. Başer'in zihninde birleşmenin ana çizgileri de oluşmuş: "Benim gözlemlerime göre 6 finans kurumu ilk önce üçe inmeli, ardından ikiye inmeli. ÖFK'ların toplamında 2 milyar dolar fon var. Bunların hepsi bir araya gelse bile Türkiye şartlarında yine küçük bankalar arasında yer alıyorlar."
   <br/>
   <br/>
   Dünyada büyük evliliklerin yaşandığı bir ortamda KOBİ'lerin birleşmesinin şart ve kaçınılmaz olduğuna değinen Başer, ÖFK'ların birleşmesini zaruri kılan faktörleri şöyle özetliyor: "Enflasyon düşme eğilimine girince bankalar ister istemez esas fonksiyonlarına dönüş yapacak. Bankalar reel sektöre yönelince ÖFK'ların alanına saldıracaklar. Böyle bir rekabet ortamında ÖFK'ların ayakta kalması finans güçleri dikkate alındığında çok zor. Maliyetleri düşürmeleri gerekiyor.
   <br/>
   <br/>
   Teknolojide muaazam bir gelişme sözkonusu. ÖFK'ların diğerlerinin verdiği hizmeti verebilmesi için altyapı yatırımlarına büyük kaynaklar ayırması zorunlu. Bu da birleşmeyi gerektiren bir diğer faktör."
   <br/>
   <br/>
   Citibank başarılı olur mu?
   <br/>
   <br/>
   Citibank'ın faizsiz alanda faaliyet yapması konusunda ise iki ayrı görüş var. Demirbank Genel Müdür Yardımcısı Türkay Tatar'a göre Citibank olaya tamamen ticari bakıyor ve paralarını faizli piyasada kullandırmak istemeyen hassasiyete ve önemli bir potansiyele sahip kesimin tasarrufunu değerlendirmek istiyor. Ancak Tatar, Citibank'ın başarılı olamayacağını çünkü herşeyden önce bir Amerikan Bankası olmasının vatandaşın güveninin kırılmasına neden olduğunu ileri sürüyor.
   <br/>
   <br/>
   Haşmet Başer ise Tatar'ın düşüncesinin aksine Citibank'ın başarılı olacağını ve sistemininde güvenilir olduğunu savunuyor. "Citibank'ın piyasaya girmesi durumunda çok büyük fonlar toplayacağını zannediyorum. Citibank'ın bu alanda başarısız olacağı görüşüne ise katılmıyorum. Çünkü bunlar Bahreyn'de, Birleşik Arap Emirlikleri'nde şu andaki Özel Finans Kurumları'nın 5 katı fona hükmediyorlar" diyor.
   <br/>
   <br/>
   ÖFK'ları birleşmeye zorlayan diğer faktörler
   <br/>
   <br/>
   2000'li yıllarda bankacılıktaki rekabet teknoloji alanında yoğunlaşacak. Bu nedenle bankalar rekabet güçlerini koruyabilmek için bilgi teknolojisi ve iletişim yatırımlarını sürekli büyüyen bir oranda artıracaklar.
   <br/>
   <br/>
   Teknoloji bireysel bankacılıktaki yapıları da değiştiriyor. Bugün gelinen noktada banka işlemlerinin yarıdan çoğu şubelerin dışında, telefonda ya da otomatik makinelerde gerçekleşebiliyor. Avrupa'da banka işlemlerini telefonla halleden 20 milyon insan var. Bu rakamın bir sene sonra 50 milyona yükseleceği tahmin ediliyor. Bu gelişmeler Türkiye'ye de ışık tutuyor. Türkiye'de faizli ve faizsiz çalışan bankaların da bu trende ayak uydurması bir zorunluluk.
   <br/>
   <br/>
   Teknolojinin gerisinde kalma gibi bir lüksleri yok. Zira teknoloji varsa mutlaka kullanılacak. Belki önemli bir maliyet ama sen kullanmazsan rakibin mutlaka kullanacak ve öne geçecek. Örneğin ATM'ler konusunda yaşanan tutarsız rekabetin bankalara pahalıya mal olduğu biliniyor. Türkiye'ye ATM'ler ilk girdiğinde bankalar ATM'leri ortak kullanmayı istemedi. Ve bugün her köşe başında birkaç ATM ile karşılaşabiliyoruz. Nakit bulundurma zorunluluğu  ve ATM'nin maliyeti gibi gereklilikler bu yarışın yanlışlığını ortaya koydu. Şimdilerde birkaç banka biraraya gelerek ortak noktalarda ATM'leri birbiri ile paylaşıyor. Avrupa'da ise ATM'leri her banka müşterisi rahatlıkla kullanıyor. Türkiye'de birkaç sene içerisinde bankaların ATM sorununu halledeceği belirtiliyor. Aynı sorun ÖFK'lar için de geçerli ve bu sorun da birlikteliğe davetiye çıkartıyor.
   <br/>
   <br/>
   Aslında hiçbir banka normal şartlar altında birleşmek istemez. Ama dünya finans alanında birleşmeler arttıkça ve yatırım maliyetleri dayanılmaz boyutlara geldikçe bu tip konsolidasyonlar kaçınılmaz hale geliyor. ABD 1415 bin bankası olmakla övünürdü. Ancak şimdilerde kâr marjlarının düşmesi ile bu bankaların tek başlarına ayakta kalması imkansız hale geldi ve orda da ciddi bir birleşme furyası var.
   <br/>
   <br/>
   Yabancılar eskiden de gelmişti
   <br/>
   <br/>
   Yabancı bankaların Türkiye'ye olan ilgileri aslında yeni bir olgu değil. 1980'li yıllarda Türkiye'ye yoğun bir girişi oldu. Citibank'la başlayan süreç 1990'larda duruldu. Aralarında Japon sermayelerinin de bulunduğu bazı bankalar hayal kırıklığına uğradığı için hisselerini satıp çekilmeyi tercih ederken yine aynı yoğun ilgi birkaç seneden beri gözleniyor.
   <br/>
   <br/>
   Bankalar Birliği verilerine göre halen Türkiye'de 21 yabancı banka faaliyet gösteriyor. Bu bankaların 18'i ticari ve kurumsal, 3'ü yatırım bankacılığı alanında. Fakat bu faaliyet alanları, toplam büyüklük içerisinde önemli bir yekün tutmuyor.
   <br/>
   <br/>
   Özkaynakları hesaba katıldığında toplam sirkülasyonun yüzde 5'ini oluşturuyor. Kamu kağıtlarının cazibesi, iç borçlanma enstrümanlarının yüksek reel faiz sağlaması, yabancı bankaların Türkiye'de reel sektöre yönelmesine ihtiyaç bırakmadı.
   <br/>
   <br/>
   Yabancılar niçin Türkiye'yi istiyor?
   <br/>
   <br/>
   Şimdilerde yabancı bankaların Türkiye'ye bu yoğun ilgisi nereden kaynaklanıyor? Burada tek bir sebeb söylenemez birçok faktörün bir araya gelmesi artıların eksilerden fazla olması önemli. Başlıca olumlu sebeblere gelince; Türkiye'nin AB'ye üye adayı kabul edilmesi. Türkiye'de enflasyonun düşme trendine girmesi. Enflasyonun düşmesi ile ekonomide büyük bir canlanmanın olacağı ve bu sürece şimdiden hazırlık yapanların kazanacağı kanaati var. Türkiye'nin Orta Asya'ya yakınlığı büyük avantaj. Türkiye'nin merkezi konumu sebebi ile Balkanlar'da ve Türki cumhuriyetlerde bu avantajı kullanmak istiyorlar. Hatta şu anda bazı yerli bankalarla yabancı bankalar Orta Asya'da ortak faaliyete başladılar bile. 1990'lı yılların tamamına yakınını siyasi istikrar olmadan geçiren Türkiye şimdilerde ciddi bir istikrar çizgisini yakalamış gözüküyor. Türkiye'nin büyüme potansiyeli çok yüksek. Gelişmiş Batı ülkelerinde doymuş bir pazar var. Türkiye'de ise genç ve dinamik bir nüfus ve gelişme ihtiyacı olan bir pazar var. Yine Batı ülkelerine göre Türkiye'de kâr marjları çok yüksek.
   <br/>
   <br/>
   2 sene sonra Türk finans piyasasının görünümü çok farklı olacak. Herkes değişimin gerekliliğini görüyor ama önemli olan doğru adımı atabilmek. Unutmamak lazım ki yanlış değişim de olabilir...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=BA22FD694CDF87323E72CE7979CE67E0?newsId=6060), [web.archive.org (arşiv bağlantısı)](http://web.archive.org/web/20141019095445/http://www.aksiyon.com.tr:80/aksiyon/newsDetail_getNewsById.action;jsessionid=BA22FD694CDF87323E72CE7979CE67E0?newsId=6060)
