# Arabesk Türkıye

*Harun Odabaşı 1998.10.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk tarihinin en radikal değişiklikleri 1920'li yıllarda yaşandı. Önce hiç gelmediği yere kadar düşman geldi.
  </font>
 </div>
 <div id="newsText">
  <font class="detail-text">
   Kanımızın son damlasına kadar mücadele edip onu kovduk. Sonra hiç alışık olmadığımız sözler duyduk; rejim değişecek deniyordu. Zaferin mimarı ve kumandanı yeni devletin de reisi oldu. Yüzlerce yıldır bizi idare eden Osmanoğulları gitmişti. Artık bütün gözler Ankara'da idi.
   <br/>
   <br/>
   Ankara bir modernleşme projesi hazırlamıştı. Bunu yaparken kimseye sormamıştı ama memleketin içinde bulunduğu durumdan da kimse memnun değildi. Onlarca sene fasılasız sürmüş harbin faturası ağırdı. Bir imparatorluk kaybetmiştik. Her aileden şehit veya gaziler vardı. Düşman kaçarken hiçbir şeye acımamış, her yeri yakmıştı. Bütün Anadolu ve özellikle Ege harabeye dönmüştü. Salgın hastalıklar vs. yapılacak çok iş vardı... Ankara tercih yaptı, Batı'ya karşı Batılılaşacaktık.
   <br/>
   <br/>
   Batılılaşma bir adım ilerisi ile Batılaşma idi. Tarih Anadolu'da çok ilginç bir olayı yaşadı. Süratle  Avrupalılaşıyorduk. Kılık kıyafetin Batılı standartlara uyması için devrim yapıldı. Şapka için de kanun çıkartıldı. Şapka kültürü yerleşmediğinden nice pala bıyıklı erkekler telli şapkalar taktı.
   <br/>
   <br/>
   O yıllarda Doğu ile Batı arasında şimdi bizim anlayamayacağımız kadar çok fark vardı ve bunlardan biri de saat ve takvim farkı idi. Ankara merkezli devrim hareketinin öngördüğü yenilik ve inkılabı millet olarak anlamada ve uygulamada epeyce yabancılık çektiğimiz doğru, fakat yeni bir binyılın eşiğinden o günlere baktığımızda, belki de bu devrimler gerekiyordu diye düşünülebilir.
   <br/>
   <br/>
   Medeni olmak için kılık kıyafet kafi gelmiyordu, insanların adabı muaşereti de bir Avrupalı centilmen gibi bilmesi gerekiyordu. Bunun için adabı muaşeret tercümeleri yapıldı. En sancılı geçişlerden biri harf inkılabı oldu; eski kültür ve dilden uzaklaşılıyordu ama yeni fikirlere ve medeniyetlere da açılım sağlanmış oluyordu.
   <br/>
   <br/>
   Milletimizin eğlencesi de kültür ihtilalinde önemli idi. Yeni yönetici kadrolarımız insanlara nasıl medeni bir surette eğlenileceğini gösteriyorlardı. Vilayetlerde şehrin ileri gelenleri ve bütün devlet memurları balo denen kadınlı erkekli eğlencelerde hazır bulunurlar, sayın valiler açış dansı yaparlar, herkes dans ederdi. O yıllarda memlekette tek parti vardı ve bütün ileri gelenler tek partili idi. Bu tür eğlenceler ise okumuş, Avrupa görmüş yahut partinin önde geleni olmuş olanların katıldıkları seçkinler partisine dönüşürdü.
   <br/>
   <br/>
   Hem halka okuma yazma öğretmek hem de onları eğitmek amacıyla açılan halkevleri; devletin, vatandaşın ekonomik ve toplumsal hayatını düzenlemeye ne kadar kararlı olduğunun göstergesiydi. Buralarda halk politik ve ideolojik olarak eğitilecek, yeni cumhuriyetin istediği normlara sahip olacaktı. Daha küçük yerleşim yeri olan köylerde halkevleri yerine kurulan halkodaları aynı işleve sahipti. Ancak buralarda görevli olan bürokratlar halkın dilini anlamakta zorluk çektiklerinden, amaçlanan düşüncenin halka ulaştırılmasında sorun çıktı. Buna rağmen 1950'li yıllara kadar fiili olarak varlığını sürdüren halkevleri düzenlediği kültür faaliyetleri ile ilk kuşak cumhuriyet neslinin gelişimini etkiledi.
   <br/>
   <br/>
   Şehirlerde Batı tarzı eğlenceler düzenlenen yer "Şehir Kulüpleri" idi. Hemen bütün şehirlerde kurulan bu kulüplere şehrin mülki erkanı doğal üye olurken, devlet memurları da buraları kullanıyordu. Daha büyük yerlerde devlet erkanının örgütlendiği kulüpler ise Büyük Kulüp ve Anadolu Kulübü idi. Ancak kulüpler de yeni tarz eğlence düşüncesini resmi olmaktan çıkarıp halkın benimsediği bir şekle sokmaya yetmedi. 1950'li yıllara kadar devam eden bu süreç, bu yıllarda başlayan gazino ve pavyon geleneğiyle resmiyetten kendini kurtardı. Devlet alaturka eğlenceyi reddedip, alafrangayı desteklerken halk her ikisini birarada görmek istiyordu. Gazino bunu sağladı. Avrupa'dan gelen artistlerin gösterileriyle birlikte "oryantal dansöz" çıkartıldı. Türk insanı ise ne kadar aksi iddia edilirse edilsin yabancısı olmadığı müzikleri sevmeye devam etti. Belki yabancı slow parçalarla dans etti ama; gönlünce eğlenmek istediği zaman ya halay çekti ya da çiftetelli oynadı. Bu gelenek tavernalarda devam etti.
   <br/>
   <br/>
   Radyolu günler
   <br/>
   <br/>
   Radyonun yayına başlaması değişimin önemli kilometre taşlarından biri oldu. Türk insanı içinden garip sesler çıkaran bu alete en değerli misafir muamelesi yaptı ve onu evin başköşesine oturttu. Hürmette kusur etmedi. Açıp kaparken saygılı bir tavır içine girdi, bu garip aletin söylediği her şey yukarıdan gelen bir emir gibi kabul edildi. Devlet radyo ile halka daha kolay ulaştı. İstediği müzikleri çaldı, istediği haberleri verdi. Türk müziğini uzun süre çalmadı. Evini bir kale gibi görüp, dışarıdan gelen etkilere karşı evini siper eden Türk insanı radyonun yayına başlamasıyla tamamen dışa açıldı. Artık evin içi de dışarıdan bağımsız değildi. 1970'li yıllarda televizyon yayına başlayana kadar radyo vazgeçilmezliğini korudu. Ardından 20 yıl süreyle devlet kendi kontrolündeki televizyonla, halka yeni bir dünya sundu. Batının ne olduğu, nasıl yaşadığı, kültürü televizyon sayesinde halka gösterildi. Yayınlanan filmler, yapılan programlar hep Batıyı referans gösterdi. Eğlenmeye gitmeyen insanların evine eğlence götürüldü. Televizyon toplumda varolan komşuluk ilişkilerini de önemli ölçüde sekteye uğrattı. Bu dönemde yeni bir misafir tarzı oluştu; "Telesafir". Henüz televizyon sınırlı sayıda evde olduğu için televizyonu olan evlere oturmaya gidiliyordu. 80'den sonra bu dönem de sona erdi. Her evin televizyonu oldu. Artık insanlar birbirlerinin yüzünü daha az görmeye başladılar. Özel televizyonların yayına başlamasıyla birlikte televizyon günlük yaşamın vazgeçilmez unsuru oldu.
   <br/>
   <br/>
   Sinema da eğlence hayatının bir parçasıydı. Geçmişte gidilen mesire yerlerinin yerine gecekondu semtleri kurulmuş ve insanlar doğayla başbaşa kalıp piknik yapacak alanları şehrin çok daha uzağında olan bölgelerde aramaya başlamıştı. 50'li yıllarda sinema bir anlamda mesire yeri gibi algılanır hale gelmiş ve insanların eğlence hayatını belirleyen bir araç olmuştu. Sinema sanatçılarından idol'ler belirlenmiş, onlar gibi konuşmak, giyinmek, yürümek moda olmuştu.
   <br/>
   <br/>
   Değiştik değiştirdik
   <br/>
   <br/>
   1950'li yıllarda Demokrat Parti'nin iktidara gelmesi ülkede yaşanan bir beyaz ihtilaldi. Türk tarihinde ilk defa millet "yeter söz milletin"dir diyerek duruma el koymuş ve kendine yakın hissettiği DP'yi iktidara getirmişti. DP ile ülkeye yatırımlar arttı. Şehirlerarası yolların yanısıra, köyleri şehir merkezilerine bağlayan yolların yapılmasına önem verildi. Tarım makineleşmeye başladı. Kırsal yörelerde yaşayan insanlar daha çok ekonomik nedenlerle büyükşehirlerin cazibesine kapılmaya başlayınca, şehre göçler başladı. Yaşadığı topraklardan memnun olmayan yığınların bu hereketi Türkiye'deki kültürel yapının kontrolden çıkması için yeterli oldu.
   <br/>
   <br/>
   Cumhuriyet şehirlerde ilk kuşak neslini yetiştirmiş, ancak köylere istediği kültürü ulaştıramamıştı. Ancak 50'li ve 60'lı yıllarda büyük şehre göçenler Anadolu'da hali vakti iyi olanlardı ve bunlar büyük şehre uyum sağlamakta bir zorluk çekmediler. İkinci dalga    ise daha alt gelir grubundan insanlardı ve inkılapçı şehirlilerle aralarında kültür çatışması kaçınılmaz oldu. Şehirlere akın eden davetsiz misafirleri şehirler artık istiab edemez hale geldiğinde Türkiye yeni bir olgu ve kelimeyle tanıştı; gecekondu. Ne şehirli ne köylü değerlerin yaşandığı, bazılarının antikültür dediği bir gecekondu hayatı oluştu şehirlerin etrafında. Bazıları şehirleri kuşatan gecekonduların bizim muhasara geleneğimizden kaynaklandığını da söylediler.
   <br/>
   <br/>
   Gecekonduda oturanlar köyden getirdikleriyle beslenmeye, köylü gibi yiyip içmeye devam ettiler, şehirliden farklı müzik dinlediler, farklı bir hayat sürdüler. Arabeskin doğuşu da göçlerin yoğun yaşandığı yıllara rastladı. Ezilmişliği, acıyı, yoksulluğu, umutsuzluğu anlatan bu şarkılar, tam da gecekondu sakinlerinin hislerine tercüman oluyordu. Kısa sürede arabesk müzik bu yığınlar üzerindeki etkisini gösterdi. Şehirliler ise "kıro müziği" olarak adlandırdıkları arabeske tavır alıp, yükselişini uzun süre görmezden geldiler. Radyolarda, televizyonlarda arabesk sansüre takıldı. Ta ki 90'lı yıllara kadar. Özel televizyon ve radyolar ile birlikte şehirde oturanlar mağlubiyeti kabul etmek zorunda kaldı. Şehirli yapmak istedikleri yığınlar kendi kültürlerini şehre hakim kılmaya başlamıştı. Lahmacun, acılı kebap, çiğ köfte kültürü şehri etkisi altına aldı.
   <br/>
   <br/>
   İslam'ın yeniden yükselişi
   <br/>
   <br/>
   80'li yıllar Türkiye'nin kendisiyle barışmaya çalıştığı yıllardı aslında. Bir yandan ihracat patlamasıyla kendine güvenini kazanıyor, Turgut Özal'ın çizdiği vizyona doğru ilerliyordu. Toplumsal barışın sağlanması için önemli adımlar atılıyordu. Köy kültürünü şehre getiren yığınlar ile şehirli modern kesimler Özal'la kendilerini buldular. Turgut Özal iki farklı kültürün kaynaşmasında adeta bir katalizör görevi üstlendi. Cumhuriyetimizin, tarihle, dinle ile barışmasında önemli rol oynadı. Turgut Özal'la birlikte İslam'ın çağın şartlarına göre yorumlanması, yaşanması daha çok tartışılır oldu. Cumhurbaşkanının namaz kılması normal kabul edildi. Toplumun yaşadığı İslamı büyükşehirlerde oturan zengin insanlar tekrar keşfetti. Zengin işadamları, holding patronları geçmişte örneğine rastlanılmayan bir şekilde ramazanlarda iftar yemeği vermeye başladı, lüks oteller iftar programları yaptı.
   <br/>
   <br/>
   Mimari kirlilik
   <br/>
   <br/>
   İç göçle birlikte gündeme gelen bir diğer konu da mimari kirlenmeydi. Cumhuriyetin ilk yıllarında Cumhuriyetin varlığını ortaya koyacak özenli, gösterişli yeni milli mimari akım Ankara'yı kurdu ve diğer şehirlere de damgasını vurdu. Kurulan şehirlerin yapısı hep birbirine benziyordu. Büyük bir meydan ve meydana açılan yollar. İç göçün başlaması, devletin uyguladığı mimari politikanın da sonunu getirdi. 1950 sonrasında Türkiye'de rant patlaması yaşandı. Osmanlı atababadan kalan konaklar, köşkler satılıp apartmana geçildi. Uzun yıllar apartman çılgınlığı yaşandı. Bahçeli müstakil evler apartman yaptırmak, hatta sadece apartmanda bir daire almak için satıldı.
   <br/>
   <br/>
   Cumhuriyet devri mimarisine gerçek anlamda damgasını vuran Karadenizli müteahhitler oldu. Gecekondu sahipleri, gecekondularının üzerine ikinci katı yaptı. Yetmeyince bir kat daha çıktılar. Binalar mimari açıdan bir felaket olduğu gibi altyapı sorunu da vardı. Mimari kirlilik müteahhitlerin şehirlerdeki rantı keşfetmesiyle daha da arttı. Ve gecekonducu zihniyet şehre mimari alanda da damgasını vurdu.
   <br/>
   <br/>
   Şehirlerde inşa edilen binalar mimari felaket yanında, dolaylı olarak yeni Türk aile tipini öngörüyordu. Artık geniş aileden çekirdek aileye geçiliyordu. Artık her evlenenin gerçek anlamda da evlenmesi gerekiyordu, bu da muazzam bir konut talebini doğuruyordu. Şehirlerimiz eski plansız güzellikten planlı çirkinliğe geçti. Edirne'den Kars'a şehirlerimizi her 30 senede yıkıp yeniden yapma çılgınlığı yaşandı. Planlama sadece yıkmak ve çirkin bina dikmek anlamına geldi.
   <br/>
   <br/>
   Semboller savaşı
   <br/>
   <br/>
   Türkiye Cumhuriyetinin kurulması ve halkın demokrasiyle tanışması ile başlayan süreçte gündemimizi sürekli sembollerin belirlediğini söylesek abartmış olmayız. 75 yılda gerek iktidarmuhalefet ilişkileri gerekse halkın kendi içindeki mücadelede hep sembollerin kavgası yapıldı. Osmanlı'nın dağılma döneminde başlayan "Sarık mı, fes mi" tartışması, cumhuriyetin kurulmasıyla birlikte fes mi yoksa şapka mı tartışmasına dönüştü. Yenilikçiler değişimi önce fes, ardından şapka ile ifade ederken, muhafazakarlar gelenekçi düşünceyle sarığa ve fese sahip çıktı.
   <br/>
   <br/>
   Türkiye sembollerin savaşına kendini o kadar kaptırdı ki, tartışmanın özüne bir türlü ulaşılamadı. Kırsal yörelerin kente akınında arabeskin karşısına senfoni orkestrası çıkarıldı. Lahmacun, pizza ile yarıştı. Coca Cola'ya karşı ayran içildi. İnsanlar kendilerini sembollerle anlatmakta, karşısındakileri de sembollerle anlamakta ısrar etti. Sağcılar kurt işareti yaparken, solcular zafer işareti yaptı. Sağcıların rakı, solcuların viski içtiği kabul edildi. Siyasi partiler isimlerinden çok amblemleriyle tanındı. 75 yılda Türkiye eşyalara çok anlamlar yükledi. Daha enteresan tarafı ise hâlâ yüklemeye devam ediyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4305-34-arabesk-turkiye.html), [web.archive.org (arşiv bağlantısı)](http://web.archive.org/web/20130718132635/http://www.aksiyon.com.tr:80/aksiyon/haber-4305-34-arabesk-turkiye.html)
