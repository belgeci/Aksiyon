# Bombalaki bombalaki bom bom bom Talas Talas zım zım

*Harun Odabaşı 2001.09.01*

<div>
 <p class="spot">
  İzmir, Tarsus ve Üsküdar Amerikan Koleji gibi Sağlık ve Eğitim Vakfı'nın bünyesinde faaliyet gösteren bir okuldu Talas Amerikan Koleji (TAO). Şimdi 1967 yılında ani bir kararla kapatılan TAO'nun mülkünün sahibi SEV, ancak okulun ana binası Beden Terbiyesi'nin elinde; geleceğin güreşçilerini yetiştiren yatılı bir okul konumunda. Ayrıca güreş kampı olarak kullanılıyor
 </p>
 <p class="metin">
 </p>
 <img border="0" src="/web/20020427113606im_/http://www.aksiyon.com.tr/2001/352/resimler/bomba.jpg"/>
 <p class="metin">
  "Daha çocukluktan çıkmadan, Anadolu'nun orta yerine yatılı okumaya gönderildim. Kayseri'nin on kilometre ötesinde bir nahiyenin en tepesindeydi okulumuz ve okuldan yürüyerek on dakika ötedeydi yatakhanemiz... Özgürlük duygusu kişiliğimde o dönemlerde iyice yer etmiş olmalı. Bitmez tükenmez kış aylarının akşam üstlerinde okulun bahçesinden Kayseri'den Sivas'a uzayan beyaz düzlükleri seyrettiğimde, sonsuzluk kavramını; üç sivri dişe benzeyen zirvesi her daim karla kaplı muhteşem Erciyes'in gökyüzüne mağrur ve vakur yükselişini her seyrettiğimde de altedilmez özgürlüğün meydan okuyuşunu belli belirsiz hayranlıkla beyin kıvrımlarıma kaydetmiş olmalıyım. Büyük Sinan'ın köyü Ağırnas göz ufkumdaydı. Tarih ve coğrafya kolleksiyonculuğum, o yıllarda uç vermişti bile."
 </p>
 <p class="metin">
  Cengiz Çandar 'Benim Şehirlerim' kitabında Talas Amerikan Koleji'nde okuduğu yılları böyle değerlendiriyordu.
 </p>
 <p class="metin">
  Talas Amerikan Koleji bugün yok. 1967 yılında ani bir kararla kapatıldı. Şimdi eski mezunlarının hafızasında derin izler bırakmış olarak cismi ile değil ismi ile yaşamaya devam ediyor.
 </p>
 <p class="metin">
  İzmir, Tarsus ve Üsküdar Amerikan Koleji gibi Sağlık ve Eğitim Vakfı'nın bünyesinde faaliyet gösteren bir okuldu Talas Amerikan Ortaokulu (TAO). TAO'nun mülkünün sahibi SEV, ancak okulun ana binası Beden Terbiyesi'nin elinde; geleceğin güreşçilerini yetiştiren yatılı bir okul konumunda. Ayrıca güreş kampı olarak kullanılıyor. Lower Campus'taki binalar ise Erciyes Üniversitesi'nin Rektörlüğü'nün sosyal tesisleri. 1889 yılında şimdiki ana binada değil de aşağıda Talas'ta Mr. Wingate diye bir Amerikalı misyoner başlatıyor ortaokulu. Ayrıca 1888 yılında açılan bir kız ortaokuluda var. 1906 yılında yeni bina yapılarak oraya taşınılıyor.
 </p>
 <p class="metin">
  TAO niçin kapatıldı?
 </p>
 <p class="metin">
  Talas Amerikan Koleji'nin neden kapatıldığı konusu pek net olmamakla birlikte değişik rivayetler var:
 </p>
 <p class="metin">
  Tarsus Mezunlar Derneği'nin yayınladığı Newsletter'da TAO mezun ve çalışanlarından Ümit Altuner'e göre okulda o sırada okuyan bir öğrencinin Kayseri İl Eğitim Müdürü olan velisinin sırf kendi cebinden fazla para çıkmaması için okulun talep ettiği ücret zammını onaylamaması okulun kapanma gerekçesi.
 </p>
 <p class="metin">
  Amerikan Bord Okulları Kurucu Temsilcisi Alan McCain, 1962 senesinde TAO'ya öğretmen olarak geldiğinde okulun kapatılacağına dair en ufak bir belirtinin olmadığını anlatıyor. Heyetten sağlanan taze para ile yeni yeni bir kapalı spor salonu ve dersane binasının inşaatı başlamış, bitmek üzereydi. Alan McCain okuldan 1964 senesinde ayrıldı. Amerika'ya gitti. 1967 yılında döndüğünde okul kapanmıştı.
 </p>
 <p class="metin">
  Araştırmamız gösteriyor ki aslında TAO tek bir sebepten kapanmış değil, misyonerlik ruhunun ölmeye başlaması, Kayseri'deki sosyal imkanlar, öğretmenlerin maaşları, Türkiye'deki sosyal değişim her birisinin etkili olduğu söylenebilir. Nedenlerden biri de son senelerde Amerika'dan öğretmen temin etmede çekilen zorluk. O tarihlerde okuyan öğrenciler pek farketmemiş olabilir ancak Amerikalı öğretmenlerin yaşantıları sıkıntı içinde geçiyordu. Bir yıl boyunca hiçbir eğlence yaşamı olmadan dar bir çevrede dünya ile ilişkisi kesik yaşamak psikolojik sorunlar yaşatıyordu. Hatta içlerinde daha sonra psikolog tedavisi görenler bile oldu.
 </p>
 <p class="metin">
  Yine aynı dönemde J. F. Kennedy bir suikast sonucu ölmüştü. Onun ölümünden sonra idealist Amerikan ruhu gerilemeye başladı. Öğretmenlerin aldığı maaş da yetersizdi.
 </p>
 <p class="metin">
  Değişen Türkiye'de aileler çocuklarını Talas gibi uzak bir yere gönderirler mi artık? İkinci önemli bir konu mecburi eğitimin 8 yıllık olması. Sadece ortaokul bölümünü açmak mümkün değil. Lise bölümü açılsa ne kadar faydalı olur tartışma konusu.
 </p>
 <p class="metin">
  Tarsus Amerikan Koleji bile bugün mahalli bir kolej hüviyetine bürünmüş durumda. Eskiden olduğu gibi Türkiye'nin dört bir tarafından öğrenci toplayamıyor. Sadece şehrin çocukları okula geliyor.
 </p>
 <p class="metin">
  Ermeni çocukları için kurulmuştu
 </p>
 <p class="metin">
  Okulu Amerika'dan bir 'Board' teşkilatı yürütüyordu. Bu teşkilatın Hıristiyan birlikleri ile ilişkisi biliniyor. Okulun açılışının gayesi okuyanlarının da tastiki ile bölgedeki Gregoryan mezhebinden olan Ermenileri Protestanlaştırmak idi. Fakat daha sonra gerek Ermenilerin şikayeti gerekse Amerika'nın misyonerlik faaliyetlerinde meydana gelen paradigmal değişim sonucu okulda Türk öğrenciler ağırlıkla okumaya başlıyor. Okuldaki misyoner hocalar, velilerin ve yörenin tepkisini çekmemek için Türk öğrencilere kesinlikle Hıristiyanlık propagandası yapmıyordu. Tabii, yaşayışı ile örnek olmak değerlendirme dışı tututacak. İşadamı Ali Nail Kubalı, okuduğu dönemde zannedilenin aksine kesinlikle dini bir propagandaya maruz kalmadıklarını ve hiçbir arkadaşlarının sonraki hayatlarında da din değiştirmediğini, fakat aksinin varit olduğunu, okulda okuyan iki Ermeninin Müslüman olduğunu ve okul sırasında oruca başladığını anlatıyor. "İdare oruç tutmak isteyen Müslüman öğrencilere öylesine kolaylık sağlıyordu ki yatakhane ile yemekhane arasında uzunca mesafeyi dikkate alarak sahur yapacak öğrencileri yemekhanenin üstündeki bir yatakhaneye taşırdı".
 </p>
 <p class="metin">
  Kani Mutlu Gürpınarlı da TC yasalarına göre dini propaganda yasak olduğu için Hıristiyanlaşma konusunda herhangi bir teşvik görmediğini savunuyor. 'Bir keresinde Hazreti İsa'nın hayatı ile ilgili bir film göstermişlerdi, o kadar' diyor.
 </p>
 <p class="metin">
  Amerikan tarzı yaşam biçimi
 </p>
 <p class="metin">
  Fakat misyonerlerin bu titizliği okulda tamamen Amerikan hayatının hakim olmasına engel bir durum değildi. Okulda Amerikan folk müziği dinlenir. Beyzbol oynatılır, Amerikan şarkıları terennüm ettirilir ve Amerikan hayatıyla ilgili okuma kitapları takip ettirilirdi. Okulun yapı tarzı da Türk kültüründen farklılık arz eder. Örneğin giriş kapısının üstünde yemek saatlerinde çalan kocaman bir çan vardı. Bu durum o dönemde halk arasında epeyce dedikodu ve endişeye sebebiyet vermiş. Öğretmenleri seçilip gönderilmişlerdir. İyi yetişmişlerdir. Çoğu Türkçeyi çok iyi bildikleri gibi, Osmanlıcaya araştırma yapacak kadar hakimdirler. Her fırsatta kendi dünyalarına öğrenciler çeker, adet ve yaşayışlarını benimsetmeye çalışırlar. Prof. Dr. Cemal Özgüven'in öğrencilik yıllarında şöyle bir hadise cereyan eder: "Bir gün okul müdürü Mr. Blake hasta oldu. Hanımı yemekte bile çocuklarına şarkı söyletmek istedi. Türk öğretmenlerden birisi 'Bizim adetlerimizde böyle birşey yoktur' diyerek mani oldu."
 </p>
 <p class="metin">
  Ali Metin Ertem ise okulda bireyselliğin egoizm anlamında verilmediğini, kollektif bir düzen içersinde insanın kendisine güvenin ve kendisini yaşamasının nasıl olacağının Talas'ta öğretildiğini söylüyor. Robert'in Talas'a göre daha bencil bireyler ürettiğine değinen Ertem, bireysellikle kollektifliği birleştirmesi açısından Talas'ın çok önemli bir ekol olduğunu savunuyor.
 </p>
 <p class="metin">
  Fukuyama'nın babası bir Talaslı
 </p>
 <p class="metin">
  Zaman içinde TAO'nun ilginç misafirleri de olmuş. Örneğin 'Tarihin Sonu' makalesi ile dünyada uzun süre tartışılan ünlü Siyaset Bilimci Francis Fukuyama'nın babası bir Talaslı. Bir Protestan misyoneri olan Fukuyama'nın babası 1946 — 48 yılları arasında Talas Amerikan Koleji'nde hocalık yapmış. Türkçe öğrenmiş, oğlu ile birlikte Türkiye'ye gelmeyi çok istemesine rağmen bu isteğini yerine getiremeden vefat etmiş.
 </p>
 <p class="metin">
  Tenkit saati
 </p>
 <p class="metin">
  Talas'taki farkı uygulamalardan biri de tenkit saati idi. Haftada birgün çarşamba günleri bütün okul akşam mütaalasında toplanırdı. Tenkit saati, öğrencilerin kendi aralarından seçtiği başkan, yardımcısı ve sekreteri tarafından yönetilirdi. Okul müdürü tenkitleri ve soruları yanıtlamak üzere hazır bulunurdu. Okul müdürü bile başkanın müsaadesi ile konuşurdu. Tenkit saati başlamadan her isteyen gündeme getirmek istediği konuyu başkana bildirir ve konu tahtaya yazılırdı.
 </p>
 <p class="metin">
  Sami Dinkçioğlu, tenkit saati uygulamasını bakın nasıl tasvir ediyor: "Biz tenkit saati ile 1950'li yıllarda okulda demokrasiyi az çok tatbik etmiş ve öğrenmiştik. Tenkit saati okul idaresinin bir saatliğine de olsa iyi ve kötü eleştirmelerimizle bir nevi parlamento yetkisi gibi birşeyi bize tattırmayı ve tanıtmayı başarmıştı."
 </p>
 <p class="metin">
  Seksoloji dersi
 </p>
 <p class="metin">
  1950'li yılların başlarında okulda ilginç bir hadise yaşanır. Okulda kadın hocalara karşı ilgi artmış ve tacizler başlamaştı. Başka hocalar veya hatunlar tarafından çocuklar suç üstü yakalanınca işin ciddiyeti okul idaresi tarafından farkedilmişti. Bunun üzerine büyük sınıflara okulda seksoloji dersi verilmeye başlanır. Müfredatta olmamasına rağmen cinsel uzuvlar ve fonksiyonları ile alâkalı şematik dersler verilir.
 </p>
 <p class="metin">
  Abilik sistemi
 </p>
 <p class="metin">
  Talas'ta kendine has bir disiplin sistemi vardı. Her bir büyük sınıf küçük sınıfların abisi idi. Kafa kağıdına bakmaksızın. Ancak abilik beraberinde mesuliyet de getiriyordu. Büyüklerin küçükleri taciz etmemeleri, onları gözlemeleri başlıca vazifeleri arasında idi. Askeriyedeki rütbe ayrımını aratmayan bu uygulama yüzünden küçükler büyük sınıfa geçmek için senenin geçmesini beklerdi. Büyük sınıflar ayrıca ana bina olan Aslanlı Konak'ta kaldığı için bunun ayrı bir özelliği vardı. Veliler çocukları ezilmesin diye büyük sınıfta bir tanıdığının oğluna çocuğunu emanet ederdi. Sahipsiz olmak 11—12 yaşındaki bir çocuk için bazen büyük sınıflardaki abilerine karşı oldukça sıkıntılı bir süreç doğurabiliyordu.
 </p>
 <p class="metin">
  Talas'ta kış mevsimi de başkaydı
 </p>
 <p class="metin">
  Kayseri deyince, Talas Amerikan Koleji deyince şehrin kışından bahsetmemek olmaz. Soğuk kış günleri TAO'lu öğrencilerin sık sık yaptığı işlerin başında bir kızağa binerek yüksekçe bir tepeden aşağı doğru kaymaktı. Bazıları işi ilerletmiş kayakta kaymaya başlamıştı. Aşağıya hızla inen çocuklar için kızaklarla birlikte yukarı çıkmak öyle kolay bir iş değildi. Talas'ta kışlar çok çetin geçtiği için bu ağır şartlarda aynı zamanda sporda yapan çocuklar hayatlarının sonraki dönemlerinde çok sağlıklı bir bedene sahip oluyorlar, Talaslı çocuklar soğuğa normal bir insanın dayandığından daha fazla mukavemet gösterebiliyordu.
 </p>
 <p class="metin">
  Bugün artık Talas Amerikan Koleji yok, eski Talaslılar da okulun eski misyonu ile açılabileceğine pek ihtimal vermiyorlar ama o tepenin üstünde yaşanan iyi ve kötü anılar Talas mezunlarının peşini hiç bırakmayacak. Aslanlı Binayı bekleyen görevli söylemişti: Her sene eskileri yad etmek için Yunanistan'dan gelen Talaslılar mazilerini yad ederken hüngür hüngür ağlıyorlarmış... Bombalaki bombalaki bom bom bom, Talas Talas zım zım zım.
 </p>
 <p class="metin">
 </p>
 <p class="arabaslik">
  Ünlü Mezunları
 </p>
 <p class="metin">
  Uluç Gürkan (Parlamenter), Ziya Müezzinoğlu (Maliye eski Bakanı), Ali Metin Ertem (Beşiktaş Kulübü Yönetim Kurulu Üyesi), Cengiz Çandar (Gazeteci), Hazım Kantarcı (ToyotaSa Genel Müdürü), Prof. Dr. Cemal Özgüven (Erciyes Üniversitesi), Erhan Dumanlı (Yapı Kredi Sigorta Genel Müdürü), Olcayto Ahmet Tuğsuz (360 Derece Bilişim Hizmetleri Kurucu Ortağı, komponist, müzisyen, organizatör), Ayhan Gerçeker (Aselsan Genel Müdür Yardımcısı), Özçelik Balkan (Rotary Kulüpler Birliği Başkanı), Bedir Yoldaş, Tevfik Yalım Eralp (eski Büyükelçi—bir sene okuduktan sonra ayrılır), Uğur Talaslı (ressam), Ayhan Sicinoğlu (müzisyen), Engür Özüstün (Yeditepe Üniversitesi), Cemal Mutlu (Optimus Mimarlık tasarım), Prof. Dr. İskender Sayek (Hacettepe Üniversitesi), Prof. Dr. Mehmet Ümit Necef (eski TİKKO'cu, Danimarka'da öğretim görevlisi)
 </p>
 <p class="metin">
 </p>
 <p class="arabaslik">
  TALAS ANILARI
 </p>
 <p class="metin">
  Mete Akyol (gazeteci): Biz orada Sparta askerleri gibi yetiştirildik. Akşam saat sekiz. Mütalaada hoca içeri girer. 'Bugün ayın kaçı?' diye sorar. 'On dördü' cevabını alınca bu defa 'Ay nasıl?' diye sorar, biz de hep bir ağızdan 'Tekerlek gibi' diye bağırırdık. Bunun üzerine hoca hepimizi dışarı kayak krosu yapmaya çıkarırdı. Karda kıyamette her sabah, her gece yatakhane ve dershane binaları arasında bir kilometre yol yürürdük. 11—12 yaşlarında idik bunları yaparken. Bugünkü sağlığımızı Talas'taki günlere borçluyuz.
 </p>
 <p class="metin">
 </p>
 <p class="metin">
  Kani Mutlugün Gökpınar: Tenkit saatleri gayet ciddi bir olaydı. İkinci sınıfta iken yeni öğretmenlerden biri bize pilavı çatalla yedirmeye kalkmıştı. Cengiz Tüfekçioğlu hocaya da zaten bozulmuş olduğundan ilk tenkit saatinde konuyu açmıştı. O akşam Cengiz çok güzel bir konuşma yaparak biz Türklerin pilavı kaşıkla yemesi gerektiğini savunmuştu. Kaşığın yemek kültürü içersindeki yerini 'pilavdan dönenin kaşığı kırılsın' ata sözünü de söyleyerek pekiştirmişti. Evet, bu savunmaya karşı müdürün söyleyecek bir sözü olamazdı. Türkiye'yi ve Türkleri bilen bir adamdı. Böylece de genç hoca yola getirilmiş oldu.
 </p>
 <p class="metin">
  Bombalaki Talas'a ait özel bir çağrı; 'Bombalaki bombalaki bom bom, Talas Talas zım zım.' Ve bunlara ilaveten şerefine bombalaki çekilen kişi veya takımın adı 3 kere bağrılırdı. Seneler sonra Ankara'da bir üniversiteler arası basketbol turnuvasında İTÜ'lü gençler takımlarına bombalaki çekince ne tuhaf olmuştuk. Sanki bize ait bir ziynet eşyası çalınmış gibi reaksiyon gösterip İTÜ'lüleri yuhalamıştık.
 </p>
 <p class="metin">
 </p>
 <p class="metin">
  Ali Nail Kubalı (İş adamı): Kışın kızaklarla kaymak bizim en büyük zevkimizdi. Kayma mesafesi çok fazla idi. Bir arkadaşımla beraber kayarken yolun ortasında aşağıda bir karaltı gördük. Yaklaştıkça bunun bir kurt sürüsü olduğunu farkettik. Doğruca bu sürünün ortasına kayıyorduk. Kızağı büyük bir güçlükle durdurup yukarı doğru kaçmaya başladık.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020427113606/mailto:harunodabasi@hotmail.com">
   harunodabasi@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/352/haberler/6.htm), [web.archive.org (arşiv bağlantısı)](http://web.archive.org/web/20020427113606/http://www.aksiyon.com.tr:80/2001/352/haberler/6.htm)
