# İstanbul,un orta yeri metruk

*Harun Odabaşı 2001.01.20*

<div>
 <p class="spot">
  Herkesin kendine göre ve bildik bir Beyoğlu'su vardır. Nasıl bakarsan öyle görünen, birbirine zıt, birbirinden farklı. Kimine göre bir açık hava müzesi, kimine göre Sodom—Gomore. İstersen Türkiye'nin Batı'ya açılan kapısı, istersen bir eğlence ve kültür merkezidir Beyoğlu. Fakat bütün bu algılamaların dışında bir başka Beyoğlu daha var: Terkedilmiş, metruk Beyoğlu.
 </p>
 <p class="metin">
 </p>
 <img border="0" src="/web/20020105134515im_/http://www.aksiyon.com.tr/2001/320/resimler/Istanbul.jpg"/>
 <p class="metin">
  Herkesin kendine göre ve bildik bir Beyoğlu'su vardır. Nasıl bakarsan öyle görünen, birbirine zıt, birbirinden farklı. Kimine göre bir açık hava müzesi, kimine göre Sodom—Gomore. İstersen Türkiye'nin Batı'ya açılan kapısı, istersen bir eğlence ve kültür merkezidir Beyoğlu. Fakat bütün bu algılamaların dışında bir başka Beyoğlu daha var: Terkedilmiş, metruk Beyoğlu.
 </p>
 <p class="metin">
  Beyoğlu deyince herkesin aklına Taksim'den başlayarak Tünel'e kadar uzanan renkli, cıvıl cıvıl İstiklal Caddesi ve çevresi gelir. Ama alıcı gözle başımızı kaldırarak ilçeyi incelemeye başladığımızda, herbiri şaheser denebilecek tarihi binaların bakımsızlığı ve boş oluşu hemen dikkati çeker. Beyoğlu Belediyesinin 5 yıllık çalışması sonucu şu ana kadar tespit edilen sahipsiz bina sayısı 450. Tespit çalışmaları hâlâ sürüyor ve  diğerleri ile beraber düşünüldüğünde bu sayının 600'ü bulacağı ifade ediliyor.
 </p>
 <p class="metin">
  Beyoğlu gibi Türkiye'nin en gözde mekanında 600 terkedilmiş bina olmasını yadırgamamak, hayretle karşılamamak mümkün değil. Fakat işin trajik bir hikayesi var. Metruk binaların hikayesi 6—7 Eylül Olayları'na kadar gidiyor. Bilindiği üzere Karaköy ve Beyoğlu İstanbul'un fethinden bu yana hep gayri— müslim diyarı olmuştur. Bugün bile Karaköy'deki mahalle muhtarlarının çoğu Ermeni. Atatürk'ün Selanik'teki evinin bombalanmasının halkta meydana getirdiği infialle binlerce insan Karaköy'den başlayarak Taksim'e kadar ne kadar bildik gayri—müslim işyeri ve binası varsa yerle bir etmişti. O hadisenin üzerlerinde bıraktığı güvensizlik hissi ile Türkiye'yi terketmeye başlayan çoğu Rum olan azınlıklar arkalarında çürümeye terkedilen yüzlece bina bıraktılar.
 </p>
 <p class="metin">
  Şimdilerde bu sahipsiz binaların bir kısmına Anadolu'dan göç edenler gelmiş oturmuş, bir kısmını vekaletle birileri almış başkalarına kiralamış, bir kısmı  yıkılarak ya da kundaklanarak bölgede sıkıntı olan otopark alanı için kullanılmaya başlanmış. Fakat hiçbiri kanuni değil, belediye tapuyu istediğinde kimse gösteremiyor.
 </p>
 <p class="metin">
  Gerçek sahipleri gelmiyor
 </p>
 <p class="metin">
  Peki ne yapılacak? Belediyenin bu konuda eli kolu bağlı. Sahibinden izinsiz binalara el koyma ya da restore etme imkanı yok. Bir binanın restorasyonu sıfırdan çıkmaktan daha pahalı. Tarihi eserler olduğu için kullanılacak malzeme ve işçilik, miktarı çok yüksek bir rakama tırmandırıyor, o evsafta eleman bulmak çok güç ve belediye bütçesinin bunu başarması imkansız.
 </p>
 <p class="metin">
  Beyoğlu İlçesi Belediye Başkanı Kadir Topbaş, bu binaları terkeden şahısların şimdiki adreslerini bulamadıklarından şikayet ederek, malikine ulaşsalar bile yapacak birşeylerinin olmadığını söylüyor. "Ayrı bir statü getirmek lazım. Bir kurul bu konuda karar vermeli. Bunların restorasyon projelerinin oluşturulması çok yüklü bir maliyet getiriyor. Parayı bulsak bile veraset yolu ile birçok malikler ortaya çıkıyor veya çıkacak. Hissesi intikal ede ede yüzde bire düşmüş insan 'Niye uğraşacağım' diyerek ilgilenmiyor bu konu ile. Bulunduğu ülkede ekonomik durumu çok iyi" diyor.
 </p>
 <p class="metin">
  Beyoğlu dış politikanın bir uzantısı
 </p>
 <p class="metin">
  Metruk binaların dış politikayı ilgilendiren önemli bir boyutu da var. Bu binalar içerisinde azınlıklara ait vakıfların binaları ve arsaları var. Trakya Türklerine Yunanlıların yaptıklarından dolayı mübadele anlaşması gereği karşılıklı olarak yaptırım uygulanıyor. Ve kiliseye ya da vakfa bu binaları onarım izni verilmiyor. Devletler politikasına giriyor bu konu. Trakya'da camilerin onarılmasına ve yapılmasına izin verilmeyince burada da kiliselere devlet kısıtlama getiriyor. Politik olarak haklı olunabilir ama bu arada tarihi eserler yok oluşa doğru gidiyor.
 </p>
 <p class="metin">
  Konu ile ilgili fonlarının ve yetkilerinin olması halinde gerekli araştırmaları başlatabileceklerini söyleyen  Topbaş, "Bu durumda basın yolu ile ilan verip  tebligatları yaparız. Buraları malikinden talep edip icra yolu ile satışını talep ederiz veya satılır birileri alır bina hayat bulur. Yaşanmayan evlerin hayat bulması imkansız. Bu evlerin içine girilebilecek tarzda olanları işgal edilmiş. Siz orada bir hayat var zannediyorsunuz ama esas maliki değil. Adam, '30 senedir oturuyorum' diyor ve siz elleyemiyorsunuz" diyor.
 </p>
 <p class="metin">
  Beyoğlu açık hava müzesi
 </p>
 <p class="metin">
  Beyoğlu'nu Beyoğlu yapan en önemli özellik sokakların bu tip yapılarla dolu olması. 45 mahallesi var. Hacı Hüsrev, Dolapdere, Hasköy, Okmeydanı, Kasımpaşa, Cihangir,  Tonton, Bülbül, Çukur Mahallesi, Ayazağa, Galata, Tarlabaşı, Bostan her biri birbirinden farklı mahalleler. Kadir Topbaş'ın da dikkat çektiği gibi Beyoğlu ticari merkezlerin ağırlıkta olduğu bir mekan. Perşembe Pazarı ve rıhtımı ile bu şehir dokusunu ayakta tutabilse, Tarlabaşı, Galata bölgesi, Bostan, Çukur Mahalle, Tonton Mahallesi turizmden çok ciddi gelirler sağlayabilir İstanbul'a.
 </p>
 <br/>
 <center>
  <a class="anaorta" href="http://web.archive.org/web/20020105134515/mailto:harunodabasi@usa.net">
   harunodabasi@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/320/gezi/1.htm), [web.archive.org (arşiv bağlantısı)](http://web.archive.org/web/20020105134515/http://www.aksiyon.com.tr:80/2001/320/gezi/1.htm)
