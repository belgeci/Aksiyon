# DERVİŞ OLMAZSA;

*Harun Odabaşı 2001.06.09*

<div>
 <p class="baslik">
  TEKNOKRAT HÜKÛMETİ VERELİM
 </p>
 <p class="spot">
  Derviş'in başarılı ya da başarısız olması durumunda Türkiye'nin  kaybedeceği çok şey var. Başarı durumunda stratejik sektör  yabancı kontrolüne çok ucuza  girecek. Türkiye yeni bir krizle sarsılırsa Teknokratlar  Hükümeti senaryoları en güçlü  alternatif olarak ısıtılıyor
 </p>
 <p class="metin">
 </p>
 <img border="0" src="/web/20020225111458im_/http://www.aksiyon.com.tr/2001/340/resimler/dervis.jpg"/>
 <p class="metin">
  Geçen hafta Thomas Friedman Türkiye'de idi. Hani şu New York Times gazetesinin ünlü dış politika yazarı. Friedman'ın önemini bilmeyenler için söyleyelim; dünyanın en köklü gazetesi olarak gösterilen New York Times, Friedman'a tahsis ettiği köşeye o kadar büyük önem veriyor ki, kurulduğu günden beri bu köşe sadece beş kişiye verilmiş ve Thomas Friedman beşincisi. Ortadoğu'yu çok iyi tanıyan Friedman'ın bir de kitabı var: Lexus ve Zeytindalı. Küreselleşme rüzgarını masaya yatırdığı bu kitap renkli tartışmaları da beraberinde getirdi.
 </p>
 <p class="metin">
  Kitabın adeta özetini yaptığı Bilgi Üniversitesi'ndeki konuşmasında Friedman içerde de hararetle tartıştığımız Kemal Derviş Misyonu'na farklı bir izah getirdi. "Küreselleşme engellenemez bir olgu. Türkiye alttan gelen bir halk hareketi ile değişemiyor. Tepedeki yöneticiler de küreselleşmeyi gerçekleştirmeye direniyorlar. Değişim dalgası bunun için dışarıdan geliyor. Kemal Derviş'in gelişini böyle anlamak lazım."
 </p>
 <p class="metin">
  Global sermaye daha fazlasını istiyor
 </p>
 <p class="metin">
  Aslında Türkiye'de olup biten gelişmelerle 1997 yılından itibaren Güney Kore, Malezya, Endonezya, Meksika ve Arjantin' deki gelişmeler arasında ciddi benzerlikler var. Yani dünyayı idare eden ve yönlendiren güçler bağrında potansiyel barındıran ülkeleri bir 50 yıl daha kontrol altında tutabilmek için harekete geçmiş görünüyorlar. Bu krizler Yeni Dünya Düzeni'nin bir parçası. Friedman'ın yukarıdaki sözünü bu şekilde tefsir etmekte bir mübalağa ya da sakınca olmasa gerek.
 </p>
 <p class="metin">
  Uluslararası piyasalarda serbestçe yüzen mal ve sermayenin bir üst aklı olup olmadığı hep tartışılan teorik bir konu. Her iki tarafın da ateşli savunucuları var. Yabancı Sermaye Derneği (YASED) Genel Sekreteri Abdurrahman Arıman, Türkiye'nin yatırım için çok müsait olduğu, potansiyeli yüksek ilk 10 pazar arasında gösterildiği zamanlarda bile 49 trilyon dolar olan milliyeti olmayan (!) sermayenin Türkiye'ye gelmemesinin 'üst akıl var' diyenleri haklı çıkardığını söylüyordu.
 </p>
 <p class="metin">
  Herşey güzel başlıyor ama sonu kötü bitiyor
 </p>
 <p class="metin">
  Türkiye IMF'nin kıskacına düştüğünden beri ve özellikle Derviş öncesi ekonomik program delindiğinden bu yana uluslararası sermayenin isteklerine direnecek mecalden yoksun. IMF'ye gönderdiği niyet mektubu ile zaten pazarlık limitlerini de mümkün olduğu kadar kısıtladı. Hatta üç liderin altlarına imza atarak imzaladığı Derviş Programı kağıt üzerinde tıkır tıkır işleyecekti. Piyasaların ilk tepkileri olumluydu. Borsa yükseliyor, faizler düşüyor, piyasalar canlanma eğilimine giriyordu. Ama siyaset öylesine girift ilişkilerin yaşandığı bir alan ki, Tarım Bakanı Yusuf Ziya Gökalp'in buğday taban fiyatında, Yüksel Yalova'nın da Tütün Yasası konusunda Ekonomi Bakanı Kemal Derviş'e kafa tutmaları uygulamanın hiç de kolay olmayacağını gösteriyordu. Bu çıkışları öncü deprem olarak kabul edenler bile var. IMF ve uluslararası finans çevrelerinin yaptığı gibi Türkiye'nin de hesaplarını yeniden gözden geçirmenin tam zamanı. Gelişmelerin ne tarafa doğru olduğunu bilmek ve alternatif politikalar üretmek mecburiyetimiz var. Yani Kemal Derviş başarılı olursa, ya da siyasetin Derviş'i yeme operasyonu başarılı olursa ne olacak? Daha büyük bir ekonomik kriz kapıda bizi bekliyor da farkında mı değiliz? Özellikle içinden geçtiğimiz haziran ayı bu açıdan çok kritik.
 </p>
 <p class="metin">
  Sakal, bıyık ve tükürük hikayesi
 </p>
 <p class="metin">
  Türkiye içine gömüldüğü yüksek faiz, 200 milyar dolarlık iç ve dış borç batağı ve yüksek enflasyon batağı yüzünden seçenekleri kısıtlanarak adeta bir kafesin içine sokuldu. Mevcut parametreler ışığında iki seçenek belirginleşiyor, bu iki seçenekten hangisi gerçekleşirse gerçekleşsin Türkiye'nin kaybedeceği çok şeyi olacak.
 </p>
 <p class="metin">
  Diyelim ki "Derviş Misyonu" tam anlamı ile başarılı oldu. Türkiye'deki en önemli sektörler, kurumlar ve bazı bölgeler yabancı sermayenin kontrolü altına geçecek. Enerji (petrol, su ve doğalgaz) üretim ve dağıtımı, GAP, tütün, tarım, Telekom, THY ve finans piyasası (banka, sigorta), önde gelen özel sektör kuruluşları ilk akla gelenler. Kriz yüzünden pazarlık marjı daraldığı için bunların çoğu kelepir fiyatına satılacak.
 </p>
 <p class="metin">
  İkinci alternatif belki daha da kötü. Derviş'in önü kesilir ve IMF'nin angajelerine karşı çıkılırsa Türkiye Şubat 2001 krizinden daha büyük bir krizle karşı karşıya bırakılacak. Dolar 2—2,5 milyon liraya fırlayacak. Faiz yüzde 200—250'lerde seyredecek, piyasalarda alım—satım duracağı için ekonomide ciddi bir küçülme yaşanacak ve onbinlerce insan işten çıkarılacak. 21 Şubat'tan sonra esnaf ayaklanmaları ile Türkiye'nin önemli bir sosyal patlamanın eşiğine geldiğini düşünürsek hırsızlık, gasp ve organize suçların artacağını da şimdiden söyleyebiliriz.
 </p>
 <p class="metin">
  Türkiye'de yeni programın başarılı olmasında IMF'den alınacak 17 milyar doların dışında piyasaya girecek sıcak paranın da büyük önemi var. Derviş'in Almanya, Fransa ve İtalya'da dolaşmaları bu yüzden. Şimdi piyasanın 7,5 milyar dolar açık pozisyonu olduğunu hesaba kattığımızda, –ki bu para her an kaçabilecek bir paradır– piyasanın rahat olmadığını hemen söyleyebiliriz. IMF devalüasyon öncesinde Türk parasını aşırı derecede değerli tutarak yabancı sermayenin Türkiye dışına kaçmasına çok büyük katkı sağlamıştı. Bu sayede piyasadan 14 ay içinde 30 milyar dolar çıktığı belirtiliyor.
 </p>
 <p class="metin">
  Haziran ayı çok kritik
 </p>
 <p class="metin">
  Haziran ayında birçok şey netlik kazanacak. Bir kere bu ayda 8.5 milyar dolarlık iç borç geri ödemesi var. Bankaların sendikasyon kredilerinin geri ödemelerinin en yoğun olduğu ay haziran. Bankalar harıl harıl piyasalardan dolar toplarken aynı zamanda Hazine'nin bono satma talebine olumlu cevap verme zorunluluğu içinde. Bu çok önemli kırılma noktası özellikle 6 ya da bir senelik kağıtlarla makul faiz oranları ile atlatılırsa önümüzdeki sonbahardan umutlanabiliriz. Türkiye'nin mayıs sonunda iç borcunu dış borç alarak ödemesi de sıkıntının derin olduğunun göstergesi. Çünkü bu zamana kadar iç borçlar hep yine iç borç alarak ödenmişti.
 </p>
 <p class="metin">
  Kemal Derviş faizin zorla düşmeyeceğini anladı. Bu durumda piyasaların ateşi yüksekken düşük faizde ısrar etmezse yine borç bulunabilir. Siyasi ve ekonomik belirsizlik sürdüğü müddetçe faizlerin düşeceğini beklemek gerçekçi olmayan bir hayalcilik. Kaldı ki bankalar da köşeye sıkışmış durumda. Garanti Bankası'nın tam teslim bayrağını çekeceği sırada İtalyan banka ile masaya oturması manidar bir gelişmedir ve Garanti'yi diğer bankaların takip edeceği tahmin ediliyor. Yabancı sermayenin yürüttüğü bu perasyonun önemli bir ayağını bankaları satın alma oluşturuyor.
 </p>
 <p class="metin">
  Teknokratlar hükümeti geliyor mu?
 </p>
 <p class="metin">
  Şimdi gelelim en kritik sorunun cevabına. Derviş ile koalisyon partileri arasındaki ihtilaflar giderilemeyip siyaset ve ekonomi yeni br kaosa devrilirse ne olur?
 </p>
 <p class="metin">
  İlk defa İTO Başkanı Mehmet Yıldırım'ın dillendirdiği Anayasa'nın 119. maddesine bağlı olarak bir Teknokratlar Hükümeti'ne hazırlıklı olalım. Bu senaryo çok güçlü idi ama Kemal Derviş'in Amerika'dan gelmesi ile Teknokratlar Hükümeti'ne gerek kalmadığı söylenmeye başlanmıştı. Fakat Bahçeli, Gökalp ve Yalova hadiselerinin ardından bazı çevrelerde Teknokratlar Hükümeti'ne doğru gidildiği görüşünün yeniden popüler olduğu ve ciddi ciddi altyapısının oluşuturulmaya başladığı görünüyor. Bunun delilleri mevcut. Cumhurbaşkanı Ahmet Necdet Sezer ve Genelkurmay Başkanı Hüseyin Kıvrıkoğlu şu anda siyasilere çok mesafeli davranıyor. Sezer siyasilerin hiçbiri ile beraber görünmemeye büyük özen gösteriyor. Kıvrıkoğlu ile Sezer'in birlikte ve siyasilerden uzak Güneydoğu gezisi manidar. Siyasilere güvensizliğin hat safhaya çıktığı bu dönemde ekonomi yine sekteye uğrayıp buhranlı bir kriz ortamına girersek Sezer, mesuliyetinin olmadığı bir çizgide partileri kapatıp bir Teknokratlar Hükümeti kurdurabilir. 21 Şubat Krizi'nin ardından ekonomi yeni bir krizi kaldıramaz. Sakın bu senaryoların masa başında üretildiğini sanmayın, iş çevreleri ve stratejistler kendi aralarında bunları konuşuluyor, hatta daha fazlasını bile söylüyorlar!...
 </p>
 <p class="metin">
  Türkiye Cumhuriyeti devleti kurulduğundan bu yana geçirdiği en önemli siyasi, ekonomik ve toplumsal krizle yüzleşme sancıları yaşarken nereden çıktı diyebilirsiniz, ama bu haberin özetini bir fıkra ile anlatmak istiyorum: Büyük bir şirket ciddi bir ekonomik krize girmiş. Şirketin tepe yöneticisi danışman bir firma tuturak, 'Gel bize şu krizden çıkacak reçeteyi bul' demiş. Danışman firma yaptığı araştırmanın sonuçlarını açıklarken ilk madde "Evvela değişim sizin gitmenizle başlamalı" olmuş. Kimse gitmek istemiyorsa değişim için birilerinin ecel vaktinin gelmesini mi bekleyelim...
 </p>
 <br/>
 <center>
  <a class="anaorta" href="http://web.archive.org/web/20020225111458/mailto:harunodabasi@usa.net">
   harunodabasi@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/340/ekonomi/1.htm), [web.archive.org (arşiv bağlantısı)](http://web.archive.org/web/20020225111458/http://www.aksiyon.com.tr:80/2001/340/ekonomi/1.htm)
