# Trentler fetret dönemi’ne girdi

*Harun Odabaşı Bilinmeyen-tarih*

<div>
 <font>
  <img border="0" height="1" src="/web/20030904093937im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20030904093937im_/http://www.aksiyon.com.tr/resim/20/48.jpg" vspace="5"/>
  </p>
 </font>
 <font class="content">
  Mehmet Altan ile Neşe Düzel’in sunduğu Kırmızı Koltuk ve yine aynı ikilinin daha geniş platformda devam ettirdiği Dinamit programları Türk halkının ağız tadıyla izlediği ilk tartışma programlarıydı. Sokakta birbirlerini öldürerek ideolojilerini iktidar yapma mücadelesinden yeni çıkmış bir millet için bu sorgulayıcı tartışmalar yeni bir olguydu ve zevkle izleniyordu. Laiklik, Alevilik, siyasal İslam, liberalizm, sosyal demokrasi, Osmanlı, redd—i miras, altı ok, irtica, modernite—postmodernite, ulus devlet, özelleştirme, milliyetçilik, Kürtçülük gibi konular üst seviyede temsilcileri tarafından anlatılıyor ve doğrusu Altan ve Düzel sordukları sert ve irdeleyici sorularla muhataplarını köşeye sıkıştırmayı başarıyordu.
 </font>
 <p>
  <font class="content">
   Devamında seviyeli tartışmalar Siyaset Meydanı, Millet Kürsüsü ve İskele Sancak Programı’na taşındı. Sabaha kadar devam eden programların sadık izleyicileri vardı var olmasına ama Kırmızı Koltuk ve Dinamit’in ‘kapıyı açan’ olması sebebi ile gönüllerdeki yeri bir başka oldu. Özel televizyonların tarihi yazılırken topluma etkisi bakımından bu iki programa özel bir yer vermek gerekecek. Ateş Hattı ve A Takımı gibi kimin ne söylemek istediği belli olmayan, bilgilendirmeden öte reyting öncelikli programlar da işin ciddiyetini bozmaya yaradı. Artık tartışma programları fikirlerin orijinalliğinden çok katılımcıların uçlarda olmasına bağlı olarak reyting alabiliyordu. Doğu Perinçek ve Besim Tibuk gibi keskin kişiliklerin sık sık ekrana gelmesi bu sürece bağlanıyor. Çünkü fikirlerden çok artık kavgalar dikkat çeker hale geldi.
   <br/>
   <br/>
   Bazıları 20. yüzyılın 1980’lerde bittiğini söylüyor. Gerekçe olarak da soğuk savaşın bitmesi ile birlikte dünyanın 20. yüzyıla damgasını vuran ideolojik kamplaşmalardan yavaş yavaş sıyrılmaya başlaması gösteriliyor. Teknoloji ve ekonomide meydana gelen değişimlerin tesiriyle ekonomi ve fikir piyasası yeni yeni kavramları tartışmaya başladı. Sanayi toplumundan bilgi toplumuna, kamu yararından bireyin özgürlüğüne, zorlama teknolojiden yüksek teknolojiye, milli ekonomiden global ekonomiye, merkeziyetçilikten yerinden yönetime, kurumsal sosyal destekten kendi kendine yardıma, temsili demokrasiden katılımcı demokrasiye, hiyerarşiden ağ örgütlenmesine, bir sebepten çok sebebe geçiş tartışılıyordu artık. Global trentler bir tarafa Türkiye’nin kendine özgü şartlarından dolayı bir türlü uzlaşma sağlayamadığı kadim sorunlarımız da bizim yerel dünyamızda enine boyuna masaya yatırılır oldu.
   <br/>
   <br/>
   Bu yeni kavramların akıbeti doğru dürüst netleşmeden 1997 yılında Uzakdoğu’da başlayıp tüm dünyaya yayılan global ekonomik kriz ve eş zamanlı Türkiye’nin de ekonomik ve siyasi krize girmesine bağlı olarak ‘yükselen değerler’ anaforu ciddi yara aldı. Sene—i devriyesini yaşadığımız 11 Eylül Saldırısı da adeta yanan ateşe benzin döktü. Güvenlik kavramının demokrasiden daha önemli olduğu, kamu yararı adına bireysel özgürlüklere müdahale edilebileceği görüşü özgürlüklerin beşiği ABD’de bile entellektüel seviyede ciddi destek buldu. İşsizlik ve ekonomik kriz dalgaları nazarları mega trentlerden çevirdi. Francis Fukayama’nın kehaneti doğru çıkmış ve ‘Tarihin Sonu’ gelmiş miydi? Fukayama’nın liberalizmi insanlığın görüp göreceği en son durak ilan etmesini haklı çıkarırcasına fikirler bir fetret dönemine girdi. Son 20 yılda gelinen nokta adeta test ediliyordu. Ekonomi ve fikir dergileri 90’lı yıllarda sıkça yaptıkları üzere yükselen trentlere dönük haberler yapamaz oldu. Birbirinin türevleri sayılacak eski görüşler makyajlanarak yeni diye sunuldu.
   <br/>
   <br/>
   Fikir dünyamıza yön veren bilim adamlarına bir şeyler mi olmuştu? İlhamını kaybetmiş şairler gibi yeni kavramlar türetemiyorlardı. Mesleği vizyonerlik ya da fütüroloji olan bilim adamları ürettikleri kavramları fikir piyasasına sürerek insanların tartışacağı kavramlara elbise giydirirlerdi. İşte Peter Drucker Bilgi Toplumu ve Kapitalizm Sonrası Toplumu, Brezzezinski Teknotratik Çağı ve Daniell Bell Sanayi Sonrası Toplum kavramlarını ortaya attılar ve biz uzun süre bu kavramlar üzerinde tartışıp durduk.
   <br/>
   <br/>
   Dönüşümler toplumlar tarafından geç algılanıyor. Yaşandığı dönemde değil de üzerinden bir süre geçtikten sonra daha doğru tarifleri yapılmaya başlanıyor. Yaşanılan dönemin temel unsurlarını iyi sezebilen kişiler bu parçaları birleştirerek gelecek hakkında fikirler üretiyorlar. Sosyolojinin bir alt kolu gibi duran fütüroloji işte bu değişim ve dönüşüm cetvelinin kısaldığı, daha önce birkaç yüzyılda yaşanacak yükseliş ve çöküşlerin birkaç haftada olabildiği bir entegre sistem içinde geleceğin tarifini yapmaya çalışıyor. Bunu yaparken koku alma, sezgi, hayal gücü, fantezi gibi duyularının gelişmiş olması gerekiyor. Fütürologlar bir anlamda iki temel soru üzerinde fikir yürütüyorlar. Birinci soru; 20—30 yıl sonra dünya nasıl bir hal alacak? İkinci temel soru 20—30 yıl sonra dünya nasıl bir hal almalı? Ekonominin üzerine çöken ve bir türlü kalkmayan karabasan fütürologları bekleme salonuna aldı. Bu bekleyişin sürekli olmayacağı ve kriz ortamlarının daha yüksek fikirler için kuluçka görevi gördüğü tezini de yabana atmamak gerekiyor.
   <br/>
   <br/>
   Laiklik herkesin malı oldu
   <br/>
   <br/>
   Üzerinde uzun uzun fikirler yürüttüğümüz, saatlerce tartıştığımız, daha sonra tartışmaktan bıktığımız, canlılığını koruyan ama nostaljik tatlar da taşıyan fikirleri biraz hatırlayalım: Adriyatik’ten Çin Seddi’ne kadar her yer Türkiye’nin hedefleri içerisindeydi. Hür düşünce, hür teşebbüs, din ve vicdan hürriyeti millet için içi yeni yeni doldurulan kavramlardı. 80’lere gelinceye kadar laiklik yüzeysel bir tanımla geçiştirilirdi: Din ve devlet işlerinin birbirinden ayrılması şeklinde tarif edildikten sonra topluma sarkan tarafı ve İslamiyet ile nasıl uzlaşabileceği üzerinde durulmazdı. Laikliğin yanında ya da karşısında olunması istenirdi. Muhafazakâr çevrelerde bile bu böyleydi. 90’lı yıllar bir açıdan diyalog—hoşgörü çerçevesinde herkesin birbirini anlayıp kabul etmeye çalıştığı bir dönem oldu. Tartışmalar Müslümanların da samimi bir şekilde laikliğe bağlı olabileceği hatta bunun bir zorunluluk olduğu noktasına geldi. Siyasal İslam da bu tartışmalardan payını aldı. Soğuk savaş döneminde dünyayı kurtaracak reçetenin ellerinde olduğunu söyleyenler eski ideolojik tutumlarından sıyrılarak siyaset yapma yolunu tercih etti.
   <br/>
   <br/>
   Liberalizm ortak payda mı?
   <br/>
   <br/>
   Komünizmin etkisini yitirmesi ile birlikte tüm dünyada özgürleşme eğilimlerinin artmasına bağlı olarak liberal fikirler ağırlık kazandı. Hatta liberal fikirler o kadar ortak bir payda oluşturmaya başladı ki, komünist, liberal, sağcı, solcu, laik ve İslamcı herkes başına liberal kelimesini koyarak kendini tarif etmeye başladı. Fikirlerdeki liberal eğilim aynı zamanda birbirlerine yakınlaşmalarını da sağladı. Kemal Derviş görüşünü tanımlarken liberal sosyal devletçi dedi. Eski tüfek sağcı ve solcular ‘namuslu fahişe demek gibi birşey’ diyerek böyle bir senteze karşı çıksalar da CHP bu yaklaşımı içine sindirerek Derviş’i parti üyesi yaptı.
   <br/>
   <br/>
   Devlet baba
   <br/>
   <br/>
   Geçen süre içinde yeni ‘devlet’in nasıl olması gerektiği hususunda uzun uzun tartışmalar yapıldı. 8.Cumhurbaşkanı Turgut Özal ‘Devlet baba olmaz. Baba olunca yeri gelince dayak atar’ diyerek tarafını belli ederken jakoben devletçiler ‘devletin kendisini savunma hakkı vardır’ görüşünden hareketle müdahaleci yaklaşımları meşru kabul etti. Bu paralelde birey—bireysellik gibi kavramlar toplumun karşısında bir yere oturtuldu. Kişisel tercihler topluma rağmen olsa bile kutsallaştırıldı. Çoğunluğun karşısında marjinal durmak özendirildi. Bireysel olmak yerine ‘şahsiyet sahibi’ olmayı tercih edenlerin görüşleri geniş kitlelere yaygınlaştırılamadan dar alanda makes buldu.
   <br/>
   <br/>
   ÇUŞ’lar dünyayı istila etti
   <br/>
   <br/>
   Çok uluslu şirketler de 1990’lardan 2000’lere miras kalan dominant unsurlardan biri. Özel sektörlerin büyümesine bağlı olarak ülke dış politikasını siyasetçilerin değil çok uluslu şirketlerin (ÇUŞ) belirlediği en yetkin isimler tarafından söyleniyor. Gelişmiş ülkelerin ve liberallerin savunduklarının aksine ÇUŞ’ların kendi çıkarlarını ön planda tutarak dünya refahını azınlıklar lehine artırdığı, büyük çoğunluğun eskiye göre daha fakirleştiği eleştirileri yapıldı. Sermaye tröstleri MAİ projesi ile ekonomik faaliyetler için sınırların kalktığı ve sermaye hareketlerinin tamamen serbestleştiği bir ortam hayal etti. İşte bu sebeple Batı’da küreselleşme karşıtı denen her fikirden insanın içine girebildiği gruplar oluştu. Küreselleşmenin baş aktörü olan çok uluslu şirketlerin ayrıca ulus devletlerin de en büyük düşmanı olduğu savunuldu.
   <br/>
   <br/>
   İnternet olmadan asla
   <br/>
   <br/>
   Sanal âlem yine özellikle 90’lı yılların ortalarından itibaren hızla hayatımızın bir parçası oldu. Daktiloya bile alışamayan bir nesil bilgisayarda internet üzerinden sörf yapmanın tadını çıkarmaya başladı. Artık devlet dairelerinden tutun bankacılık ve sanayinin her alanında bilgisayarsız bir hayat düşünülemiyor. Yine sanal âlemde kurulan cheat odaları ve burada kurulan dostluklara, evliliklere ve boşanmalara şahit olundu.
   <br/>
   <br/>
   Fikri meselelerin yanında enerji darboğazı, nüfus artışı ve ekolojik felaket gibi konular tartışıldı ve oldukça karamsar senaryolar üretildi. Dünyada var olan enerji, artan nüfusu ve sanayiyi beslemeye yetmeyecek ve 20. yüzyılda olduğu gibi enerji üzerinde büyük savaşlar çıkacaktı. İnsanoğlu doğayı tahrip ettiği için dünya gittikçe yaşanmaz bir hal alıyor, ozon tabakası deliniyor ve çevre kirleniyordu. Birtakım uluslararası ve yerel çevre örgütleri ortaya çıktı ve doğayı kirleten unsurlara karşı savaş açtı.
   <br/>
   <br/>
   Ekonomik kriz bile fikri gelişmeler üzerinde olumsuz etki yapabiliyorsa ABD’nin Ortadoğu’da geniş çaplı bir askeri operasyonunun entellektüel kesimlerde nasıl bir etki yapacağını şimdiden kestirmek çok zor. Yine de haksızlık etmeyelim; küreselleşme adı altında millet, egemenlik, serbest piyasa, liberalizm gibi kavramlar Türkiye’de de herşeye rağmen tüm hızı ile tartışılıyor. Ama irtica ve laiklik gibi 20. yüzyılın başından beri uzlaşmaya varamadığımız kavramları silbaştan yeniden tartışmak yok mu, işte o insanın canını çok sıkıyor. Fütüristleri göreve çağırıyoruz: Ne olur Türkiye’ye yeni kavramlar hediye edin.
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=1827), [web.archive.org (arşiv bağlantısı)](http://web.archive.org/web/20030904093937/http://www.aksiyon.com.tr:80/detay.php?id=1827)
