# "İsviçre’de 45 milyar dolarımız var"

*Harun Odabaşı Bilinmeyen-tarih*

<div>
 <p>
  <font>
   “Türklere ait yurt dışına park edilmiş döviz cinsinden toplam, kümülatif ne kadar fon var diye bakacak olursak yaklaşık 70 milyar dolar civarında bir fon olması lazım. İsviçre’de izi takip edilmiş görülebilen 45 milyar dolar bir para var. Bu 70 milyar doların önemli bir bölümü Türkiye’ye uzun bir süre daha gelmez”
   <br/>
   <br/>
   Türkiye firene bastı. Artık, sonradan bedeli ağır ödenecek ekonomik büyümeyi bile istemiyor. Enflasyon Büyük Şeytan ilan edildi. En kırılgan nokta borç dinamiklerinin makul seviyelerde döndürülmesi noktasında odaklanıyor. Bunun için yeter ve gerek şartlardan biri bankaların iç yapısının düzeltilmesi. Bir de Türkiye’de mayalandıktan sonra yurt dışındaki bankaların kasasında yatmakta olan yerli paralarımız var. İşte kritik bir süreçten geçerken kafamızda zincirli sorularla ayrıntılarda aykırı fikirleri ile dikkat çeken Doç. Dr. Cevdet Akçay ile görüştük. Akçay, Koçbank ve Koç Yatırım’ın başekonomisti olmasının yanında Koç Üniversitesi’nde öğretim görevlisi.
   <br>
    <br>
     —Sermayenin dininin, milliyetinin olmadığı söyleniyor ve sermaye için sınırların kalkması küreselleşmenin önemli bir faktörü ve dinamiği olarak kabul ediliyordu. Ancak özellikle 1997 yılından itibaren sıcak para olarak gelen sermayenin küreselleşmenin önünde bir tehdit oluşturduğu görüşü ağırlık kazanmaya başladı. Türkiye’deki yabancı sermayenin kaçışı ile kriz arasındaki ilişki de bu tezi destekliyor. Sizce kısa süreli sıcak para hareketleri küreselleşmeyi tehdit ediyor mu?
     <br>
      <br>
       Sıcak paranın karşısında olmayı kolaycı çözümler arasında görüyorum ve bu görüşe katılmıyorum. Şu sebeple: Eğer çok kısa vadeli pörtföy hareketlerinden çekiniyorsanız, bunları gerektirecek bir finansman ihtiyacınızın olmamasına dikkat edersiniz. Zorunlu bir finansman ihtiyacı içine girdikten sonra bir yerden bunun gelmesi lazım elbette. Kendi bahçeni düzeltmeden ‘eyvah kısa vadeli sermaye geliyor’ diye feryat etmenin hiçbir anlamı yok. Belirsizliğin bu kadar uzun vadeli olduğu, piyasaların rölatif durduğu bir ortama bir sermayeyi uzun vadeli getiremezsiniz. İstikrara kavuşmuş piyasalara uzun vadeli yabancı sermaye geliyor mu gelmiyor mu? Elbette geliyor. Ben kısa vadeli finansman ihtiyacını ortadan kaldırdığım takdirde o zaman kimse gelip bana kısa vadeli sermaye veremeyecek.
       <br>
        <br>
         —Kısa vadeli sermayenin gelişini zorlaştıramaz mısınız?
         <br/>
         <br/>
         Finansman ihtiyacınız var ve siz buna rağmen kısa vadeli sermayeyi reddedebilirsiniz. Ama bu sefer borçlarınızı nasıl ödeyeceksiniz? Para bulmanız gerekiyor. Borçlarımı ödemiyorum demek zorundasınız ki bu diğerine göre daha iyi bir durum değildir. Türkiye bunu yapmak isteyip istemediğine karar vermeli. Kısa vadeli sermayeyi istemeyebilirsiniz ama mecburiyet durumunda izin vermek zorundasınız. Oynak kur rejimine de keyfimizden geçmedik, mecburen geçtik. Meseleye böyle bakmak lazım.
         <br/>
         <br/>
         Benim anlayamadığım bir nokta da; ortaya çıkış sebebine hiç bakmadan ve temel sorunlar irdelenmeden kısa vadeli sermaye gelmesin demek.
         <br/>
         <br/>
         Liberalizasyon hareketleri aşama aşama gerçekleşiyor. Sermaye hareketlerinden önce ticari liberalizasyon, ithalat ve ithalatın kolaylaşması yaşandı. Sermaye hareketleri bunun üzerine geldi. Gelişmekte olan ülkeler sermaye hareketliliğini görünce hemen üzerine atladılar. Bunun sebebi açık: Kapalı bir ekonomide sizin yapacağınız yatırımları kısıtlayan şey sizin iç tasarruflarınızdır. İç tasarruflarınızı artırmadan yatırımlarınızı artıramazsınız. Büyümenizi hızlandıramazsınız. Kendi param olmadığına göre yabancının tasarruflarını kullanırım, istihdam açarım, ekonomiyi büyütürüm, ekonomi büyüyünce de borçlarımı daha rahat öderim. Demek ki açılmak iyi birşey. Sermaye hareketliliği iyi birşey. Buradaki varsayım ile kağıt üzerindeki pratik arasında farklılık var. Bu sistemde benim yatırım için çok fazla harcama yapmam gerekmiyor, bu açığı yabancı sermaye gelerek kapatacak.
         <br/>
         <br/>
         —Ama işler kitaba uygun gelişmedi.
         <br/>
         <br/>
         Yabancı sermaye, kimin yabancı sermayeye ne kadar ihtiyacı varsa o ülkeye o kadar fazla gitmeli idi. Yatırım ihtiyacına göre gidilecekti. Ancak öyle olmadı. Kim ne kadar sorunlu politika güdüyorsa ona daha fazla yabancı sermaye geldi. O zaman ne yapmamız lazım, bahçemizi düzgün tuttuğumuzu göstermemiz lazım. Ben sorumlu mali ve bütçe politikaları güdüyorum. Ve bir de yabancı sermaye olarak sen gelirsen ben daha fazla büyürüm. Bu sinyali verirseniz gelecek, yok vermezseniz sermaye açığınızı kısa vadeli sermaye ile sağlamak durumunda kalırsınız.
         <br/>
         <br/>
         —Ekonomilerinde yabancı sermaye ile ciddi büyüme gerçekleştiren ülkelere baktığımızda yabancı sermayenin ilk önce reel piyasalara doğrudan yatırım yaptığını görüyoruz. Türkiye’de ise yabancı sermaye reel piyasalara yeterince gelmeden sıcak para girişi yapmayı tercih etti.
         <br/>
         <br/>
         Burada baktığınız zaman Güneydoğu Asya ile Latin Amerika farkı ciddi bir şekilde çıkar ortaya. Türkiye Latin Amerika’nın geçmişine daha fazla benziyor. Güneydoğu Asya’ya benzemiyoruz. Güneydoğu Asya’da her zaman sorumlu bütçe ve sorumlu mali politikalar güdülür, hiçbir zaman bunlarda gevşeme olmaz. Onların sorunları başka noktalarda. Latin Amerika ise sorunlu mali politikalar, senyoraj gelirine dayanma şeklinde yani para basarak açıklarını giderme gibi yöntemler denedi. Bu tip yapılara uzun vadeli sermaye hareketleri giriş yapmaz. Aptal değil bu adamlar. Yabancı sermaye, üretkenliğin ve getirinin yüksek olduğu ülkelere girer.
         <br/>
         <br/>
         —BDDK Açık pozisyon seviyesini 8 milyar dolar olarak açıkladı. Siz bunu nasıl karşılıyorsunuz?
         <br/>
         <br/>
         8—9 milyar dolar döviz pozisyon açığı, 7—9 milyar dolar da  dövize endeksli pozisyon var. Demek ki 1 milyar dolara yakın lot pozisyon açığı var. Son rakamlar bu. Ama bunlar açıklanan rakamlar. BDDK’nın elinde açıklanmayan bazı rakamların olup olmadığını bilmiyoruz. BDDK’nın elinde böyle rakamlar var da yayınlamıyor mu, ben sanmıyorum. BDDK’nın bu bilgileri haiz olduğunu varsaymak istiyorum.
         <br/>
         <br/>
         —BDDK bazı rakamları piyasada panik olur düşüncesi ile saklıyor olabilir mi?
         <br/>
         <br/>
         Bence saklamaması lazım. Eğer öyle birşey yakaladıysa yakaladığına cezayı kesmesi ve bize de onu açıklaması lazım. Ben eğer itibarlı bir müessese olmaya çalışıyorsam, bu çaba içinde olmayan müessese ile aramdaki farkın bilinmesi lazım. Tasarruf mevduatındaki garantinin de artık devre dışı kalması lazım. Bu da sistemi hâlâ ciddi bir şekilde bozmaya devam ediyor.
         <br/>
         <br/>
         —Bu son açıklanan programın yumuşak karnı neresi? Nereden darbe yiyebilir?
         <br/>
         <br/>
         Son program ile önceki istikrar programı arasında bir fark yok. Darbe yiyebileceği yerler aynı ama yansımaları çok farklı olacak. Darbe gelirse yine bankacılık sisteminden gelecek. Oradaki problemin birşekilde devam etmesi sıkıntıyı artırıyor.
         <br/>
         <br/>
         —Bankacılık sistemini düzenlemek için epey bir gayret sarfedildi. Sermaye rasyoları ekvator gibi bir hat olarak ortaya koydular. Bu çalışmaları yeterli bulmuyor musunuz?
         <br/>
         <br/>
         Gelinen noktayı tam olarak görmediğim için tam anlamı ile birşey söyleyemeyeceğim. Ana resim çıktıktan sonra yorum yapılabilir. Ana fikir olarak ciddi darbe yemiş bir sistemin ciddi darbe yediğinin orta yere serilmesi lazım. Son 1,5 yıllık ekonomik kriz döneminde bankacılık sistemi insanlara sürekli şunu söyledi: Ekonomik kriz başka sektörleri vurduğu gibi bizi de vurdu. Ancak şu anda bankacılık sisteminin kötü çıkmaması hiç hoş bir durum değil. Eğer bir darbe yenildi ise bu darbenin şiddetinin tespit edilmesi lazım.
         <br/>
         <br/>
         —Ama birçok bankaya el konuldu. Bu yeterli değil mi?
         <br/>
         <br/>
         Ben sistemdekilerden bahsediyorum. Gidenler gitti. Ben kalanların da bu süreçten herhangi bir darbe almadan sıyrılabildiğini sanmıyorum. Ben bankaların sağlam görünüyor olmasını ne sistem açısından ne de Türkiye açısından olumlu bulmuyorum.
         <br/>
         <br/>
         —Peki kapalı kapılar ardında bir hesaplaşma yaşanıyor olamaz mı? Bankacılık sisteminin sorunlarını orta yere sermek güven duygusunu daha da ortadan kaldırmaz mı?
         <br/>
         <br/>
         Orada bir hassas denge var, o dengeyi çok net anlamak gerekiyor. Evet bankacılık sektörü çok ciddi bir şekilde kredibiliteye güvene dayanan bir sektör. Sorunları çok fazla ulu orta açıkta tartışamazsınız argümanına katılıyorum. Ama bu herşeyin kapalı kapılar ardında olup orada kalacağı anlamına gelmiyor. Kapalı kapılar ardında hesaplaşma olabilir. Ama oradan çıkan sonucu kamuoyunun mümkün olduğu kadar şeffaflık içinde bilmesi lazım. Burada saklama yapmaya gerek yok. Çünkü bizim kaynaklarımızı kullanan şirketlerden bahsediyoruz. Ben şuna karşı değilim. Karar alıcı merciler her banka ile ayrı ayrı masaya oturur. Hepsine aynı reçeteyi veremezler. Çünkü hepsinin sorunları ayrı ayrı. Ama sorunlar halledildikten sonra insanları konu ile alakalı bilgilendirmeleri gerekir. Yoksa hangi şeffaflıktan bahsediyoruz ki. Yani ben bu bankaların bilançolarının gerçeği yansıtmadığını anladığım anda o bilançoya bakmamın ne anlamı var. Çıkan banka bilançolarına kim inanıyordu Türkiye’de? Bankalar birbirleriyle dalga geçmiyor muydu? Meclis’ten geçen bütçe de cidiye alınmazdı aynı şekilde. Gerçeği yansıtmayan bilançolarla banka propagandası yapılmasına göz yumuluyor. Şeffaflık değil ki bu tam bir üstünü örtme operasyonu. Bu kapalılığın kalkması gerektiğine herkesin inanması lazım. Aslında bu gereklilik anlaşıldı ama şöyle uzunlamasına bir kalkarsa daha iyi olur.
         <br/>
         <br/>
         —Bu bir tercih değil mi? Bazı sorunları zamana yayarak halletmek istiyor olabilirler?
         <br/>
         <br/>
         Eğer bir esneklik sağlanacaksa resim net bir şekilde ortaya konduktan sonra sağlanmalı. Resim netleştirilmeden esneklik sağlanmasına karşıyım.
         <br/>
         <br/>
         —Resim tam olarak çekilmedi mi? BDDK’nın elinde bankaların gerçek durumunu gösteren tablolar yok mu? BDDK reel—politik davranarak sorunları çözmek istiyor olamaz mı?
         <br/>
         <br/>
         Ben sistemde batma aşamasına gelmiş büyük bir banka olduğunu zannetmiyorum. Bankaların kuvvetinin onun üzerinde olduğuna inanıyorum. Ama hasar yenmiştir. Sistemde acayip bir çıldırma olduğu yönünde laflar kar topu gibi büyümeye başladı. Bu tabii hiç hoş olmayan bir gelişme.
         <br/>
         <br/>
         Biz bu sistemdeki bankaların bilançolarını çok iyi durumda gösterirsek bence bu kar topu daha da büyüyecek. Söylentilerin arkasını almak için alınmış olan hasarı mümkün olan en yüksek gerçeklik katsayısı ile aktarmak lazım. Hasar yazmış olmak ayıp değil.
         <br/>
         <br/>
         —Şimdiye kadar yurt dışına çıkan Hans’ın, Michel’in dışında Ahmet’in Mehmet’in paraları da uzun süreden beri yurt dışına çıkıyor. Bu paranın miktarı ne kadardır?
         <br/>
         <br/>
         Hangi zaman diliminden bahsettiğinize bağlı değişen bir cevabı var ama. Toplam, kümülatif Türklere ait yurt dışına park edilmiş ne kadar fon var döviz cinsinden diye bakacak olursak yaklaşık 70 milyar dolar civarında bir fon olması lazım. İsviçre’de izi takip edilmiş görülebilen 45 milyar dolar bir para var. Bu 70 milyar doların önemli bir bölümü Türkiye’ye daha uzun bir süre gelmez.
         <br/>
         <br/>
         —Niçin gelmesin?
         <br/>
         <br/>
         Şöyle düşünüyorum. Yurt dışındaki döviz tevdiat hesabındaki beklentilere baktığınız zaman bunların çok büyük bir bölümü uzun süre çözülmeyecektir. Yani girdikleri zararlara rağmen çözülmeyecekler. Yurt dışına çıkan paraların büyük miktarda olanları bir daha yurt içine girmeyecekler. Yani o insanlar bir şekilde Türkiye’ye alternatif bir hayatı da seçmiş insanlar. O paralar bir şekilde yurt dışına kaçırılmış paralar. Onlar çocuklarına ve torunlarına başka türlü bir hayat alternatifi bırakmayı düşünen insanlar. Bir de şöyle bir kısım var. Profesyonel Türkiye’de çalışanlar. Bunlar kazandıkları 60—70 bin doları bile Türkiye’nin riski artmaya başlayınca korkudan yurt dışına çıkarmış insanlar. Bunlar dışarıda bir hayatı pek düşünmeyen, hatta o tasarruflarla yurt dışında özledikleri hayatı kurmaları mümkün olmayan insanlar. Bunlar bir dönem getirecekler paralarını. Ama o büyük paraları ellerinde tutanlar, Lüksemburg, Bürüksel, İsviçre’de paraları olanları kaybettik.
         <br/>
         <br/>
         —Bu insanlar varlık vergisinin acısını hisseden gayrimüslimlerin ağırlıkta olduğu bir kesim mi?
         <br/>
         <br/>
         Belki onların içersinden de olabilir. Ama benim burada kastettiğim onların çocukları ya da torunları ile alâkalı bir durum değil. Türkiye’de son 10—12 sene içerisinde yaşanan yalan dünyasından da nasiplenmiş olan çok ciddi bir kesim var. Onlar da paralarını yurt dışına çıkardılar. Yani Türkiye dolar milyoneri olmanın çok önemsiz olduğu bir dönem geçirdi.
         <br/>
         <br/>
         Bunlar işler iyiye gittiği zamanda bu paralarını Türkiye’ye getirmeyecek insanlar. Çünkü getiriye dayalı çalışan insanlar oldukları için Türkiye’nin durumu iyiye gittiği zaman faiz oranlarından, fonlardan yüksek kârlar elde etmeleri mümkün olmayacak. Piyasaların algıladığı Türkiye riski ile bu insanların algıladıkları Türkiye riski birbirinden çok farklı anlamlar ifade ediyor. Piyasalar çok düşük bir Türkiye riski görürken bu insanlar hâlâ çok yüksek bir Türkiye riski görecekler. Getiri açısından da Türkiye’nin iyiye gitmesi cazip olmaktan çıkıyor. Bana sorarsanız bu paralar için geçmiş olsun demekten başka çare yok. Türk Lirasında ciddi bir getiri görenler belki bu süreç içerisinde tekrar içeriye sokarlar ama alacaklarını aldıktan sonra da hiç durmazlar.
         <br/>
         <br/>
         —Anadolu sermayesinin tavrı nasıl?
         <br/>
         <br/>
         Anadolu’yu gezdiğimizde çok hoşuma giden birşey oldu. Bu insanlarda muazzam pörtföyler var. Paralarını başkaları gibi yurt dışına kaçırmamışlar. Anadolu’daki tavrın büyük şehirlerin tavrından farklı olduğunu gördüm. Allah’tan böyle olmuş. Büyükşehirlerde 50 bin doları koyan hemen yurt dışına atmış. Anadolu’da 30—40 trilyonluk birçok portföyler var. Bir yere gitmemiş ve bir yere de gitmeyi düşünmüyor. Yani büyük şehirlerin pörtföy açısından küçük insanları Anadolu’nun büyük insanlarından daha meyilli yurt dışına para kaçırmaya.
         <br/>
         <br/>
         —Büyükşehir derken geleneksel zenginlerimizi mi kastediyorsunuz?
         <br/>
         <br/>
         Sadece onlar değil. Büyük şehirin hali vakti yerinde olan profesyonel çalışanları. Kendi çevremde de aynı şeyi görüyorum. 50 bin doları bulan lanet olsun ben bu sistemde kalmam deyip parasını yurt dışına atıyor. Belki tek başına küçük para gibi duruyor ama bir araya gelince ciddi paralar ortaya çıkıyor.
         <br/>
         <br/>
         —Türkiye büyümeye geçerse büyümenin katalizörü Anadolu sermayesi olacak o zaman?
         <br/>
         <br/>
         Gaziantep gibi illerin sayısı artacak. Ve Türkiye o zaman tersine göçü de yaşayacak. Türkiye’nin yaşadığı kötü koşullar tersine göçü özendirecek. Böyle olunca Türkiye daha normal bir hale gelmiş olacak. Şu anda baktığımız zaman muazzam konsantrasyon bölgeleri var Türkiye’de. Ufacık bir yerde yoğunlaşma var ve geri kalan alan kıraç bir bölge gibi kalıyor.
         <br/>
         <br/>
         —İhracatçılar Türk parasının aşırı değer kazanmasından rahatsızlar? Sizce doların değeri gerektiğinden daha fazla mı düşük?
         <br/>
         <br/>
         İhracat ve reel kesim durumunu olduğundan daha kötü gösterme eğilimindedir her zaman. Türk parasının değer kazanmasından şikayet ediyor ihracatçılar. Fakat Türk parasının sürekli değer kazanacağını düşünmeleri büyük hata. Bu tip devalüasyon sonrası durumlarda ne oluyor, Türk parasının durumu aşağı mı yoksa yukarı mı gidiyor diye geçmiş örneklere baksa görecek ama o sürekli döviz spekülatörlüğü yaparak para kazanma arzusunda. Ben ihracat rakamlarının kötü çıkacağını düşünmüyorum. Mart ayı ihracat rakamlarındaki artış zaten bu görüşümü destekliyor. Benim savunduğum şu; ihracat büyümenin motoru olmaz. Türk Lirasına aşırı değer kaybettirerek döviz kazanmayı düşünmek normal bir durum değil. Bu ekonomik krizi en az hasarla atlatan sektörler ihracatçı sektörler değil miydi zaten. Açıkça görüldü ki ihracat yapamayanlar kriz döneminde daha kötü duruma düştüler.
         <br/>
         <br/>
         e—posta:harunodabasi@hotmail.com
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 9 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11892), [web.archive.org (arşiv bağlantısı)](http://web.archive.org/web/20050227214627/http://www.aksiyon.com.tr:80/yazdir.php?id=11892)
