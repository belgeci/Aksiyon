# JR’LAŞAN İŞADAMLARI

*Harun Odabaşı 2001.02.17*

<div>
 <p class="spot">
  Bugün iş hayatına  Sultanhamam'da tekstilci,  Aksaray'ta tombalacı ya da  Bursa'da sigortacı olarak  başlayan ve ardından çevirdikleri  dümenlerle hayallerine bile  getirmedikleri bir servetin sahibi  olanlar ile bir dönemin ünlü Dallas  dizisindeki JR tiplemesi arasında  hiçbir fark görünmüyor
 </p>
 <p class="metin">
 </p>
 <img border="0" src="/web/20020111233525im_/http://www.aksiyon.com.tr/2001/324/resimler/JR.jpg"/>
 <p class="metin">
  Şahsi sermaye birikiminin yeni yeni oluştuğu, zenginliğin milyoner, fabrikatör gibi unvanlarla özdeşleştiği 1960'lı yıllarda Yeşilçam'ın ürettiği bir zengin tiplemesi vardı. Hulusi Kentmen'in şahsında tonton ve iyi yürekli iş adamının bizim de birgün karşımıza çıkmasını ve o zengin kızın babasının hayallerimizi gerçekleştirmesini çok düşlemiştik! 1980'li yıllarda ise Türkiye'nin en ücra köylerinde dahi izlenen Amerikan dizisi Dallas'ta çizilen bir zengin tiplemesi vardı. O dönemlerde pek alışık olmadığımız ama daha sonra benzerlerine çok rastlayacağımız , iyi yürekli petrol zengini babanın 'servete giden yol cesetlerle doludur', 'başarıya giden her yol mübahtır' diyen şerefsiz oğlu JR.
 </p>
 <p class="metin">
  JR nasıl bir insandı: İşini gördürmek için adam satın alan, rakip firmanın önünü kesmek için her türlü dalavereyi yapan, bu uğurda cinayetler işleyen, kardeşini dahi kendisine rakip görerek arkasından entrikalar çeviren bir işadamı. Bugün iş hayatına Sultanhamam'da bir tekstilci, Aksaray'da tombalacı ya da Bursa'da sigortacı olarak başlayan ve ardından çevirdikleri dümenlerle hayallerine bile getirmedikleri bir servetin sahibi olanlar ile JR tiplemesi arasında hiçbir fark görünmüyor. Kendi rahatları uğruna geniş kitlelerin refahını gaspeden bu tipleri devletin son iki—üç yıl içinde başlattığı operasyonlar çerçevesinde kamuoyu çok yakından tanıma imkanı buldu.
 </p>
 <p class="metin">
  Tanrıları para olanlar her yolu mübah görüyor
 </p>
 <p class="metin">
  Tanrıları para olan ve başka bir gücün onları denetlemesine izin vermeyen bu iş adamları kanunları kendi işlerine maske yaparak, sinsice yürüttüğü faaliyetlerle belki uzun süre itibarlı—namuslu işadamı görünmeyi de başarmışlardı. Ama servetlerinin altındaki gerekçeler azıcık deşildiğinde her türlü pisliğin mevcut olduğu fark edildi.
 </p>
 <p class="metin">
  İş dünyası işadamları arasındaki bu ahlâki erimeden rahatsız olduğunu beyanatları ile ortaya koyuyor. TÜSİAD Başkanı Erkut Yücaoğlu bu konuda kulağa hoş gelen sözler söylüyor: Genel ahlak kurallarını, vergi vermek, kayıtları düzgün tutmak, kurumların varlıklarını muhafaza etmek ve bireysel amaçlara yönelinmesini önlemek olarak tanımlayan Yücaoğlu, "Osmanlılar döneminde ahilik ve lonca sistemine benzer yöntemi bugüne uyarlamak lazım." diyor.
 </p>
 <p class="metin">
  İcratta çifte standart var
 </p>
 <p class="metin">
  Fakat TÜSİAD bu konuda ne kadar homojen ve kararlı? TÜSİAD'ın geçen yıl üyelerinden birisini haysiyet divanı vasıtasıyla hemen atarken diğer biri hakkında pasif kaldığı biliniyor. Aynı pasif tutumu ismi önemli bir şaibeye karışan Berdan Tekstil'in sahibi Muhteşem Ekenler ve Cavit Çağlar ile alakalı da sürdürmüşlerdi.
 </p>
 <p class="metin">
  TİSK'in patronlar arasındaki etik değerlerle alakalı ciddi bir araştırma yaptırdığı, TÜSİAD'ın bir Ahlak Anayasası hazırlattığı biliniyor ama bu çalışmaların folklorik olmaktan çıkarak ciddi bir otokontrol mekanizmasını ortaya çıkarması gerekiyor.
 </p>
 <p class="metin">
  İşdünyası manevi değerlere kayıtsız
 </p>
 <p class="metin">
  İşdünyasında manevi değerlere karşı ciddi bir kayıtsızlığın olduğunu savunan TİSK İkinci Başkanı ve Türkiye Gıda Sanayicileri İşverenleri Sendikası Başkanı Nazım Düzenli, son dönemde adı yolsuzluğa karışanların hep aynı dönemin kuşağı olduğunu ve bu kuşakta etik değerlerin çok az olmasının yolsuzluklarda önemli rol oynadığını belirtiyor: Düzenli, "Bir insanın yolsuzluk yapmamasının belli başlı iki sebebi vardır. Birincisi kanunlar, ikincisi Allah korkusu. Eğer kanunlar bir takım yöntemlerle, ayak oyunları ile aşılabiliyorsa ve o insanda manevi dinamikler oturmamış ise yolsuzluk yapmaması ya da rüşvet almaması için hiçbir sebep kalmıyor. Manevi değerleri olsa kanunlarda boşluk olsa bile o insan hak etmediği paraya elleyemez" diyor.
 </p>
 <p class="metin">
  Yeminli Mali Müşavir Servet Eyüpgiller de aynı kanaatte. Eski kuşaklar üzerinde manevi öğretilerin iyi işletilemediği için şimdiki sıkıntıları yaşadığımızı dile getiren Eyüpgiller'e göre yeni kuşakları kaybetmemek için ahlaki ve milli değerleri aşılamak için gerekli tetbirler bir an önce alınmalı.
 </p>
 <p class="metin">
  Çağlar iyi bir prototip
 </p>
 <p class="metin">
  '150 milyon dolar kefen param kaldı' diyecek kadar reel değerlerle ilişkisini koparan Cavit Çağlar örneği aslında bahsettiğimiz tiş işadamları için ibretlik bir malzeme sunuyor: Çağlar Sultanhamam'da tekstil işi ile iş hayatına atılmış hırslı ve zeki bir Anadolu delikanlısı idi! Bursa'da servetine servet katarken daha çok büyümenin yolunun siyasetçilerle yakın olmaktan geçtiğini farkeder. Elindeki bütün kozları tek bir isme oynar: Süleyman Demirel. Medya patronu oldu. Özelleştirmelerde ismi geçti. Borcu olduğu Ziraat Bankası'ndan sorumlu devlet bakanı oldu. Bursa'da en fazla vergi veren işadamı oldu. Katkı maddeleri ile öylesine büyüdü ki İnterbank ve Etibank adında iki bankanın sahibi oldu. 'Vergi veren enayidir' sözü ona aitti.
 </p>
 <p class="metin">
  İşine geldiği dönemde Tansu Çiller ile çok iyi ilişkiler kurdu. Ama araları bozulunca Refahyol döneminde laiklik maskesi takarak Çiller'i yoğun bir şekilde eleştirmeye başladı. Adını başbakan adayları arasında geçirmeyi bile başardı.
 </p>
 <p class="metin">
  Karanlık mazisi Nesim Malki cinayeti sonrası bütün dehşeti ile önüne döküldü. Alaattin Çakıcı ile ilişkisi hep konuşuldu. Erbakan ile kurduğu iyi ilişkiler Refah Partisi'ne geçeceği dedikodularını doğurdu. Şimdi bekleyen adam.
 </p>
 <br/>
 <center>
  <a class="anaorta" href="http://web.archive.org/web/20020111233525/mailto:harunodabasi@usa.net">
   harunodabasi@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/324/ekonomi/1.htm), [web.archive.org (arşiv bağlantısı)](http://web.archive.org/web/20020111233525/http://www.aksiyon.com.tr:80/2001/324/ekonomi/1.htm)
