# Stratejiktir dediler özelleştir-mediler

*Harun Odabaşı 2000.10.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Demiryolu haritalarının stratejik bilgi olduğu için kamuoyundan gizlendiği, kanunda askeri tesislere 5 km.den fazla yaklaşmanın 2. derecede suç sayıldığı, yoldan geçerken bazı yerlerde durup incelemenin, fotoğraf çekmenin yasaklandığı, bol miktarda stratejik kurumların olduğu bir ülkede özelleştirme tartışmaları da çok renkli geçiyor.
  </font>
 </div>
 <div id="newsText">
  <font class="detail-text">
   Askeriye, bürokrasi ve bakanlık koltuklarında etkili ve yetkili isimlerin özelleştirme karşıtlığı yaptığı ortamda hükümet her sene özelleştirme rekoru kıracağını söyler ama yıl sonunda masrafları zor karşılayan bir özelleştirme geliri ile defteri kapatır. Aslında 2000 yılı özelleştirmedeki kötü gidişe dur diyen bir yıl oldu. Tüpraş, POAŞ ve 3. GSM'nin satışı yapılabildi. Bu üçü içinde gerçek anlamda KİT satışında POAŞ'ı gösterebiliriz. Çünkü TÜPRAŞ'ın sadece yüzde 20'si halka arz edildi, büyük hisse hâlâ devlette, 3. GSM ise Mümtaz Soysal gibi isimlerin dahi muhalefet etmediği, edemediği bir ihale. Bir tesisin değil bir lisansın satış sözleşmesi idi 3. GSM.
   <br/>
   <br/>
   Türkiye'de genelde özeleştirmenin şart olduğu konusunda ciddi bir konsensus oluşmuş olsa bile etkin bir azınlık 'stratejik KİT', 'devletin bağımsızlığı' gibi kavramları kullanarak kendilerine haklı gerekçeler oluşturabiliyor.
   <br/>
   <br/>
   Özelleştirmeye karşı stratejik lobi!
   <br/>
   <br/>
   Soğuk Savaş döneminin argümanlarını kullanan özelleştirme karşıtı kesim, 'stratejik KİT'lerin' satılması halinde gizli kalması gereken bilgilerin düşmanların eline geçerek Türkiye aleyhine kullanılabileceğini, savaş gibi olağanüstü durumlarda mutlaka devletin kontrolünde olması gereken enerji, haberleşme gibi sektörlerin özel sektöre hele de yabancılara satılmasının Türkiye'yi zor duruma sokacağını iddia ediyor.
   <br/>
   <br/>
   Cumhurbaşkanı Ahmet Necdet Sezer'in de, Meclis açılışında yaptığı uzun konuşmada iş özelleştirme konusuna gelince dudaklarından şu ifadeler dökülmüştü: "Kamu yararı, ülkenin uzun dönemli gelişmesi kimi stratejik üretim ve hizmet birimlerinin kamu işletmesi olarak kalmasını gerektirebilir. Bölgesel gelişme için gerekli girişimlerin de kamu işletmesi olarak kalmasında yarar olabilir. Ancak, eldeki kamu işletmelerinin ekonominin kurallarına göre ve özerk yönetilmeleri, etkin ve verimli çalışmalarının sağlanması gerekir". Özelleştirme karşıtlarının ekmeğine yağ süren bu görüş borsada ve özel sektörde geleceğe dönük tedirginliği artırmıştı. Cumhurbaşkanı Sezer stratejik KİT'lerin ismini açıklamıyordu ama yine de az çok tahmin yapılabiliyordu. Bu bile paniğe kapılmak için kâfi.
   <br/>
   <br/>
   Öyle mi acaba?
   <br/>
   <br/>
   Acaba stratejik KİT'lerin satışı gerçekten Türkiye'nin milli menfaatlerine aykırı mı?
   <br/>
   <br/>
   Bu soruyu yönelttiğimiz İstanbul Ticaret Odası Başkanı Mehmet Yıldırım, gelişmiş Batı ülkelerinde stratejik KİT, özelleştirilmesi sakıncalı KİT tartışmalarının çok gerilerde kaldığını, bu tip tartışmaların ancak Türkiye gibi kendisi ile, sanayicisi ile kavgalı ülkelerde prim yaptığını söylüyor.
   <br/>
   <br/>
   Yabancı Sermaye Derneği(YASED) Genel Sekreteri Abdurrahman Arıman ise aynı soruya devletin küçülerek asli fonksiyonlarına dönmesi ile birlikte adalet, güvenlik gibi kurumlarda ağırlığını sürdürmesi gerektiğini belirterek cevap veriyor. Eğitim ve sağlık kurumlarının devletin kontrolünde olması gerektiğini ileri süren görüşlerin olduğuna değinen Arıman, "Sağlık tüm yurttaşların istifade etmesi gereken stratejik bir konudur. ABD'de sağlık tamamen özelleşmiştir, eğitim de öyle. İsveç'te ve bazı Batı ülkelerinde sağlık hâlâ devletin elindedir ve bu sorun olmamaktadır. Önemli olan yönetim anlayışı" diyor.
   <br/>
   <br/>
   Stratejik olması özelleşmemesi
   <br/>
   <br/>
   anlamına gelmiyor
   <br/>
   <br/>
   Enerji ve telekomünikasyon sektörünün stratejik olduğuna ancak bunun özel sektöre devredilmeyeceği anlamına gelmediğine dikkat çeken Arıman'a göre birçok ülkede enerji devletin kontrolünde ve bazı yerlerde de düzgün çalışıyor. Ama bu durum hizmet sağlayıcıların özelleştirilemeyeceği sonucunu doğurmaz. Ona göre THY kesinlikle stratejik değil. Türk Telekom da artık dünyadaki gelişmelere ve anlayışlara baktığımızda stratejik kabul edilmemektedir. Telefonun dinleneceği ve bununla başkalarına bağımlı hâle geleceğimiz görüşü çürütülmüş durumda.
   <br/>
   <br/>
   TSK, özelleştirme karşıtı mı?
   <br/>
   <br/>
   Özelleştirme karşıtlarının görüşlerini en iyi özetleyen Harp Akademileri Komutanlığı tarafından hazırlanan 'Özelleştirme ve TSK' başlıklı rapor. İlgili raporda özelleştirme kararlarının ekonomik olmaktan çok politik ve ideolojik olduğu vurgulanıyor. Özelleştirmenin kamu tekelleri yerine özel tekeller yaratabileceği, sosyal patlamalara neden olabileceği iddia edilirken, özellikle Halk Bankası ve Ziraat Bankası'nın satılmasına karşı çıkılıyor. Özelleştirmenin özel kesime kaynak aktarım politikasına dönüştüğü ve uluslararası sermaye ile ağır dış ve iç borç yükü altında bulunan siyasal kadro ve hâkim güçler ile yerli sermayeyi çıkarlarının çakışma noktasına getirdiği kaydedilen raporda, "Özelleştirme ile kamu tekelinden çok daha vahim sonuçlar doğuracak olan özel tekeller yaratılır. Bu politikalarla Arjantin, Meksika ve Şili örneğinde görüldüğü gibi ülke ekonomisi az sayıda holdinge teslim edilmiş olur" deniliyor. "Devletin küçültülmesi tezi sosyal devlet olgusunu budarken; geniş bir halk kitlesini piyasa güçlerine terk ederek yoğun bir sendikasızlaştırmaya ve sosyal patlamalara neden olabilecektir" uyarısına da yer verilen raporda, sermayenin güçsüzleşen devlet ve demokratik örgütler karşısında çok dengesiz bir güç kazanacağı görüşü savunuluyor.
   <br/>
   <br/>
   Raporda altı çizilen görüşler şöyle: "Özelleştirme ile kurumsal işlevler daraltılmakta ve devletin gelir dağılımını düzeltme ve fırsat eşitliğini sağlama görevleri tamamen yok edilmektedir. Bu uygulamalarla sosyal devlet ya da refah devleti yerini pasif bir idareye devretmektedir. Özel sektör bütün teşviklere karşın geri kalmış bölgelerimize yatırım yapmaktan kaçınmıştır, bundan sonra yapacağı da iddia edilemez. Özelleştirme, ne tüm ekonomik sorunları çözecek sihirli bir değnek ne de nihâi amaçtır."
   <br/>
   <br/>
   'Özelletirme hiç yapılmasın'
   <br/>
   <br/>
   Raporda, özelleştirme konusundaki öneriler kısmında şunlar sıralanıyor:
   <br/>
   <br/>
   "Özelleştirme programının yeniden düzenlenerek tamamen satılması gereken müessese, işletme ve iştirakler ile yönetim kontrolünün elde bulundurulması gereken KİT, müessese ve işletmelerin belirlenmesi ve programın takibi sağlanmalı.
   <br/>
   <br/>
   Stratejik önemi olan KİT'ler, bazıları sosyal hizmet sağlayan kuruluşlar, bir kısmı halen devlet yatırımının gerektiği alanlar, bazıları da bayrak taşıyan bu ülkenin propagandasını yapan THY, Denizcilik İşletmeleri, TRT gibi onur kuruluşlarıdır.
   <br/>
   <br/>
   Özelleştirme öncesinde, piyasalarda mevcut tekelleri ve kartelleri önleyici yasal tedbirlere işlerlik kazandırılmalı.
   <br/>
   <br/>
   İngiltere örneğinde olduğu gibi, düzenleyici kuruluşlar ve bağımsız denetim organları her sektör için oluşturulmalı ve işlerlik kazandırılmalı.
   <br/>
   <br/>
   Elektrik, su, gaz, toplu taşımacılık ve benzeri kamu hizmetleri özelleştirme dışında tutulmalı veya en az yönetim yetkisi kamuda kalacak şekilde hisse satılabilmeli.
   <br/>
   <br/>
   Stratejik nitelikli ve kamu hizmeti veren kuruluşların özelleştirilmesi yerine, durumlarının iyileştirilmesi, gerektiğinde ortaklıklar kurulması yoluna gidilmeli."
   <br/>
   <br/>
   Bu raporda tavsiye edilen KİT'lerin özelleştirilmesi askıya alınacak olsa bugün özelleştirmeden hiç bahsedilmemesi gerekir. Çünkü bu görüşe göre THY, POAŞ, Türk Telekom, enerji santralleri stratejik kuruluşlardır ve özelliştirilmemelidir.
   <br/>
   <br/>
   Özelleştirme karşıtlığı saçmalık
   <br/>
   <br/>
   İTO Başkanı Mehmet Yıldırım ise özelleştirme karşıtı görüşleri savunanları çağı yakalayamamakla suçlayarak, devletin dinleneceği iddiası ile Türk Telekom'un satılmasına karşı çıkılmasını 'saçmalık' olarak değerlendiriyor. Yıldırım, "Bugün cüz'i bir fiyat ödeyerek devletin gizli bilgilerine ulaşmak mümkün. Devletten bilgi çalmak çok kolay. Asıl özel sektör bilginin kıymetini bildiği için çok iyi koruyor ve özel sektörden bilgi çalmak çok zor. Ayrıca ışınlar vasıtası ile artık uzaydan evin içindeki hareketlerimiz dahi takip edilirken bu tip ifadeler komik kaçıyor" diyor. Yıldırım'ın bir sorusu da var: "Madem devlet çok iyi koruyor, YÖK'ün soru kitapçığı nasıl çalındı?"
   <br/>
   <br/>
   Özelleştirmeye bürokratların yanı sıra en çok bakan ve milletvekillerinin karşı olduğuna dikkat çeken Yıldırım, bakan olanın emri altındaki onlarca tesisin binlerce çalışanın ve binlerce ricacının ortadan kalkmasını istemediğini, yakınlarına ve yandaşlarına tayin yapma imkanını daraltmaya yanaşmadığını anlatıyor.
   <br/>
   <br/>
   Bilhassa yabancı şirketlerin özel durumlarda Türkiye'nin aleyhine çalışabileceği korkusunu da yersiz ve gereksiz bulan Yıldırım'a göre devlet istediği zaman bu şirketlere el koyabilir: "Yabancılara satılsa bile bu şirketler Türkiye'nin şirketleridir. Kombassan ve Jetpa'ya bir kalemde el koyan ve denetimine alan devlet gerek gördüğünde her şirkete el koyabilir. Devletimiz güçlüdür."
   <br/>
   <br/>
   Liberal anlayışta devletin ekonomiden el çektiğinin ancak çok stratejik durumlarda özel sektöre destek olduğunun altını çizen Yıldırım, "ABD ve Avrupa ülkelerinde özel sektör uzay teknolojisi gibi büyük yatırım gerektiren ancak iddialı projelere kaynak yetiştiremediği zaman projeyi devlete pazarlar. Devlet de geleceği açısından faydalı görürse projeyi destekler" diyor.
   <br/>
   <br/>
   Türkiye Turgut Özal'lı yılların başından itibaren yoğun bir şekilde özelleştirmeyi tartışıyor. Aslında siyasi yelpazenin sağında ve solunda ciddi bir özelleştirme kültürü oluştu ve muhalefet pek kalmadı ancak Türkiye hâlâ birtakım rant kavgalarından sıyrılarak önüne bakmaya vakit bulamıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6890-stratejiktir-dediler-ozellestir-mediler.html), [web.archive.org (arşiv bağlantısı)](http://web.archive.org/web/20140523043033/http://www.aksiyon.com.tr:80/aksiyon/haber-6890-stratejiktir-dediler-ozellestir-mediler.html)
