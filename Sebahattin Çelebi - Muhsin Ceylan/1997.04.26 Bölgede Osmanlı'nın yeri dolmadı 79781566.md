# "Bölgede Osmanlı'nın yeri dolmadı"

*Sebahattin Çelebi - Muhsin Ceylan 1997.04.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Avrupalılar'ın bir kısmı allı pullu sözlerle Türkiye'yi yağlayıp, bir kısmı zehir zemberek eleştirirken, çok şükür ülkemizi yakından tanıyan ve
  </font>
 </div>
 <div id="newsText">
  <font class="detail-text">
   dengeli yaklaşımlarıyla yaşadığımız süreci anlamamıza katkıda bulunan aydınlar da yok değil. Bunlardan biri de Almanya'daki üç büyük Türkiye uzmanından biri Prof. Dr. Udo Steinbach(54). Steinbach Türkiye'yi çok yakından takip ediyor. Bu bilgisi yüzünden Alman hükümetleri sık sık Türkiye politikalarında fikrini alıyorlar.
   <br/>
   <br/>
   İslami Bilimler ve Klasik Filoloji okuyan Prof. Steinbach hükümete bağlı Bilim Siyaset Vakfı'nın Ortadoğu Bölümü'nün direktörlüğünü yaptı. 1975'te Deutsche Welle radyosunda Türkçe birimi redaktörüydü. Bu yıldan beri de Alman Şarkiyat Enstitüsü(Deutsches OrientInstitut)'nün müdürlüğünü yapıyor. Bu değerli ilim adamıyla Hamburg'da yaptığımız röportajı zevkle okuyacağınızı sanıyoruz:
   <br/>
   <br/>
    Bu yüzyılda çöken imparatorlukların mirası üzerinde oluşturulan siyasi yapılanmalar özellikle Ortadoğu'da halkları temsil edebildiler mi?
   <br/>
   <br/>
   Yüzyılımızda iki kırılma hadisesi yaşandı. 1918'de Osmanlı, Avusturya Macaristan İmparatorluğu ve Çarlık Rusyası yıkıldı. 19901991 'de ise DoğuBatı çatışması sona erdi. Osmanlı'nın yıkılışının henüz hazmedilemediğini düşünüyorum. Çünkü Osmanlı'nın mirası üzerine birçok sözüm ona milli devlet kuruldu ama bunlar halkın rengini taşımıyorlardı. Bu açıdan bugün hem Balkan ülkelerinin bir kısmında, hem de İslam ülkelerinde kimlik sorunundan kaynaklanan problemler sözkonusu. Aynı meseleler Türkiye için de geçerli. 70 yıl boyunca nispeten yapay devletler sözkonusu idi ve bu devletler II. Dünya Savaşı'na kadar sömürgecilik, ardından da Doğu Batı çatışması sayesinde ayakta tutulabilmişlerdi. Şimdi ise bölge yeni bir durum ile karşı karşıya. Orta Asya'daki ülkeleri de hakimiyeti altında bulunduran Sovyetler Birliği'nin tarihe karışması ile İslam dünyası yeni bir fırsat ile yüzleşmiş bulunuyor. Bunun için Müslümanlar meşru bir düzen tasarlama, tutarlı bir yapı oluşturma görevi ile karşı karşıya bulunuyorlar. Batı kaynaklı kalkınma modelleri ve bu bağlamda sekülarizm, milliyetçilik, sosyalizm gibi ideolojiler İslam dünyası için en gerçek prensipler bütünü değil.
   <br/>
   <br/>
   Avrupa ülkeleri medeniyet götürme iddiasıyla gittikleri yerlerde sefalete yol açarken, kendileri yüksek bir refah düzeyini yakaladılar. Sömürülen bu insanlar, Avrupa "medeniyetini" benimseyebildiler mi?
   <br/>
   <br/>
   Avrupalılar bir taraftan kendi medeniyetlerini dış dünyaya taşımaya, diğer taraftan da o yerlerin tabii zenginliklerini elde etmeye çalıştılar. Günümüzün ve geleceğin dünyası için ise asıl mesele şu: Avrupalılar gerçekten de bu ülkeler ve dış dünya ile hakça bir ilişkiden yana mı olacaklar, yoksa bir taraftan hâlâ medeniyet ihracı teşebbüsünde bulunup diğer taraftan da Afrika'nın, Körfez'in veya şimdilerde Orta Asya'nın tabii zenginliklerini elde etmeye mi çalışacaklar? Avrupalıların, kendi medeniyetlerini ihraç konusunda başarısızlığa uğradığını düşünüyorum. Buna misal olarak bizim kendi modellerimize göre kurdurduğumuz Afrika'daki devletlerin çatırdamaları, yıkılmaları ve bu gelişmelerin akıttığı gözyaşları gösterilebilir. O ülkelere kendi demokrasi anlayışımızı aşılamaya çalışırken, rüşvetçilik olayına yol açtık. Bu İslam dünyası için de geçerli.
   <br/>
   <br/>
   "Bağımlı bağımsızların" mücadelesi sürüyor
   <br/>
   <br/>
    Batı'nın, bağımsızlığını kazanan eski sömürgelerden el çektiği söylenebilir mi? Mesela, Fransa Cezayir'den elini çekti mi?
   <br/>
   <br/>
   Hayır. Aslında bağımsızlık mücadelesi bugün de sürüyor. Milliyetçilik adına sürdürülen mücadelelerin başarı sağlayamadığı noktada, İslamcılık devreye giriyor. Daha radikal bir şekle bürünerek örgütler oluşturulmasıyla devam ediyor. Bu bağlamda ben Hamas'ı farklı renkte bir Filistin Milli Kurtuluş Örgütü olarak görüyorum. Birçok görüşünü paylaşmadığım Cezayir'deki FIS'i de aynı şekilde görüyorum. FKÖ de kurtuluş örgütü idi, fakat 1991'den sonra bölgede Amerika'nın ağırlığının artmasıyla beraber bir Amerikan manipülasyonu da sözkonusu oldu. İsrail'in de paylaştığı sözkonusu manipülasyona karşı giderek birçok insan direnç gösteriyor. FKÖ, en azından birçok Filistinli'nin gözünde yolun yarısında durup kaldı.
   <br/>
   <br/>
    Medeniyetler çatışması türü tezler hakkında neler düşünüyorsunuz?
   <br/>
   <br/>
   Batı ve İslam dünyası arası ilişkiler birçok sahada iyi değil. Batı kafa yapısı itibariyle İslam dünyasını anlayamıyor ve ilişkilerinde hata yapıyor. Bosna bunun örneği. İslam dünyasında da hataların yapıldığını görüyoruz. Örneğin İran politikasının birçok yönü insan olarak kabul edilebilir nitelikte değil. Şahsen Batı'nın İslam dünyasına temelde bir düşman olarak yaklaştığına inanmıyorum. Batı'nın tarihinde din ve devletin ayrılması önemli bir kazanım olarak kabul ediliyor. Fakat İslam dünyasında yeniden dinin kamu alanına sokulma gayretlerini görüyorsunuz. Ve bu gelişmeler Batı'nın çıkarlarını tehdit etmeye başlıyor. İran İslam devrimi herhangi bir Orta Asya veya Afrika ülkesinde vuku bulsaydı, dikkate alınmazdı. Ben çatışma tezine sıcak bakmıyor, diyaloğun zaruretini vurguluyorum ve bunun iki tarafta da istendiğini görüyorum.
   <br/>
   <br/>
    Batı'nın İslam dünyasındaki demokratikleşme sürecine yaklaşımını nasıl değerlendiriyorsunuz?
   <br/>
   <br/>
   Batı'nın Cezayir ve Türkiye'deki son seçimlere yaklaşımının farklı olduğunu görüyoruz. Cezayir'e yaklaşımının hatalı olduğunu ben de kabul ediyorum. Ama hata tek taraflı mı? Görüştüğüm birçok Cezayirli, ikinci tur seçimlerin iptalini tasvip ettiğini söylüyordu. Çünkü FIS seçim sonuçlarını demokrasi ile ilgisi olmayan farklı bir düzen kurmak için kullanacağını ima etti. Fakat Refah'ın Aralık 1995 seçimlerini değerlendirmesi farklı idi ve mesele Batı'da Türkiye'den daha fazla serinkanlılıkla algılandı. Çünkü Refah geçmişten beri demokratik oyun kurallarına azçok uyan bir parti oldu. Yani ben Batı'nın İslam dünyasındaki demokrasi, seçim olaylarına bir bütün olarak, olumsuz yaklaştığına inanmıyorum. Buna Almanya'nın ve Amerika'nın bir İran olayına yaklaşımı misal olarak gösterilebilir. Biz İran'ı bir İslam sistemi olarak kendi halinde kabul ediyor ve Şah rejiminin geri getirilebileceğine inanmıyoruz. İstediğimiz İran'ın bazı insan hakları prensiplerini dikkate alması. İşte bunun için de İran rejimi ile insan hakları diyaloğu içindeyiz. Bunu da, onlara kendi anlayışımızı empoze etmek için değil, aramızda köprü kurabilmek için istiyoruz.
   <br/>
   <br/>
    Türkiye'deki demokrasi anlayışını sürekli eleştiren Batı, Türkiye'de nasıl bir demokrasi görmek istiyor?
   <br/>
   <br/>
   Demokrasi halkın hakimiyeti ve insan haklarına dayanır. Sizin meclisinizde de Atatürk'ün "Hakimiyet, kayıtsız şartsız milletindir" sözü yazılı. Fakat bunun pek böyle olmadığı izlenimini ediniyoruz. Burada Türkiye'nin farklı kültürel arka planı da dikkate alınmalı. Devlete herşeyin önünde gelen bir öncelik tanınırsa, devlet adeta kutsallaştırılırsa sivil topluma manevra alanı kalmıyor. Oysa demokrasinin başında vatandaşa devlete karşı tanınan haklar geliyor. Burada asıl mesele şu: İslam ve insan hakları, demokrasi birbirini dışlıyor mu, dışlamıyor mu? Hayır. Bu meseleler geçmişte Türkiye'de tartışılmadı. Ben bu noktada Türkiye'nin öneminin çok büyük olduğunu düşünüyorum. Türkiye'yi bu meselelerin tartışılması açısından adeta bir laboratuvar olarak görüyorum. Çünkü Türkiye bir taraftan Avrupa'ya çok yakın, diğer taraftan da İslami arka plana sahip. İşte böyle bir yapı arz eden meselenin tüm İslam ülkeleri için geçerli olması sebebiyle Türkiye'de geliştirilen yaklaşımlar diğer İslam ülkeleri için yol gösterici bir niteliğe sahip olabilir.
   <br/>
   <br/>
    Türkiye'deki koalisyonu nasıl değerlendiriyorsunuz?
   <br/>
   <br/>
   Pek içaçıcı bulmuyorum. Erbakan'ın bu davranışı da pek akıllıca değil. Koltuğuna yaslanıp, bir iki hükümet denemesini daha bekleyip diğer partilerin, meseleleri çözemediğine ülkeyi şahit etseydi bir iki sene sonra daha güçlü hale gelebilirdi. Bu hükümet döneminde vaatlerini yerine getiremeyerek bazı kesimlerin desteğini kaybedeceğini tahmin ediyorum. Mesela birçok Kürt Refah Partisi'ni en az şovenist parti olarak gördü ve bu yüzden oy verdi. Bu koalisyonun Kürt meselesine köklü bir çözüm getirebileceğine inanmıyorum. Ve dolayısıyla da koalisyon ortaklarının oy kaybedeceğini tahmin ediyorum.
   <br/>
   <br/>
   Türkiye, AB'ye giremeyecek
   <br/>
   <br/>
    Türkiye'nin Avrupa Birliği'ne girme çabalarını nasıl değerlendiriyorsunuz?
   <br/>
   <br/>
   Baştan beri aynı şeyi söylüyorum: Avrupa bu konuda Türkiye'ye ümit vermekle kesinlikle samimi değil ve Türkiye Avrupa Birliği'ne giremeyecektir. Bunun birçok sebebi var: Türkiye'nin Müslüman bir ülke olması, Avrupa'nın muhtemel Türk göçmenlerinden korkması, ekonomik sebepler gibi... Bugün Türkiye'nin eskiye nazaran önemi daha artmıştır ve Türkiye Avrupa'ya mümkün olduğunca yakınlaştırılmalıdır. Fakat Avrupa Birliği'ne girme sevdası tek taraflıdır. Bugün AB'ye girmeye aday ülkeler arasına Kıbrıs dahi girmişken Türkiye bunların arasında yer alamamıştır. Bu vaadlerin yapıldığı dönemin şartları farklı idi. Avrupa Türkiye'ye karşı bu konuda artık samimi olmalı. Ayrıca   Avrupa Yunanistan'a özellikle Türkiye'ye karşı şovenist politikasına son vermesi için baskı yapmalı.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=BD672EEEF00191E433DFB96536DDC030?newsId=2526), [web.archive.org (arşiv bağlantısı)](http://web.archive.org/web/20131210095153/http://www.aksiyon.com.tr:80/aksiyon/newsDetail_getNewsById.action;jsessionid=BD672EEEF00191E433DFB96536DDC030?newsId=2526)
