# Ateşten çember daralıyor

*Muammer Gökçin 1994.12.17*

<div>
 <p>
  <font>
   Rusya kanlı müdahalelerine bir yenisini daha ekledi. Polonya ve Çekoslovakya ile başlayan ve en son Azarbaycan ile devam eden müdahalelerin son halkası Çeçenistan oldu. Rus tankları sokaklarda masum, suçlu ayrımı yapmadan, üç koldan helikopter ve uçak bombardımanlarının desteğiyle Çeçenistan’a girdiler.
   <br/>
   <br/>
   Rusya, bunun sinyallerini çok önceden vermeye başlamıştı. Yeni Askeri Doktrin'i içerisinde Kafkaslar’ı “Near Abroad (yakın çevre)” olarak nitelemiş ve buraların nüfuz alanları olduğunu ilan etmişti. Kafkaslar’da AKKA’yı değiştirmek istediğini de belirtmiş, bu bölgelere daha fazla konvansiyonel silah aktaracağını açıklamıştı.
   <br>
    Aslında, Rusya’nın SSCB dönemine dönme girişimleri 21 Aralık 1991 tarihli Alma—Atı Anlaşması ile Bağımsız Devletler Topluluğu’nu oluşturmasıyla başladı. BDT Zirvesi’nde Silahlı Kuvvetler Komutanlığı’nın; Genelkurmay Başkanlığı, Stratejik Kuvvetler Komutanlığı ve Genel Maksat Kuvvetleri şeklinde organize edilmesi kararlaştırıldı.
    <br>
     BDT Silahlı Kuvvetler Komutanlığı’na bağlı olarak Gürcistan’daki 5 motorlu tümen ikiye, Ermenistan’daki 3 motorlu tümen bir tümene indirilecekti. Yine AKKA gereğince, Urallar’ın batısındaki tümen sayısı 139’dan 60’a, bölgemizdeki tümen sayısı da 53’den 19’a indirilecekti.
     <br>
      Ayrıca, Stratejik Nükleer Kuvvetleri’nin sınırlandırılması maksadıyla ABD ve Sovyetler Birliği arasında Temmuz 1991’de yapılan START 1 antlaşmasına göre, stratejik nükleer silahlar yüzde 40–50 oranında azaltılacaktı. Toplam Stratejik Nükleer silah taşıyıcıları yedi yıl içinde bin 600, toplam Stratejik Nükleer Silah harp başlıkları 6 bin olarak limitlenmişti. ABD ile Rusya Federasyonu arasındaki 3 Ocak 1993’te yapılan START–2 Antlaşması’na göre de, tüm nükleer başlıkların 10 yıl içinde 2/3 oranında indirilmek suretiyle 3 bin–3 bin 500 civarında sınırlandırılacağı kabul edilmişti.
      <br>
       <br>
        RUSYA KONTROLÜ ELINDEN BIRAKMADI
        <br>
         <br/>
         BDT’de ise, tüm stratejik ve taktik nükleer silahlar, BDT Silahlı Kuvvetler Komutanlığı’na bağlı olan Stratejik Kuvvetler Komutanlığı’nın sorumluluğu altına alınmıştı. Stratejik nükleer silahların, 1997 yılı sonuna kadar Ukrayna, Beyaz Rusya ve Kazakistan’tan Rusya Federasyonu’na geri çekilmesi veya yerinde imhası konusunda anlaşmaya varılmıştı.
         <br/>
         Ancak Rusya’nın şimdiye kadarki uygulamaları gösterdi ki, bütün bu anlaşmalar kağıt üzerinde kaldı ve kalmaya da mahkum görünüyor. Aksine BDT ülkelerindeki bütün nükleer silahların Rusya Federasyonu’nun tekelinde bulundurulmasının tehlikesi bir tarafa, mobilize yeni kuvvet takviyeleri de gündemde. BDT’nin yaklaşık 3 bin nükleer atma vasıtası ve 10 bin civarındaki nükleer harp başlığının varlığını koruması ve Rusya Federasyonu’nun inisiyatifine bırakılması, bütün Ortaasya Türk cumhuriyetleri ve onlarla sıkı tarihi ve kültürel bağları olan Türkiye’nin endişelerini haklı çıkarıyor. BDT ülkelerinin elinde bulunan yarısına yakını çift kabiliyetli orta menzilli savaş uçaklarının tamamen Rusya Federasyonu’nun eline geçmesi de ayrı bir vehâmet teşkil ediyor.
         <br/>
         Türkiye’nin bütün diplomatik girişimlerine rağmen, Batı’nın Rusya Federasyonu ile iyi geçinme ve karşısına almama politikası, bölgede Rusya’ya rahat haraket etme imkanı sağladı. ABD Devlet Başkanı’nın işgalin başlaması sonrası yaptığı, “Umarız düzen en az seviyede kan dökülerek sağlanır” açıklaması da bunun göstergesi. Kuzey Kafkaslar’da muhtemel istikrarsızlıklara sebeb olacak bu müdahalenin Bosna konusunda Balkanlar’da olduğu gibi, Kafkaslar’da da Türkiye’yi oldukça zor durumlara sokacağı belirtiliyor.
         <br/>
         Çeçenistan’a müdahale, Dağıstan, Inguş ve Osetler’in katılımıyla Rusya için “yeni bir Afganistan” olursa Rusya Federasyonu’nun da dağılma süreci başlar, müdahale başarılı olursa ipleri elinden kaçıran Moskova’nın toparlanmasına sebeb olur. Ancak, her iki halde de gözden kaçırılmaması  gereken,  Türkiye’nin hiç de hoş olmayan bazı gerçeklerle karşı karşıya kalacağıdır.
         <br/>
         <br/>
         RUSYA VARLIĞINI KORUYOR
         <br/>
         <br/>
         Bir buçuk milyonluk dağınık, ama tecrübeli Kızılordu’nun kuzeyden ve kuzeybatı topraklarından Kafkaslar’a yığmak istediği bir askeri güç var... Ukrayna ile yapılan pazarlığa rağmen Karadeniz Donanması’nı yeniden canlandırmaya niyetli bir Rusya var... 1 Temmuz 1994’te yürürlüğe giren Boğazlar Tüzüğü’nü tanımayan ve gözü hâlâ Akdeniz’e inmekte olan bir Rusya var... Avrupa Konvansiyonel Silahlar Anlaşması’nı (AKKA) tanımayan, kuvvet tavanlarının yükseltilmesini isteyen bir Rusya var... Azerbaycan ve Ortaasya petrol boru hatlarının Türkiye’den geçmesini engelleyen bir Rusya var... Ve Bosna–Hersek’te Sırplar’ın yanında yeralan bir Rusya var...
         <br/>
         Buna karşılık yanımızda ne NATO var, ne AGIK var ve ne de BAB... Kaldı ki bu örgütler var olsalar bile, soğuk savaş sonrası varlık sebeblerini iyi tanımlayamadıkları için Bosna’da içine düştükleri durum ortada. Çete savaşı uygulayan Sırplar’a karşı bile, “başarısızlıklarını” ilan edecek kadar ortak hareketten yoksunlar.  Bu durumda elinde “nükleer silahlar” da bulunan, güçlü ve düzenli Kızılordu karşısında tam bir siyasi irade ve bütünlük sergilemelerini beklemek oldukça zor görünüyor.
         <br/>
         Irak, Bosna, Karabağ, Kıbrıs, Çeçenistan... Kendisini dörtbir tarafından kuşatılmış hisseden Türkiye, özellikle NATO‘ya olan güvenini temelden sarsacak birtakım haklı sorgulamalara girebilir. Ancak yıllardan beri savunmasını ve silahlı kuvvetlerini NATO program ve kuvvet yapılarına göre ve bir ölçüde dışarıya bağımlı olarak tanzim etmiş bulunan Türkiye’nin, şayet NATO da en önemli ortağı ABD’nin izlediği gibi destek politikası izlerse, savunması ve dış politikası ciddi bir felce uğrayacak.
         <br/>
         <br/>
         YENI STRATEJILER BELIRLENMELI
         <br/>
         <br/>
         Türkiye, Kafkaslar’da ortaya çıkan yeni istikrarsızlığın ve Rusya’nın dolaylı yollarla AKKA’yı delmesinin sıkıntılarını kısa vadade üstünde atabilecek gibi gözükmüyor. Türkiye’nin etrafında adeta ateşten bir çember örülüyor ve çember hergeçen gün biraz daha daralıyor. Türkiye’nin NATO ve AGIK gibi güvenlik organizasyonlarından çekilmeden, yeni güvenlik arayışlarına ve stratejiler belirlemesine ihtiyaç var.
         <br/>
         Türkiye’nin ayrıca Rusya’nın Kafkaslar’da giriştiği çalışmaların yeniden yayılmacılığa dönüşmemesi için, uluslararası arenada sıkı diplomatik girişimlere ihtiyacı var. Çeçenistan örneğinde olduğu gibi Kızılordu’nun kuzeyden Kafkaslar’a inme ve mevzilenme, bir bakıma bölgeyi bir başka Bosna–Hersek’e çevirme niyetleri iyi değerlendirilip, dünya kamuoyuna da iyi aktarılmalı. Bu şekilde sıkı bir diplomasiyle Rusya’ya karşı başta Batılı ülkelerde mevcut muhalefet potansiyel Türkiye lehine  kullanılabilir. Türkiye’nin, Rusya’ya karşı da sert bir politika yürütmek yerine, karşılıklı çıkar ilişkilerini gündeme getirerek diplomatik manevralarda bulunmasının daha yararlı olacağı belirtiliyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 192 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21345), [web.archive.org (arşiv bağlantısı)](http://web.archive.org/web/20060528093501/http://www.aksiyon.com.tr:80/yazdir.php?id=21345)
