# Kendi evlerini 'işgal' ediyorlar

*Sedat Gülmez 2004.11.29*

<div>
 <p>
  <font>
   İstanbul’daki 2,5 milyon metrekare vakıf arazisi üzerinde, 350 bin kişi tapusuz evde yaşıyor.  Vakıflar onları “işgalci” olarak tanımlarken, ev  sahipleri “mağdur” olduklarını savunuyor. 30 yıllık problem için önerilen çözüm ise “Takas Sistemi”.
   <br/>
   <br/>
   Yıl 1973. Halis Keleş, kullandığı kamyonun direksiyonunu güçlükle çevirmeye çabalarken belki de hayatını etkileyecek dönüşleri yaptığının farkında değildi. “Köpek Yaylası” olarak bilinen Alibeyköy’e hakim tepeye bakan Keleş, “Demek yeni evimiz bu ıssız yerde olacak.” dedi içinden... Devrin Adalet Partili belediyesi buraları, “Gecekondulaşmayı Önleme Bölgesi” projesi kapsamında yerleşime açıyordu. Kimsenin uğramadığı, hava kararınca gitmeye korkulan Köpek Yaylası üzerinde şimdi iş makinaları, kamyonlar çalışıyordu.
   <br>
    <br>
     Üç dört yıl devam eden çalışmaların şantiyesi olarak şimdiki Eyüp Belediye Başkanlığı binasının bulunduğu alan kullanıldı. Zaman içinde Köpek Yaylası’nın ismi değiştirilerek “Akşemsettin Mahallesi” adını aldı. Ev sahibi olmanın heyecanı ile kimse bir eksiklik aramadı. Zira, “Ben gecekondu istemiyorum, sizlere gündüzkondu vereceğim.” diyen dönemin Alibeyköy Belediye Başkanı Fettah Kahraman’ın noter huzurunda çekilişle yaptığı ve 10 taksite bağladığı satışlarda görünüşte herhangi bir problem yoktu. Borca bağlanan yöre insanı taksitlerini 1983’e kadar ödedi. Buraya kadar her şey normaldi. Ne zaman ki üzerine ev yaptıkları arazilerin “vakıf malı” olduğunu öğrendiler, işte dertleri bu noktadan sonra  başladı.
     <br>
      <br>
       Türkiye’de Vakıflar Genel Müdürlüğü’ne ait 220 milyon metrekare alan, kurum yetkililerinin tabiriyle ‘işgal’ altında bugün. Bunun sadece 2,5 milyonluk kısmı İstanbul sınırları içinde. Eyüp Alibeyköy, Beyoğlu, Okmeydanı, Beykoz Ortaçeşme Mahallesi ve Sarıyer İstinye bölgeleri bu ‘işgal’in en çok görüldüğü yerler.
       <br>
        <br>
         Ok Meydanı işgalle oldu Okmeydanı
         <br/>
         <br/>
         Yıllarca hem vakıflar hem de araziler üzerinde evi bulunan halk bakımından bir kangren halini alan bu durumun çözüme kavuşması için şimdi yeni çalışmalar gündemde. İstanbul Vakıflar Bölge Müdürü Adnan Ertem, problemin çözülememesinin kurumu büyük oranda zarara uğrattığını belirterek, “sorun bir an evvel halledilmeli.” diyor.
         <br/>
         <br/>
         Vakıf arazileri üzerine yerleşme, 1950’li yıllara kadar uzanıyor. Köyden şehre başlayan göç dalgası, büyük yerleşim birimlerinde özellikle İstanbul’da çarpık bir yapılaşmaya yol açtı. Göç dalgasıyla baş edemeyen devlet, bilerek ya da bilmeyerek vakıf arazilerini yerleşime açtı. Fatih Sultan Mehmet Vakfı’na ait Okmeydanı bölgesi elden çıkan ilk alan oldu. Devlete ait arazi, gecekonduların işgali ile el değiştirdi. Adnan Ertem, “işgalci” kavramının ağır olduğunu kabul ediyor; ancak hukuki prosedürde “belgeye dayanmaksızın herhangi bir taşınmazı tasarruf edenlerin” bu tabirle anıldığını söylüyor.
         <br/>
         <br/>
         Metropollere göçün temelinde hep daha iyi yaşam arayışları var şüphesiz. Fakat, bazıları için gurbete çıkmak mecburiyetten de kaynaklanabiliyor. Tıpkı, 1976’da Çaldıran ve Muradiye’yi yerle bir eden Van Depremi’nden sonra yaşananlar gibi. Yedi çocuğu olan Bedri Meral bunlardan biri. 3 bin 840 kişinin öldüğü 7,2 şiddetindeki depremden sonra yaklaşık 400 hane Florya’ya (İstanbul) yerleştirilir. Burada 6-7 ay kalan Vanlı depremzedeler, daha sonra Okmeydanı Piyalepaşa’da memurlar için yaptırılıp metruk vaziyette olan ‘sosyal konutlar’a nakledilir. “Florya’daki konforlu dairelerden sonra sosyal konutlar kırılmış kapıları, çatlak duvarları ile hiç de cazip değildi.” diyor, Bedri Meral. Bugün en büyük derdi tapularının olmaması. Vakıf arazisi üzerine inşa edilen sosyal konutların tapusu yok ve alınamıyor.
         <br/>
         <br/>
         Van’dan İstanbul’a gelip sosyal konutlarda kalan bir diğer isim Nihat Sarıkaya. Şimdi emekli olan Sarıkaya, “Devlet bizi buraya getirdikten sonra ev ve iş verdi. Kimi tekelde, kimi karayollarında, belediyede iş sahibi oldu. Ama verilen evlerin tapularını bir türlü alamadık.” diyor.  Adnan Ertem, tapu sıkıntısının farkında. Zor durumdaki insanların tapu problemini çözmek istediğini söylüyor. Fakat, tırnaklı hayvanların girmesinin, kuş uçurtulmasının dahi vakfiyece yasak olduğu Okmeydanı çevresinin yerleşime açılmasını ise bir türlü kabullenemiyor.
         <br/>
         <br/>
         Keşke memleketten hiç ayrılmasaydık
         <br/>
         <br/>
         “Fatih Sultan Mehmet’in vakfetmesinden 1956 yılına kadar boş kalan alanlar hangi düşünceyle yerleşime açılır?” diyen Ertem, kendisini üzen bir başka ‘işgal’in Alibeyköy’de yaşandığına dikkat çekiyor. Vakıflar Bölge Müdürü ‘işgal’ dese de Beykoz Akşemsettin Mahallesi Muhtarı Avni Demir, onunla aynı fikirde değil. 28 bin nüfuslu ve 5 bin haneli mahallenin bu tabirle anılması hoş değil. Akşemsettin’i vakıf arazisi üzerine kendilerinin inşa etmediğini söylüyor. 237 parsellik kısmı vakıflara ait mahallede binalar ortalama dört katlı.
         <br/>
         <br/>
         Mahalle sakinlerinin ellerinde bir tapu var aslında. Fakat, “tapu tahsis belgesi” olarak tanımlanan ve gerçek tapu hükmü taşımayan bu evrak, ev sahipleri için yeterli değil. 10 yıl taksit yatırdıkları bu belgelerin bir anlam ifade etmediğini dile getiren ev sahipleri, Temmuz 2003’te yürürlüğe giren ve “hazine arazilerini işgal eden, üzerinde inşaat yapan veya bunları pazarlayan kişi ve kurumlara dolaylı bir af” getiren 4916 sayılı kanunun da işlerine yaramadığını savunuyor. Haklarının 1983’te çıkan “İmar ve gecekondu mevzuatına aykırı yapılara uygulanacak bazı işlemler hakkında kanun” ile elde edildiğini öne sürüyor. Halk arasında “af kanunu” diye bilinen söz konusu yasa, “mevzuata aykırı inşa edilmiş ve inşa  edilmekte olan gecekonduların affı, ruhsata bağlanması ve ileri düzeyde de tapulandırılması” konularını kapsıyor.
         <br/>
         <br/>
         Akşemset Mahallesi’nde oturanların halen Eyüp 1, 2 ve 3. Asliye Mahkemeleri’nde devam eden 350 davası var. Bir de mahalle sakinlerine vakıfların açtığı 580 davayı eklersek sayı bine yaklaşıyor. 20 yıldır Eyüp’te ikamet eden ve davası devam edenlerden Ebubekir Uçar, “Nasıl oldu da İstanbul’a geldik. Keşke memleketten hiç ayrılmasaydık.” diyor. Belediye Başkanı her defasında meseleyi halledeceğine dair söz vermiş; ancak devamı gelmemiş. Uçar, tapu alabilmek için 5-10 milyar lira vermeye razı olduğunu söyleyince, başka bir ev sahibi itiraz ediyor: “İyi de kardeşim burada bırak o miktarı 1 milyarı dahi veremeyecekler var. Evine kömür götüremeyenler var.”
         <br/>
         <br/>
         Takas projesi çözüm olabilir
         <br/>
         <br/>
         Taşı toprağı altın diye 1970 senesinde geldiği İstanbul’da 16 yıl kirada oturan Arslan Selçuk, Anadolu Yakası’ndaki Adakent’te ev sahibi olma hayaliyle kooperatife yazılmış. Fakat 1984’te başlayan kooperatif yavaş ilerleyince Alibeyköy’e gelmiş. “Oraların temeli dahi bitmedi. Bitseydi, buralarda bu çileyi çekmezdim.” diyen Selçuk tapu alacağı günün hasretiyle yaşıyor. Tapu hasreti çeken Alibeyköylülerin evlerinin bulunduğu alan Silahtar Abdullah Ağa Vakfı’na ait. Zamanla konut yapanların çoğu binalarına kiracı da almış. Vakıflar Bölge Müdürü Adnan Ertem’in itiraz ettiği hususlardan biri de bu: “3-4 katlı binayı kiraya veriyor ama biz hiç para alamıyoruz. Gelir sadece işgalcilere gidiyor.”
         <br/>
         <br/>
         Vakıf yetkilileri hukuki çözümün, söz konusu binaları yıkmak olduğunu ifade ediyor. Bu durumda 300-350 bin kişi evsiz kalacak. Adnan Ertem’in çözüm önerisi “takas”. 4916 sayılı yasa kapsamında işleyen ‘takas’ projesine göre; vakıflar kendilerine ait yerleşime açılmış alanları hazineye devredecek, bunun karşılığında hazine de kendi boş alanlarını vakıflara verecek. Projenin devamında devreye belediyeler girecek. Hazineden devraldıkları konutlu arazileri belediyeler, ev sahiplerine satacak.
         <br/>
         <br/>
         Vakıf arazisi üzerindeki Özel Okmeydanı Hastanesi Yönetim Kurulu Başkanı Dr. Ercan Kesal, takas projesinin uygulanabilir olduğunu belirterek, “Bu proje sayesinde insanlar en azından nerede olacaklarını, sahiplik duygularını bilecekler.” diyor. Ataşehir’de oturan Kesal’ın, gününün büyük bir kısmını geçirdiği Okmeydanı Piyalepaşa Mahallesi’ne ayrı bir bağlılığı var: “Ben tapu problemini bizzat yaşamasam da, komşularım, hastalarım burada. Ben sadece onların problemlerine ortak oluyorum.” Piyalepaşa sakinleri, tapularını alma konusunda başkanlığını Dr. Kesal’ın yaptığı bir de komisyon kurmuşlar. “Piyalepaşa Tapu Alma Girişimi” isimli oluşum, 15 günde bir toplantılar düzenliyor. 2000 yılında başlayan komisyonun çalışmaları mahallede faaliyet gösteren yöresel dernekler, sivil toplum kuruluşları ve spor kulüpleri tarafından da destekleniyor. Bölgenin vakıf arazisi olması sadece hane sahiplerini değil, resmi kurumları da etkiliyor. İmara açık olmaması nedeniyle yeni okul yapılamıyor. Mevcut okullarsa yetersiz kalıyor. İnsanlar birbirlerinden senet, noter tasdiki gibi yollarla evlerini satın almaya devam ediyor.
         <br/>
         <br/>
         Sol gruplar tapu meselesini kaşıyor
         <br/>
         <br/>
         Okmeydanı çevresinde sol örgütlerin yoğun faaliyet gösterdiği biliniyor. Tapu meselesi devlete karşı kullanılabilecek bir koz olarak görülüyor. Zaman zaman vatandaşlar tahrik ediliyor. Bölgede 7 bin haneden 5 bininin ev sahibi olduğunu söyleyen Piyalepaşa Mahallesi Muhtarı Halit Konukçu, 25 yıldır vergilerini ödeyen halkın daha fazla ‘mağdur’ edilmemesi gerektiği görüşünde. Oturdukları konutları para vererek aldıklarına dikkat çeken Konukçu, “Gerekirse yine verir alırız. Ancak gücümüzün aşılmamasını istiyoruz.” diyor.
         <br/>
         <br/>
         Vakıflar Bölge Müdürlüğü yetkilileri, bedel yönünden kimseyi zor durumda bırakmak niyetinde değil. Ancak ‘işgal’ altındaki 2,5 milyon metrekare alanın sadece emlak vergi değerinin 200 trilyon lira olduğunu da hatırlatıyorlar. Hatta, mevcut işgalcilerden kira bedeli alındığı takdirde şu an 75 trilyon olan İstanbul Vakıflar Bölge Müdürlüğü bütçesinin iki kat artacağı belirtiliyor.
         <br/>
         <br/>
         Vakıflara ait arazilerin parasal kârdan ziyade tekrar işgale açılmaması tasarlanıyor. Hazineden alınacak arazilerin boş bırakılması halinde yeniden işgal yaşanması işten bile değil. Bu sebeple Vakıflar Bölge Müdürlüğü Okmeydanı, Beykoz, Alibeyköy ve Sarıyer’deki arazilerine karşılık alacağı Halkalı, Yakacık, Gaziosmanpaşa, Kemerburgaz ve Esenyurt’taki boş hazine arazilerini sahipsiz bırakmak istemiyor. Her bir arazinin niteliğine göre işletmeye açılıp gelir elde edilmesi tasarlanıyor.
         <br/>
         <br/>
         Takas işlemleri denildiği gibi bu sene sonunda biterse, bu problemin  ortadan kalkıp kalkmayacağını zaman gösterecek.
         <br/>
         <br/>
         BAZI EMLAK ARAZİLERİNİN ORTALAMA METREKARE DEĞERİ
         <br/>
         <br/>
         Alibeyköy Merkez Mahallesi: 400 dolara kadar yükselebiliyor.
         <br/>
         Akşemsettin, Çırçır ve Güzeltepe Mahalleleri: 100 dolar civarı.
         <br/>
         Beykoz Ortaçeşme Mahallesi: 100- 250 milyon lira arası.
         <br/>
         Okmeydanı ve çevresi: İmarlı yerler 100- 150 dolar arası.
         <br/>
         Sarıyer Merkez: 400- 600 dolar.
         <br/>
         İstinye: 800- bin 100 dolar.
         <br/>
         <br/>
         EMLAK VERGİ DEĞERİ NASIL HESAPLANIYOR
         <br/>
         <br/>
         Emlak Vergisi Kanunu’na göre; her yıl bir önceki yılın değerinin Vergi Usul Kanunu hükümleri uyarınca tespiti yapılan vergilendirme, yeni değerleme oranının yarısı kadar artırılıyor. Maliye Bakanlığı en son 2004 emlak vergisi oranını yüzde 14,25 oranında artırarak yüzde 28,5 olarak belirledi. Mesela metrekaresi 20 milyon lira olan arsanın 2004 yılı vergi değeri, 29 milyar 590 milyon 750 bin lira olarak hesaplandı.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1956 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=18448), [web.archive.org (arşiv bağlantısı)](http://web.archive.org/web/20060314044541/http://www.aksiyon.com.tr:80/yazdir.php?id=18448)
