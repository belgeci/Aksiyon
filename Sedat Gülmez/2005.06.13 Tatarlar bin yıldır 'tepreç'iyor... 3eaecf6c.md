# Tatarlar bin yıldır ‘tepreç’iyor...

*Sedat Gülmez 2005.06.13*

<div>
 <p>
  <font>
   Bin yıl önce Kırım topraklarında başlayan ‘tepreç’ kutlamaları günümüzde de devam ediyor. Dünyanın birçok ülkesinde olduğu gibi Türkiye’deki Kırım Tatarları da, baharın gelişini tepreç şenlikleriyle kutluyor. Hepsinin özlemi kendi topraklarında özgürce geleneklerini devam ettirebilmek.
   <br/>
   <br/>
   Ne kızgın güneş ne de bunaltıcı hava çimlerin üstünde güreşenleri etkilemiyor. Müsabaka başlayalı kırk dakika olmasına rağmen pehlivanlarda yorgunluk emaresi yok. Yirmili yaşlardaki iki delikanlının kuşak güreşi, etrafa toplanan binlerce kişinin heyecanlı bakışları altında devam ediyor. Birinin sırtı yere gelince güreş sona erecek; ancak Kırım Tatarları’nın bahar eğlencesi ‘Tepreç’ bitecek gibi değil... İstanbul Çatalca’daki eski askeriye çamlığı son on yıldır Kırım Tatarları’nın bahar eğlencesine ev sahipliği yapıyor. Sabahın erken saatlerinde gelinen mesire alanını dolduran 5 bini aşkın insan, kah gülüyor, kah oyunlar oynuyor; ama hepsi birden tabiatın yeniden canlanmasını sevinçle karşılıyor.
   <br>
    <br>
     Kırım Savaşı sonrasında ata yurtlarından Balkanlara; 93 Harbi’yle de Türkiye’ye göçe zorlanan Tatarlar, geleneklerine sahip çıkmanın derdinde. İşte tepreç eğlencesi de bu düşüncenin meyvelerinden biri. Başta İstanbul olmak üzere Tekirdağ, Ceyhan, Bandırma gibi yerlerde de organize edilen kutlamalara yönelik ilgi her yıl artıyor. Ancak İstanbul’da düzenlenenlerin kıymeti başka. Çünkü Türkiye’deki tepreç şenliklerinin en renklisi İstanbul’da gerçekleşiyor.
     <br>
      <br>
       Şenlik hazırlıkları bir ay öncesinden başlıyor. Yurdun dört bir yanına dağılmış Tatarlar, Kırım Türkleri Derneği İstanbul Şubesi’nin yayımladığı ‘Bahçesaray’ dergisi ve cep telefonu mesajlarıyla tepreçe davet ediliyor. Dernek Başkanı Celal İçten, sadece bu yılki kutlamalar için 4 bin dergiyi, binlerce cep telefonu mesajını üyelerine gönderdiklerini söylüyor. Katılımı artırmanın düşünüldüğü kadar kolay olmadığını söyleyen İçten, planlı şekliyle 1953’te başlayan Türkiye’deki kutlamaların, Sovyet Sosyalist Cumhuriyetler Birliği’nin (SSCB) dağılmasından sonra daha kapsamlı hale geldiğini belirtiyor. Zaten diasporadaki Kırım Tatarlarının yaşadığı tek Müslüman ülke Türkiye. Böyle olunca da geleneklerini ve kültürlerini en iyi yaşayabildikleri bu topraklara karşı sevgileri büyük. Bu tesadüfi değil. Bölge, Osmanlı Devleti döneminde Kırım tahtında bulunmuş hanedan mensupları için yurtluk olarak tahsis ediliyordu. Bir anlamda atalarına bağışlanan bu yörede, onların geleneklerini yaşatıyor olmak Türkiye’deki Tatarlar adına bir övünme sebebi.
       <br>
        <br>
         Tepreç ‘duasız’ başlamaz
         <br/>
         <br/>
         Tatarlar, günün ilk ışıklarıyla birlikte Çatalca’ya ulaşıyor. Yaklaşık 5 bin kişi alanda toplanınca tepreç hazırlıkları hız kazanıyor. Her yıl olduğu gibi öncelik, tepreç duasını yapacak hocaların ve Kur’an-ı Kerim tilavet edecek hafızların.
         <br/>
         <br/>
         Sonra da yemek faslına geçiliyor. Kuyruk yağının eritilip geri kalanının da hamurla karıştırılarak fırında pişirilmesiyle yapılan Kalakay Tıgırtması, tepreçin olmazsa olmazlarından. Hazırlanan kalakaylar, Kırım’dan getirilen anavatan toprağı üzerinde yuvarlanıyor; eğer kalakay düz düşerse o yılın bereketli; ters düşerse sıkıntılı geçeceğine işaret ediyor. Bu yılki tepreçin kalakayları Kırım’dan özel olarak gönderildi. Başta Kırım Tatar Meclisi Başkanı Mustafa Cemil Kırımoğlu olmak üzere bazı üst düzey yöneticilerin yolladığı 5 hediyeden biri de kalakay. Bu sene Prof. Dr. Nevzat Yalçıntaş’ın elinden yuvarlandı. Düz düşerek yüzlerin gülmesine sebep olan kalakay, inanca göre 2005’in bereketli geçeceğine işaret ediyor. Hayırlara yorumlanan kalakay tıgırtması’nın ardından ‘kuşak güreşleri’ başlıyor.
         <br/>
         <br/>
         Kırım’dan gelip ‘çiğ börek’ yapıyor
         <br/>
         <br/>
         Tatar yemeklerinin çoğunluğunu hamur işleri oluşturuyor. Yemeklerin neredeyse tamamında et var. Bunlardan en meşhuru ise ‘çiğ börek’. Hamurun içine pişmemiş kıyma konularak yapılıyor. Şenlik alanına gelen herkesin doyasıya çiğ börek yiyebilmesi için bir de fırın yapılmış. Sabah 5’te başlayan hummalı çalışma akşam 6’ya kadar devam ediyor. Altı kadın hamur yoğurup börekleri fırına veriyor.
         <br/>
         <br/>
         Zekiye Ablyaeva bunlardan biri. Kırım’da yaşıyor. Her yıl sırf tepreçe katılmak için Türkiye’ye geliyor. Ama bu ziyaretlerin bir başka amacı da üniversite öğrenimine Türkiye’de devam eden oğlunu görmek. Ekonomi okuyan Ablyaeva, tepreç günü 3 binin üzerinde çiğ börek hazırladıklarını söylüyor. Böyle milli bir günü neden vatanında kutlamadığını sorduğumuzda, “Burası da bizim memleketimiz. Hem oralardaki tepreçler Türkiye’deki kadar coşkulu da değil.” diyor.
         <br/>
         <br/>
         Herkes eğlenirken, ağaçların altına oturmuş sessizce onları izleyenler de var. Romanya Tatarlarından Fehmiye Özrenk bunlardan biri. 76 yaşındaki Özrenk üç yaşındayken Türkiye’ye gelmiş. Geleneklerinin bir şekilde yaşatılıyor olması onun için sevindirici bir durum. “Romanya’da kaldığımız yılları hayal meyal hatırlıyorum. Ama annemin namazdan dönenler için hazırlamaya çalıştığı yemekleri asla unutamam.” diyen Özrenk’in yine de endişelendiği noktalar var. Genç neslin kültürünü tam anlamıyla bilmediğinden yakınıyor: “Yeniler çok değişik. Tatarca’yı dahi bilmiyorlar.”
         <br/>
         <br/>
         Fehmiye Özrenk’in genelleme yapmasını haksız bulanlar da yok değil. Çünkü Özkan Akçal gibi kültürünü öğrenen ve bu tür etkinliklere katılan bazı gençlerin hâlâ bulunması, Tatarlar adına umut verici. Özkan, şenlik müddetince, Kırım Türkleri Derneği’nin açtığı standa gelenlere yardımcı oluyor. Tepreçe genç neslin neden ilgi göstermediği sorulduğunda, “Bir şey insanın içinden gelerek yapılırsa anlam kazanır. Kaldı ki birilerinin bu şenliklere katılmaması, binlerce yıllık geleneği sona erdirmez. Sonuçta bir kere tepreçe katılan mutlaka yeniden iştirak edecektir.” cevabını veriyor.
         <br/>
         <br/>
         Tatarlar yüz yıldan fazla anavatanlarından uzakta. Her nesil bir sonrakine Kırım’ı anlatıyor. Gidebilenler şanslı; gidemeyenler umutlu kabul ediliyor. Görülmemiş, tadılmamış Kırım elmalarının, Bahçesaray’daki ikametgâhlarının hasreti büyük küçük hepsinin sinesinde. Kırım Türkleri Derneği İstanbul Şube Başkanı Celal İçten sözü şu cümleyle bağlıyor: “Bir de cana can katan tepreçler olmasa...”
         <br/>
         <br/>
         TEPREÇ NEDİR?
         <br/>
         <br/>
         Eskiden Kırım Türklerinde Hıdrellez’den sonra gelen ilk cuma günü “Tepreç” günü olarak kararlaştırılmıştı. Hıdrellez cuma gününe rastlarsa, bu pek iyi bir alâmet addedilirdi. “Kıdırlez Cuması” derlerdi bu güne. “Tepreç” kelimesinin canlanmak, hareketlenmek manasına gelen depreşmek (tepreşmek) fiilinden türediği düşünülüyor. Ayrıca bir başka fikre göre Arapça’da, kırlara çıkarak gezinti yapmak, ferahlamak anlamına gelen “teferrüc” sözü Kırım Türkleri şivesine “tepreç” şeklinde girmiş ve yerleşmiş olacak ki, bu da aynı manayı ifade eder.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1355 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21946), [web.archive.org (arşiv bağlantısı)](http://web.archive.org/web/20060106114045/http://www.aksiyon.com.tr:80/yazdir.php?id=21946)
