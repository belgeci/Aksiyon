# Çocuğu suçtan kurtarmak

*Sedat Gülmez 2007.08.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Cezaevlerindeki tekrar suça bulaşan çocuk sayısı,  son yıllarda uygulanan 'kazanma' sistemiyle yüzde 20'ye kadar geriledi. Ama kesin çözüm için toplumun da devlet kadar ciddi adım atması şart.
  </font>
 </div>
 <div id="newsText">
  <font class="detail-text">
   Coşkun, hırsızlık suçu sebebiyle 2003-2004 arasında kaldığı Ankara Eğitimevi'ne (eski adıyla ıslahevi) 3 yıl sonra tekrar düşer. Bu sefer gasptan 3 yıl 4 ay hüküm giymiştir. Üstelik ıslah döneminde kendisiyle yakından ilgilenilmiş, yeni bir hataya düşmemesi için önüne her türlü imkân konmuştur Coşkun gibilerin hikâyesi,  "Artıracaksın cezaları, bak bir daha oluyor mu?" diye feveran edenleri haklı çıkarıyor sanki. Ancak meseleyi biraz irdeleyince bakın ne çıkıyor karşımıza
   <br/>
   <br/>
   Anne ve babası ayrı yaşayan Tokatlı Coşkun'un 10 yılı sokaklarda geçer. Hırsızlık cezası bitince eğitimevinde gördüğü yakınlığın da etkisiyle tekrar suça bulaşmaz: "Hükümlüyken yetkililerin gösterdiği ilgiyi, keşke buralara düşmeden bulsaydım. Yine de şanslıyım. Eğitimevindekiler sayesinde doğruyu, yanlışı fark ettim ve artık suçtan uzak duruyorum." Yeni bir suça karışmamıştır aslında. Hakkında 3'ü gasp 1'i hırsızlıktan 4 dosya vardır. Hırsızlığın cezasını çekerken 2 gasp dosyası affa uğrar. Sonuncuysa aleyhine neticelenir ve böylelikle Coşkun ikinci defa hüküm giyer.
   <br/>
   <br/>
   Adalet Bakanlığı'na bağlı infaz kurumlarında temmuz itibarıyla 2488'i tutuklu ve 126'sı hükümlü toplam 2614 çocuk bulunuyor. Geçen yıl bu rakam 1300'dü. Cezaların yükselmesi ve mahkeme süreçlerinin uzaması, bu artışın en önemli sebepleri. 2007 istatistiği yüksek; ancak mevcudun yüzde 80'lik kısmı ilk kez suça bulaşan çocuklar. Tekrar suç işleyenlerin oranı ancak yüzde 20. Kapalı kurumlardaki rehabilitasyon kıstaslarına göre bu bir başarı örneği. Ceza ve Tevkifevleri Genel Müdürü Kenan İpek bu konuda şunları söylüyor: "Kurumlarımızda suça sık karışan çocuk oranı yüzde 80 olsa başarısızız demektir. Ama durum tam tersi. Problemin sebebi rehabilitasyon sürecimiz değil. Toplumun konuya bakışı."
   <br/>
   <br/>
   Genel Müdür İpek'in sözleri Adalet Bakanlığı'nda son dönemde "suç ve suçluya yaklaşım" tarzındaki değişikliklerin sinyalini veriyor. Suça karışan ya da itilen çocukların rehabilitasyon sürecinde ceza ve tevkifevlerinden kaynaklanan sıkıntıları tespit eden, maddî ve manevî imkanları harekete geçiren yetkililer mevzûyu toplum gündemine de taşıyor. Çünkü bu çocuklar bir gün topluma dönecek!..
   <br/>
   <br/>
   <br/>
   TELAFİ EDİCİ ADALET SİSTEMİ
   <br/>
   <br/>
   Yenilenme sürecinde en önemli rolü, Ceza ve Tevkifevleri Genel Müdürlüğü (CTEGM) üstleniyor. Fizikî şartların iyileştirilmesi, kurumlardaki personelin eğitimi, Millî Eğitim, Sağlık, İçişleri, Çalışma ve Sosyal Güvenlik, Aileden Sorumlu Devlet bakanlıkları ve sivil toplum kuruluşlarıyla (STK) ortak çalışma yürütülmesi, denetimli serbestlik tedbirlerinin uygulamaya konulması
   <br/>
   <br/>
   Genel Müdür İpek, faaliyet alanı genişledikçe olumlu sonuçların artacağına inanıyor: "Biz, suç sürecinin son halkasıyız. Aile, okul, çevre ve buna bağlı etkenlerdeki sıkıntıların kötü izdüşümü, infaz kurumlarına düşen çocuklar. Yani ne kadar kusursuz çalışsanız da çözüm için asıl sayılan noktalardaki aksaklıkların giderilmesi önemli."
   <br/>
   <br/>
   Çocuk ceza adalet sistemiyle ilgili çalışmalar yürüten Uluslararası Stratejik Araştırmalar Kurumu (USAK) Bilim Kurulu Üyesi Prof. Dr. Halil İbrahim Bahar da İpek'e yakın görüşlere sahip. Prof. Bahar'a göre suça itilenlerin özgürlüklerinin korunması ve kapalı kurumlara gönderilmeleri son çare. Kapsayıcı çözümse çocuğun yüksek yararı göz önüne alınarak cezalandırıcı değil, telafi edici adalet sistemi. Çünkü infaz kurumları ihtiyaçlara uygun ve toplumla bütünleştirici eğitimi yeterince veremez.
   <br/>
   <br/>
   Ceza ve tevkifevlerinin sıkıntıyı çok büyük ölçüde bertaraf etmediği kesin; rehabilitasyon yapılmadığı iddiasıysa yanıltıcı. Son yıllarda tutuklu ve hükümlü çocukların infaz kurumlarında kaldığı süreyi en iyi şekilde değerlendirmesini amaçlayan uygulamalar yavaş yavaş semeresini veriyor.
   <br/>
   <br/>
   TAM DONANIMLI 'CEZAEVİ'
   <br/>
   <br/>
   Ankara Çocuk ve Gençlik Kapalı Ceza İnfaz Kurumu, Sincan ilçesi sınırlarında 62 bin metrekare alana yayılan bir kompleks. Adalet Bakanlığı'nın pilot uygulama yürüttüğü kurumda tutukluların rahat etmesi adına her türlü fizikî ve teknik imkân mevcut: Çok amaçlı spor salonu, futbol sahası, görüşme odaları, revir, okuma-yazma, el sanatı kurslarının verildiği sınıflar, atölyeler ve 4158 kitaplık kütüphane. Burada tüm sistem müdür Muammer Seyitoğlu yönetimindeki 140 kişilik deneyimli personelle yürütülüyor.
   <br/>
   <br/>
   Kurumda güvenlik tedbirleri had safhada. Gelen tutuklu çocuklar önce kendilerine ayrılan bölümlere, sonra 9'ar kişilik özel koğuşlara alınıyor. Her koğuşta tek kişilik odalar var. Gün içinde isteyenler okuma- yazma ya da el sanatı kurslarına devam edebiliyor.
   <br/>
   <br/>
   <br/>
   KEŞKE O BÖLÜMDE OKUSAYDIM
   <br/>
   <br/>
   Benzerlerine göre imkânları üst seviyede; ama sonuçta burası bir cezaevi. Ana kapılara tutukluların yaptığı, her birinde güneşli ve rengârenk günlerin resmedildiği çizimler dışarıya yönelik özlemi yansıtıyor. Gelenlerin yüzüne sirayet eden eziklik, 'keşke'leri ortaya koyuyor. İlk kez cezaevine düşen 19 yaşındaki S.A. da 'keşke'  diyenlerden. Ankaralı 3 çocuklu bir ailenin son üyesi. Babası vefat edince annesi ve iki ablasıyla kalır. Babasızlık ve ailenin diğer fertleriyle iletişim kuramamak, onu şimdi 'kötü' diye tanımladığı arkadaşlıklara iter. Annesinin ve ablalarının 'yanlış yoldasın' uyarılarını dikkate almaz. Meslek lisesinde, elektrik bölümü istemesine rağmen soğutmaya gönderilmesini bahane ederek okuldan da ayrılır: "Keşke soğutma okusaydım da ancak buralara düşmeseydim. En azından düzgün bir hayatım olurdu." Neticede cezaevine girer. Gasp yüzünden aldığı 28 yıllık ceza aklını başına getirir. Artık tek umudu Yargıtay'ın vereceği iptal kararı. Yoksa ömrünün en verimli zamanını kapalı kapılar ardında geçirecek.
   <br/>
   <br/>
   Yine de gelecek adına umutları var S.A.nın. Hapisten çıkacağı günü iple çekiyor o. Eski arkadaşlarıyla ilişkisini bitirip annesi ve ablalarıyla düzgün bir hayat sürecek. Kararlarında cezaevinde gördüğü ilgi etkili. Ona göre infaz kurumlarındaki ilgi ve hassasiyet dışarıda gösterilse çoğu genç suça bulaşmaz. "İnsan bir kere hata yapabilir;  ama mesele buraya girip-çıktıktan sonra tekrar düşmemek. Ben artık hata yapmayacağım inşallah." diyor umutlu bir ses tonuyla.
   <br/>
   <br/>
   <br/>
   'BEN ULUCANLAR'DA BİLE KALDIM!'
   <br/>
   <br/>
   Tutukluların çoğunluğu parçalanmış aile çocukları. Yanlış arkadaşlıklar var hikâyelerinde. Suç karşısındaki duruşlarıyla tutuklular iki kısım: Birincisi, suçun yanlışlığını sonradan fark eden, hatasını düzeltme gayretinde olanlar; ikinciyse suçu sıradanlaştıranlar. Bunlar için suçun kötü bir yanı yok. Çoğu kanun dışı ortamlarda büyümüş. Ailesi suça meyilli. Bu sebeple hataları normal karşılayan bir karakterleri var.
   <br/>
   <br/>
   Şimdiye kadar 6 defa cezaevine düşen 20 yaşındaki Y.T., ikinci kısım tutuklulardan. Onun hayatında suçun iğreti bir anlamı yok; hatta Ulucanlar Cezaevi'nde kalması onun için övünülecek bir durum. Ankara'nın Yenidoğan semtinde ikamet ediyor. Babası inşaat işçisi, annesi ev hanımı. 5 çocuklu ailenin tek erkek evladı. Okuma yazması yok. Ne zaman okula gönderilse hep kaçmış. Madde bağımlısı. Suç işlemeden önce zihnini uyuşturmak için kullanıyor. Hayattan hiçbir beklentisi yok. Cezaevindeki tek derdi ise arkadaş çevresinden uzak kalmak. Çünkü arkadaş ortamı onun için ailesinden bile ileride.
   <br/>
   <br/>
   Hayatına çekidüzen vermesini isteyen bir tanıdığı suçtan uzak tutma adına ona Ankara Etlik civarında ev tutar, ayrıca maddî yardımda bulunur. Birinci ayın sonunda kendi tabiriyle "alışmadığı ve çevresini özlediği için" Yenidoğan'a geri döner.
   <br/>
   <br/>
   <br/>
   ÇEVRENİN SUÇ ÜRETİMİNİ DURDURMAK
   <br/>
   <br/>
   Y.T.deki boş vermişlik, dinleyenleri ürkütüyor. "Şimdiye kadar hep küçük cezalar almış ve kurtulmuşsun. Ya bir gün yıllarına mal olacak bir durumla karşılaşırsan ne yaparsın? Hayatını niye mahvediyorsun?" diye soruyoruz. "Ne yapayım ağabey,  çekeriz. Ama çıkınca yine Yenidoğan'ın yolunu tutarım." şeklinde cevap veriyor.  Kollarındaki kesik izleri ve yüzüne sinen umursamazlık, kaygı sınırlarımızı epey aşıyor.
   <br/>
   <br/>
   Şükür ki, Müdür Muammer Seyitoğlu'ndan öğrendiğimize göre Y.T. tipi vakalara az rastlanıyor. Hapishane ortamında bu durumdakilerin rehabilitasyonu imkânsız denecek kadar zor. Zihninde suç algısı yok. Hedef, onları topluma en az zarar verecek düzeye getirmek. Nihai çözümse cezaevindeki rehabilitasyon değil; büyüdükleri çevreyi suç ve suçlu üreten halden kurtarmak.
   <br/>
   <br/>
   Ankara Kapalı Çocuk Ceza ve Tevkifevi genelinde yürütülen sosyal faaliyetler, tutuklu gençlerin iç dünyalarını tamire yönelik. Halk eğitim merkezlerinden ya da gönüllülük esasıyla gelen uzman ve eğitmenlerin amacı da buna matuf. Bu isimlerin ortak görüşü, çocukları suça iten faktörlerin aile ve arkadaş-okul çevresindeki iletişimsizlik, maddî yetersizlik, önemsenmeme düşüncesi ve rol model alabileceği insanlar bulunmaması olduğu yönünde.
   <br/>
   <br/>
   Tiyatro hocası Arife Yurdugül'e göre sosyal aktiviteler çocukların rahatlamasını ve hayata daha umutlu bakmalarını sağlıyor. Satranç ve müzik öğretmeni Aylin Kuruhan ise aynı durumu ders verdiği tutuklularda gözlemliyor. 21 yıldır çeşitli cezaevlerinde çalışan ve tutuklu gençlere "hapisten çıktıktan sonra nasıl iş bulabileceklerine" dair seminerler veren Türkiye İşkur Uzmanı Deniz Kartal, ıslah mantığında son yıllarda önemli gelişmeler yaşandığını vurguluyor. Ancak toplumda hâlâ 'eski hükümlü' yaklaşımı ve buna bağlı dışlama hâkim. Kartal'a göre yapılması gereken, tez elden toplumsal bilinci artırmak. Ayrıca suç ve suçlu profili incelenirken suçun çeşidi, suça iten etkenler ve psikolojik tedavi süreci iyi araştırılmalı. Her şeyden önce ıslah döneminin en üst verimle değerlendirilmesi gerektiğini belirten Kartal, Ankara Çocuk Cezaevi'nde bunun sağlandığını ifade ediyor.
   <br/>
   <br/>
   <br/>
   AYDA 60-70 GÖRÜŞME YAPILIYOR
   <br/>
   <br/>
   Kurumdaki 140 personel, 4 vardiya halinde çalışıyor. Tutuklularla birebir ilgilenen psikososyal servis elemanları buna dâhil değil. Tahliyesi yaklaşan gençler, cezaevinden sonra çeşitli kamu kurumlarına ya da sivil toplum kuruluşlarına yönlendiriliyor. Tutuklu aileleriyle önceden sağlanan iletişim de devam ettiriliyor. Tanıma-tanıtma, bireysel görüşme, grup çalışmaları bu çerçevede yürütülüyor. Tutuklularla ayda ortalama 60-70; ailelerle 4-5 görüşme yapan uzmanlar, ıslah sürecini hızlandırıyor.
   <br/>
   <br/>
   Eylül 2006'dan bu yana kurumda rehabilite edilen 18 yaş altı 350 tutukludan sadece 23'ünün tekrar suça bulaştığını belirten müdür Seyitoğlu memnun: "Bu da gösteriyor ki cezaevlerindeki rehabilitasyon süreci genel anlamda başarılı. Yeter ki özenli çalışılsın."
   <br/>
   <br/>
   Cezaevinde gönüllülük esasına göre çalışan isimlerden belki de en renklisi emekli öğretmen Ali Tur. Ekim 2006'dan bu yana okuma-yazma dersleri veriyor. Hanımı dışında çoğu yakınından "Ne işin var orada, durduk yerde kendine iş çıkarma" eleştirisi almış Ali Tur. Ancak ona göre cezaevindeki çocuklarla ilgilenmek bir kabahatin düzeltilmesi; bu kabahat ise bizim kabahatimiz.
   <br/>
   <br/>
   <br/>
   SİVİL TOPLUMLA AKTİF İŞBİRLİĞİ
   <br/>
   <br/>
   Sosyal sorumluluk bilinciyle işe koyulan 'Ali Tur' gibi çok sayıda kişi ve kurum var. Adalet Bakanlığı'nın izniyle 20 sivil toplum kuruluşu (STK), değişik cezaevlerinde çocuklara ve gençlere yönelik faaliyetler düzenliyor. Yeniden Sağlık ve Eğitim Derneği, Dostlar Dayanışma Derneği/ Türkiye Çocuklara Yeniden Özgürlük Vakfı, Özgürlüğünden Yoksun Gençlerle Dayanışma Derneği bunlardan sadece birkaçı. Ayrıca 21 ilin baro başkanlıkları tutuklu ve hükümlü çocukların kanunî işlemlerini 'hukukî yardım çalışma grupları' vasıtasıyla takip ediyor. Bakanlık personelinin yükünü azaltan, sosyal sorumluluğu topluma yayan çalışmalar olumlu netice verdikçe katılımcı STK sayısı artıyor.
   <br/>
   <br/>
   Ankara Kapalı Çocuk Ceza ve Tevkifevi'ne de 15 farklı STK proje üretiyor. Müdür Seyitoğlu, "STK'ların buralara gelip çocuklarla ilgilenmesi, sıkıntının topluma mal edilerek çözülmesi için bir kapı. Çünkü son noktada ıslah sadece Adalet Bakanlığı'nın problemi değil." diyor.
   <br/>
   <br/>
   Türkiye Çocuklara Yeniden Özgürlük Vakfı Ankara Şube Koordinatörü Yaşar Çavdar suça karışan çocukların rehabilitasyonunda kamu-STK işbirliğinin önemine dikkat çekiyor. Kısa vadede olumlu yanları ortaya çıkan birlikteliğin uzun vadeli meyveleri de yaygınlaşacak. İnfaz kurumlarının işleyişini değerlendiren Çavdar, 'güvenliğe' fazla öncelik veren cezaevlerini ıslah adına eleştiriyor. Bunların yerine uyum sürecinin daha sağlıklı yürüdüğü Ankara (38 hükümlü), İzmir (18 hükümlü) ve Elazığ'da (17 hükümlü) bulunan eğitimevlerinin sayısının artırılmasını teklif ediyor.
   <br/>
   <br/>
   <br/>
   YABANCI HEYETLER DE ŞAŞIRIYOR
   <br/>
   <br/>
   Eğitimevlerinde karşılıklı güvene dayalı hürriyetten beslenen bir rehabilitasyon süreci uygulanıyor. Bunun güzel örneğinin sergilendiği Ankara Eğitimevi'nin Müdürü Nurdoğan Ertuğrul, serbestlik ortamına yurtdışından kurumu ziyaret eden yabancı heyetlerin bile şaşırdığını dile getiriyor. Mesleğinde 18 yılı geride bırakan Ertuğrul, çocuğa 'değerli ve güvenilir' olduğunu hissettirmenin ıslah sürecine pozitif yansıdığını söylüyor. Bu anlamda eğitimevlerindeki çocuklar dışarıda çalışma ve eğitim görme imkânına sahip. Sabah evlerinden çıkar gibi işlerine ve okullarına giden, akşam da eğitimevine dönen hükümlüler istese kaçabilir. Zaten bir çocuğun kaçıp kaçmayacağı ilk 15 günde ortaya çıkıyor. Ankara Eğitimevi'ndeyse 9 ayda sadece 7 firar meydana geldi. Bunlar da organize değil. Sonunda çocuklar pişmanlığını izhar ediyor.
   <br/>
   <br/>
   Eğer eğitimevinden bir hükümlü firar eder ve yakalanırsa, 6 aylığına kapalı infaz kurumlarına gönderiliyor. Orada iyi hali gözlemlenirse tekrar eğitimevine dönüyor. "Firar edenlerden biri Ankara Kapalı Cezaevi'ne gitti. Oradan gelen bir çocuğa durumunu sorduk. 'Yaptığına çok pişman, devamlı ağlıyor. Buradaki rahatlığı unutamıyor' cevabını verdi." diyor Eğitimevi Müdürü Ertuğrul.
   <br/>
   <br/>
   <br/>
   EN ÇOK, MALA KARŞI SUÇ İŞLENİYOR
   <br/>
   <br/>
   Eğitimevindeki çocukların suç profiline gelince... Türkiye genelindeki durum burada da geçerli. En çok mala (gasp, hırsızlık vb.) ve şahsa (adam öldürme, yaralama vb.) karşı suçlar işleniyor: 22'si mala, 8'i şahsa karşı, 7'si cinsel içerikli ve 1'i de diğer kategorilerdeki suçlardan hüküm giymiş. Sonuçta, mala karşı işlenen suçların çocukları tehdit eden birinci problem olduğu ortaya çıkıyor. Özellikle çeteler bu tür suçlar etrafında örgütleniyor. Ankara Eğitimevi Psikoloğu Sibel Demirel, çocuk ve gençlerin kötü yola sürüklenmesinde aile ve kötü akran çevresine atıf yapıyor: "Sürekli suçla iç içe bir ortamda büyüyen çocuklarda suça dair bir farkındalık oluşmuyor. 'Madem bu işler kötü, annem babam niye yapıyor?' diyen çocuklar var."
   <br/>
   <br/>
   1998'den bu yana eğitimevinde çalışan sosyal hizmet uzmanı Seviye Çankaya'ya göre anne-babası ayrı olan veya bir arada diyalogsuz yaşayan ailelerin çocukları suça daha kolay yöneliyor. Ev ortamında bulamadıkları sahiplenmeyi arkadaşları arasında arıyorlar. Çocuklarıyla nasıl iletişim kurulacağını bilmeyen ebeveynlerin varlığından söz eden Çankaya, "Bu tür ailelere yönelik eğitimler veriyor ve onlarla irtibat sağlıyoruz. Ayrıca ekonomik yetersizlikler ve 'Bende yok onda var, haksızlık değil mi?' düşüncesi çocukları suça sürüklüyor." diyor.
   <br/>
   <br/>
   Ankara Kapalı Çocuk Cezaevi'nde çalıntı mal satmaktan tutuklu Ç.L.nin anlattıkları, Çankaya'nın gözlemlerini destekler mahiyette. Bir süre uyuşturucu madde de kullanan Ç.L. ekonomik yetersizliklerin akranlar arasında imrenmeyi, daha sonra da illegal kazanç yollarına yönelmeyi doğurduğunu belirtiyor: "Arkadaş çevrenizdekiler hep marka şeyler giyiyor ama siz bu imkânlardan yoksunsunuz. İki seçenek var; ya o akranları terk edeceksiniz ya da onların giydiklerinin, yediklerinin aynısını temin edeceksiniz. İkincinin yolu para bulmak. Ailede olmayınca kanun dışılık ortaya çıkıyor." Geldiği noktada pişmanlıkla birlikte iyi gelecek hayalleri kuran Ç.L.ye göre her işte bir hayır var; cezaevine düşmesi ona birçok doğruyu acı bir şekilde öğretmiş.
   <br/>
   <br/>
   <br/>
   DENETİMLİ SERBESTLİK, YENİ FIRSAT
   <br/>
   <br/>
   İnfaz kurumlarındaki değişim ve dönüşümü sağlayan Adalet Bakanlığı, konuyla ilgili sivil toplum kuruluşlarının takdirini topluyor. Gelecek adına büyük umut besleyen STK'lar, suça itilenleri toplumda ıslah etmeyi amaçlayan "denetimli serbestlik"  uygulamasına da önem veriyor. Türk ve İngiliz Adalet Bakanlığı yetkilileri arasında imzalanan sözleşmeyle 8 Ağustos 2005'te eşleştirme projesi başlar. Aynı dönem yürürlüğe giren kanunla uygulamaya konulan Denetimli Serbestlik sistemini değerlendiren, Özgürlüğünden Yoksun Gençlerle Dayanışma Derneği (ÖZGEDER) Başkanı Berin Çanlı'ya göre projenin faydaları uzun vadede görülecek.  2 yılda herhangi bir olumsuzluk yaşanmadığını söyleyen Çanlı, "Daha yolun başındayız. İngiltere 100 yıldır çalıştırıyor." diyor.
   <br/>
   <br/>
   Adalet Bakanlığı yetkililerinin denetimli serbestlik uygulamasından beklentisi büyük. Proje kapsamında mevzuat yenileniyor, hâkim ve savcılara sistemi anlatan seminerler veriliyor. Artık her suçun nihai noktası cezaevi değil. Bunun yerine mahkemelerin takdiriyle şu türden müeyyideler uygulanabilecek: En az iki yıl meslek veya sanat edinme adına gerektiğinde barınma imkânı bulunan eğitim kurumuna devam etme (TCK 50/1 c), alınan cezanın yarısından bir katına kadar, belirli yerlere gitmekten veya belirli etkinlikleri yapmaktan alıkonma (TCK 50/1 d), cezanın yarısından bir katına kadar ve gönüllülük şartıyla kamuya yararlı işte çalışma (TCK 50/1 f ).
   <br/>
   <br/>
   Ankara Denetimli Serbestlik Şube Müdürlüğü bu çerçevede kurulan 133 merkezden biri. Şimdiye kadar 114 çocuğa bakan, ki bunlardan hiçbiri tekrar suça bulaşmadı, tamamına psikososyal destek veren merkezin müdürü Gültekin Gökduman kısa sürede önemli adım attıklarına inanıyor: "Sadece 114 çocuğun suça karışmamasını dahi ele alsanız bir başarıdır."
   <br/>
   <br/>
   <br/>
   BANA SADECE SİZ ÇAY ISMARLADINIZ!
   <br/>
   <br/>
   Denetimli serbestlik kapsamında görev alan tüm çalışanların adeta 'yaşam koçu' gibi çalıştığını söyleyen müdür Gökduman'a göre esas mesele insanlarla ilgilenmek. Daha önceki görev yerlerinden birinde başından geçen olayı şöyle anlatıyor: "Çevresinde kabadayı diye bilinen biri vardı. Bir gün yanıma geldi, belinde silahı. Oturttum, çay ısmarladım. Başladı ağlamaya, 'Bu zamana kadar kimse beni adam yerine koymadı. Siz karşınıza aldınız, çay dahi söylediniz' dedi. Sonrasında düzgün bir hayat kurdu. Bir kız sevmiş ve kaçırmış, ilk bize getirdi 'Ne yapalım diye?' Evlendiler; hâlâ görüşürüz."
   <br/>
   <br/>
   Okulunda 'ağır ağabey' diye tanımlanan bir çocuğun denetimli serbestlik kapsamında yapılan görüşmeler sonunda artık hiç kaba kuvvete başvurmaması, hatta kızlardan dahi tariz görmesine rağmen onlara el kaldırmaması, yetkililerin övünerek anlattığı bir başka olay.
   <br/>
   <br/>
   <br/>
   ANNEM HER GÜN SİZE DUA EDİYOR
   <br/>
   <br/>
   Şubede çalışan öğretmen Hüsniye Tekin'in en önemli gözlemi, antisosyal kişilik bozukluğu vakalarındaki sıklık. Psikolog Özlem Arı'nın bu konuda uyguladığı çözüm metoduysa çocuklara güven aşılamaya çalışmak: "Karşınızdakiler bir kere size güvenince mesele yok. Ondan sonrası kolay zaten."
   <br/>
   <br/>
   Hırsızlık sebebiyle 3 yıl ceza alan 19 yaşındaki A.T. denetimli serbestliğe devam edenlerden sadece biri. Mahkeme, hakkında eğitim yükümlülüğü vermiş. Suça karışmasında en önemli faktör ise yanlış arkadaş seçimi ve çevresi. İlişkiler o noktaya gelmiş ki ailesiyle çok az görüşmeye, devamlı akranlarıyla kalmaya başlamış. İşlediği suç sebebiyle ceza alınca ise hayal dünyası altüst olmuş. Mahkemeyle başlayan süreç, denetimli serbestliğe yönlendirmiş onu. Kısa zamanda kurumun faydasını gören A.T. ailesiyle ilişkilerini düzeltmiş. Kendisine iş bulmada da yardımcı olunacak. Hayatının seyrini değiştirmesine yardım eden tüm yetkililere annesinin minnettar kaldığını söylüyor genç kız: "Uygulama olmasaydı, cezaevine gidecektim. Oranın ortamı buraya göre muhakkak ki zordur. Annem her gün denetimli serbestlikte çalışanlara dua ediyor."
   <br/>
   <br/>
   Kavga ettiği arkadaşının ailesi şikâyet edince Emniyet ve mahkemeyle tanışan Sinan da denetimli serbestliğe devam ediyor. Şimdiye kadar kimsenin kendisiyle ilgilenmediğini söyleyen Sinan'ın babası, oğlundaki olumlu değişiklikleri gördükçe onun 'adam olacağına' hükmeder. Yol gösterilmesi sayesinde kendine çekidüzen verdiğini belirtiyor Sinan: "Artık okuldan kaçmıyor, aile bütçesine katkı için iş arıyorum."
   <br/>
   <br/>
   Hatice Çapan'ın oğluyla Necla Tozan'ın kardeşi de denetimli serbestlik kapsamında. İkisi de sistemin faydalarını sıralıyor uzun uzun. Cezaevi öncesi bir şans verilmesinden memnunlar. "Özellikle küçük suçlarda dahi çocuklar cezaevine gönderiliyordu. Bu da psikolojilerini kötü etkiliyordu. Toplum genelinde bunu gözlemliyorduk. Uygulama ara durak. Gönül isterdi ki bu noktaya gelinmesin; ama cezaevine düşmediğine şükrediyorum." diye konuşuyor, Hatice Hanım.
   <br/>
   <br/>
   <br/>
   PERSONEL EĞİTİMİ ŞART
   <br/>
   <br/>
   Yenilenme sürecinde Adalet Bakanlığı yetkililerini en çok yetişmiş personel eksikliği zorluyor. Ankara, İstanbul, Erzurum ve Kahramanmaraş'taki eğitim merkezleri, bu problemi aşmada katkı sağlıyor. Ankara Personel Eğitim Merkezi'nde 20 ayrı alandaki bakanlık personeli eğitimden geçiriliyor. 2000 yılından bu yana hizmet veren merkez, F Tipi cezaevlerinde çalışacak görevlileri eğitmek amacıyla kurulmuş. 3,5 yıl önce özel kanuna kavuşan eğitim merkezlerine Ege bölgesinde bir yenisi eklenecek. 3 günden 3 aya kadar eğitim verilen merkeze şimdiye kadar 15 bin 66 kursiyer uğradı. Teorik bilginin yanında 10 ayrı istasyonda 15 günlük pratik eğitim de veriliyor.
   <br/>
   <br/>
   Kurumlardaki değişimin masa başında planlanamayacağını ifade eden merkezin başkanı Murat Cevher'e göre hizmet kalitesini yüksek tutmak için işleyişin belirli aralıklarla gözden geçirilmesinde fayda var. Son dönemde atılan adımların başarıya dönüşmesinde en önemli payın eğitimli personele düştüğünü vurguluyor Başkan Cevher: "Tutuklu ve hükümlüye bakış açısını ve yaklaşımı kağıt üzerinde değiştirdik. Eski ve yeni personeli bu konuda donanımlı hale getirdik. Yeni sistemi yeni personel politikasıyla destekledik."
   <br/>
   <br/>
   <br/>
   KOĞUŞTAYKEN ÇOCUKLARLA İLGİLENEMİYORDUK
   <br/>
   <br/>
   Eğitimlerin ağırlık merkezinde infaz koruma memurları var. Tutuklu ve hükümlülerle en fazla teşrik-i mesaîyi ve yüz yüze iletişimi onlar yapıyor. Aydın E Tipi Cezaevi'nde çalışan infaz koruma memuru İlyas Ertekin, bakanlığın son yıllarda attığı adımların neticesini 10 yıllık tecrübesiyle şöyle yorumluyor: "Öncesinde koğuş sistemi vardı ve tutuklu çocuklarla yeterince ilgilenemiyorduk. Zaten tam anlamıyla nasıl iletişim kurmamız gerektiğini de bilmiyorduk. Ama aldığımız eğitimler bize mesafe kat ettirdi."  Cezaevlerindeki kursların rehabilite sürecindeki önemine değinen Ertekin, yıllarca hapse girip çıkan bir çocuğun son dönemdeki açılımlarla düzeldiğini söylüyor.
   <br/>
   <br/>
   İlginçtir, suça karışmış kişilere yönelik toplumda oluşan önyargı kanundışılığı besleyen mühim etkenlerden. Ceza ve Tevkifevleri Genel Müdürü Kenan İpek'e göre suçla mücadelenin ve ıslahın en önemli unsuru insanlara güvenmek. Adalet Bakanlığı'nın çeşitli birimlerinde çalışan 257 tutuklu ve hükümlüyü örnek gösteriyor İpek: "İnfaz kurumlarındaki iyi halli tutuklu ve hükümlüler bizlerle yan yana çalışıyor. Adliye, bakanlık ana bina-ek binalar, hâkimevi, matbaa, atölye bulundukları yerler. İnsan hata yapar; ama onlara bir şans daha vermek gerek. "
   <br/>
   <br/>
   Toplumun kanayan yarasının sert kanunlar koymak ve bunları uygulamakla çözüme kavuşamayacağına inanan Genel Müdür İpek, son dönem çalışmalarını "Sistemdeki yaklaşım eksikliklerini giderdik ve semeresini de alıyoruz. Artık sıra toplum genelinde hareketlenmede ve fikir üretmede." sözleriyle değerlendiriyor.
   <br/>
   <br/>
   <br/>
   <br/>
   ÇOCUĞU SUÇA İTEN TOPLUMSAL PROFİL
   <br/>
   <br/>
   22'nci dönem TBMM'sinde kurulan Çocuklarda ve Gençlerde Artan Şiddeti Araştırma Komisyonu'nun, 19 farklı ildeki 21 infaz kurumunda, 12-18 yaş arası 1420 erkek ve 51 kız tutuklu ve hükümlü çocukla yaptığı anket önemli veriler içeriyor:
   <br/>
   <br/>
   Çocukların yüzde 70,6'sı ilköğretim mezunu veya daha düşük öğretim düzeyinde. Yüzde 72,3'ü çekirdek, yüzde 53,9'u beş veya daha fazla çocuklu aileden. Yüzde 76'sının ailesinin sosyoekonomik durumu orta veya düşük durumda. Ebeveyn eğitimi düşük ve yarıya yakını doğdukları bölgeden en az bir kez göç etmiş.
   <br/>
   <br/>
   Yüzde 38,4'ünün çevresinde hırsızlık ve benzeri suçlar yaygın. Yüzde 15,7'si içki içmenin özendirildiğini, yüzde 29,4'ü esrar kullanımının yadırganmadığını söylüyor.
   <br/>
   <br/>
   Her dört çocuktan birinin ailesinde anne-baba arasında şiddet var.
   <br/>
   <br/>
   Şiddetin sebepleri arasında yüzde 56,8'le ahlâkî değerlerin önemsenmemesi, yüzde 53'le ailelerin çocuklarını sevmemesi ve yüzde 54,2'yle dinî değerlerin ihmal edilmesi geliyor.
   <br/>
   <br/>
   Öfke ve stresle başa çıkmaya, duygularını ifade edebilmeye, problem çözmeye ve iletişim becerileri kazandırmaya yönelik uzman destekli çalışmalar rehabilitasyon sürecine katkı sağlıyor.
   <br/>
   <br/>
   Çocukların yüzde 54,5'i 'zaman zaman, ölsem daha iyi olur.' diye düşünüyor.
   <br/>
   <br/>
   Şiddete karşı koruma programlarının etkinliği, aile, okul, sosyal çevre, eğitim, sağlık, adalet ve sosyal hizmetler kurumlarının eşgüdümlü çalışmasına bağlı.
   <br/>
   <br/>
   300 kişilik çocuk ve gençlik kapalı cezaevinin ortalama maliyeti KDV hariç 20-22 milyon YTL arasında değişiyor. Hükümlü ve tutuklu bir çocuğun devlete yargı hariç maliyeti günlük 32, aylık 960 YTL. Oysa SHÇEK'te kalanların aylık ortalama masrafı 850 YTL.
   <br/>
   <br/>
   Aile içi şiddetin sebepleri: kültürel yapı, çok çocuk, göç, alkol ve madde kullanımı, yalnızlık hissi ve toplumsal yabancılaşma, davranış bozukluğu, erken yaşta anne-baba olma, disiplin yöntemlerinin bilinmemesi, geçimsizlik.
   <br/>
   <br/>
   Çocuk ve gençlerin kendileriyle ilgili kararlara iştirak etmesi, sahiplenme duygusunu ve sorumluluklarını artırıyor.
   <br/>
   <br/>
   <br/>
   <br/>
   <b>
    Prof. Dr. Halil İbrahim Bahar (USAK Bilim Kurulu Üyesi): PROGRAMLI ÇALIŞILMALI
   </b>
   <br/>
   <br/>
   Üç aşamada (geliştirici ve değiştirici, koruyucu ve önleyici tedavi ve rehabilitasyon) çalışılmalı. Birincisi yasal düzenlemeleri; ikincisi risk gruplarının belirlenmesini ve çocuğun sokakla tanışmasının önlenmesini; üçüncüyse suça itilmiş ve risk altındakileri kapsamalı.
   <br/>
   <br/>
   <br/>
   <b>
    Adem Solak (Hayat Boyu Eğitim ve Gelişim Derneği Başkanı): PROBLEM SADECE BİZDE DEĞİL
   </b>
   <br/>
   <br/>
   Cezaevlerinde rehabilitenin, sadece bizde değil, tüm dünyada başarı şansı çok az. Ailenin (sorumlu yakınlarının) bilinçlendirilmesi şart. Çocuk suçlarını nitelik-nicelik yönünden tespitte geriyiz. Bilim adamları sahaya inmeli ve bu çalışmalar desteklenmeli. Rehberlik hizmetlerinde de 'acil reform' yapılmalı.
   <br/>
   <br/>
   <br/>
   <b>
    Yusuf Ahmet Kulca (Umut Çocukları Derneği): KANUNLAR İŞLETİLMELİ
   </b>
   <br/>
   <br/>
   Denetimli serbestlik, çocuğun tekrar suç işlemesini engelledi. Problem suçu mesleğe dönüştüren bazı ailelerin çocuklarını denetimden uzak tutması. Ağır müeyyideli kanunlar uygulanmalı.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-17374-26-cocugu-suctan-kurtarmak.html), [web.archive.org (arşiv bağlantısı)](http://web.archive.org/web/20121126150616/http://www.aksiyon.com.tr:80/aksiyon/haber-17374-26-cocugu-suctan-kurtarmak.html)
