# Bir değirmencinin Aksiyon aşkı

*Sedat Gülmez 2006.06.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Aksiyon dergisini hayatının bir parçası gibi gören okurumuz Niğdeli değirmenci Habib Yüksel'in renkli hikayesi
  </font>
 </div>
 <div id="newsText">
  <font class="detail-text">
   Niğde merkeze 7 km uzaklıkta bir un değirmeni. Yazın bereketiyle buğday yüklü traktörlerin biri gelip diğeri gidiyor. İşletme sahiplerinden Habib Yüksel, her müşteriyle ayrı ayrı ilgileniyor. Ancak tüm bu telaş ve koşuşturmaca içinde aklı İstanbul'dan beklediği misafirde. "Ne zaman burada olur, acaba başına bir şey mi geldi?" soruları zihnini kurcalıyor. Tam söz konusu düşüncelerin verdiği sıkıntıyla eli  telefona giderken, beklediği konuk ondan önce davranıyor: "Ağabey, uçak Kayseri'ye indi, hayırlısıyla 2 saat sonra yanındayım, haberin olsun." Bir haftadır yolunu gözlediği yolcu onun için çok önemli. Yıllardır takip ettiği, bütün çalışanlarını ezbere bildiği Aksiyon Dergisi, 600'üncü sayı münasebetiyle Yüksel'le söyleşi yapacak çünkü.
   <br/>
   <br/>
   İşte, hafta sektirmeden çektiği fakslarla, önerdiği haberlerle Genel Yayın Yönetmeni'nden muhabirine Aksiyon'a emeği geçenleri yalnız bırakmayan Habib Yüksel'le 2 gün sürecek birlikteliğimizin evveliyatı böyle.
   <br/>
   <br/>
   AKSİYON'A ÖZEL ODA
   <br/>
   <br/>
   Konuktan ziyade emanet diye tanımladığı bizi otobüsten indiğimiz anda mütebessim bir çehreyle karşılıyor. İş yerine gitmek üzere aracına bindiğimiz dakikadan itibaren de sormaya başlıyor: "Mehmet, Haşim, Behram Beyler, Tuba Hanımlar ve diğer arkadaşlar nasıl? Derginin son durumu ne? Tirajı artırmak için ne düşünülüyor?" Sıralayacak o kadar çok sorusu var ki, bir an biz mi onunla görüşmeye geldik yoksa tam tersi mi diye düşünüyoruz. 10 dakikalık seyahat bu diyalogla sürüp gidiyor. Baba mesleği değirmenciliği devam ettirdikleri iş yerine gelince, eşyalarımızı indirmeye dahi fırsat vermeden, bir odaya adeta sürüklüyor bizi. Göstermek için sabırsızlandığı mekânın kapısının camında 'Aksiyon Odası' yazıyor. İlk şaşkınlığı burada yaşıyoruz. İçeri girince Yüksel'in nasıl bir dergi fanatiği olduğunu daha iyi idrak ediyoruz. Duvarlar çeşitli sayılardan kesilmiş fotoğraflar, karikatürler ve yazılarla süslü. Bir köşede kendine yer bulmuş iki katlı rafta onlarca Aksiyon yer alıyor.
   <br/>
   <br/>
   Habib Yüksel, bir yandan odayı ve içindekileri gösteriyor diğer taraftan dergiyi nasıl tanıdığını ve ilk okuduğu sayıyı anlatıyor: "Çok iyi hatırlıyorum, ilk satın aldığım 29 Kasım 1997 tarihli 156'ncı sayıydı. Necati Kola'nın hazırladığı 'Çağdaş Lejyoner' başlıklı kapak. Sporla ilgili bir haberdi, zaten beni de o haber cezbetti. Bu alana ayrı bir ilgim var çünkü." 1997'nin son aylarına denk gelen hasbihalin getirdiği birliktelik, Mart 1998'de Yüksel'in askere gitmesine kadar devam eder. Ömrünün 18 ayını verdiği asker ocağında bir aile hasreti bir de her hafta dergiyi alamamak yaralar, onu. İmkânlar kısıtlıdır ancak, kaçamak gibi olsa dahi, hafta sonları izne çıktığında ilk gittiği yer, en yakın gazete bayiidir ki Aksiyon'a ulaşabilsin. Bu dönemin sıkıntısı öyle etkiler ki, Samsun'da askerliğini tamamlayıp memleketine döndüğünde ilk işi Aksiyon'a abone olmaktır.
   <br/>
   <br/>
   Her şey güzel gitmektedir. Aksiyon her hafta evine gelmekte, bazı komşuları ondan önce davranıp dergiyi almadığı müddetçe, tüm sayfalarını tekrar tekrar okumaktadır. Fakat bu tablonun bir yerinde eksik vardır. Onu da yerine koyarsa mükemmelliğe ulaşacağı kanaatindedir. İşte kendi tabiriyle pasif okuyuculuktan aktifliğe geçmesi bu devreye rastlar. Tüm dergiyi okuyup bitirdikten sonra, bunlarla ilgili yorumlar yazmaya başlar. İlk dönemler zorlandığını söylüyor: "Tabii ilk ve ortaokulda kompozisyon yazıyordum. Yine de yorum kaleme almak başka bir şey. Hem kendi gördüğün, ilgini çeken, düzeltilmesini istediğin konuları dillendireceksin hem de kimseyi kırmamaya çalışacaksın. Zor iş vesselam." diyor. Bazen bu meseleyle ilgili olarak masa başında saatler geçirir, karalayıp buruşturduğu kâğıt yığınları önünde birikir. İşte böyle anların stresi, hafta başında derginin 'okur hattı' köşesinde yazıları çıkınca kuş olup uçar, adeta.
   <br/>
   <br/>
   AH ESKİ SAYILAR
   <br/>
   <br/>
   Aksiyon'un 10'uncu yıla özel hazırlanan sayısı Yüksel'in hayatında dergiyle ilgili keskin kararlar aldığı bir dönemeçtir. "Eski kapaklarla bezenmiş bir ek verilmişti. Onları görünce ne kadar geç tanıştığımı düşündüm ve hayıflandım. İşte o tarihten bu yana kaçırdığım dergileri arıyorum, özellikle de birinci sayıyı. Bu uğurda birçok yeri aradım ve hâlâ da araştırmaya devam ediyorum. Biliyorum ki zahmetsiz rahmet olmuyor, ona göre uğraşmak gerek." diyor.
   <br/>
   <br/>
   Dergiyle ilgili rutin işlemleri var, Habib Yüksel'in. Yayım günü pazartesiyi her defasında merakla bekliyor. Haftanın ilk iki günü tüm okumaları, bazı dosyalar birkaç kere olmak üzere, tamamlıyor. Çarşamba günüyse yazdığı metinleri 'okur hattı'na göndermek için faksın başına oturuyor. Gönderdiği yazılarda övgü kadar eleştiri de yer alıyor. Sebebini daha iyiye ulaşma gayesi diye açıklıyor.
   <br/>
   <br/>
   Peki, iş yoğunluğu arasında okuyamadığı sayılar olmuyor mu? Bu soruyu şöyle cevaplıyor Yüksel: "İlkbahar ve yaz ayları koşuşturmacanın en fazla yaşandığı zaman dilimi. Tabii arada kaçırdığım haberler ve dosyalar çıkıyor. Onları da kış aylarında tekrar tekrar ezberlercesine okuyarak açığı kapatıyorum."
   <br/>
   <br/>
   Son haftalarda tüm çalışanların yaşadığı 600'üncü sayı heyecanını Habib Yüksel de tadıyor. Bu vesileyle 10 hafta önce uzun bir metin kaleme almış ki o günden bu yana neredeyse her gün söz konusu yazıyı okuyup üzerinde değişiklikler yapıyor. Aksiyon'un mekânını ve dergiye emeği geçenleri çok merak ettiğini söylüyor. Hatta 6'ncı dalya için hediyeleriyle çat kapı bir ziyaret yapmayı dahi düşünmüş. İş yoğunluğundan fırsat bulamadığı içinse hayıflanıyor.
   <br/>
   <br/>
   Derginin haberleri ve çalışanları kadar teknik yönüyle de ilgili, Yüksel. Başından geçen şu olayı buna misal gösteriyor: "Bir ara Aksiyon'un ortasındaki zımbalar çok inceydi. Kâğıt kalın ve ağır olunca bunlar tutmuyor ve dergi dağılıyordu. Bu bana dert oldu. Beş dergiden söktüğüm zımbaları kuyumcuya götürdüm ve tarttırdım. O kadar hafiftiler ki bırakın dergiyi, kendilerini tutmaktan aciz. Hatta bu meseleyle ilgili baskı merkezini dahi aradım. Benim için bu dahi büyük bir mevzu."
   <br/>
   <br/>
   Aksiyon'un 10 yıllık müdavimi Habib Yüksel hem alakasıyla hem telefonlarıyla hem de yazılarıyla dergisini yalnız bırakmayacağını her fırsatta dile getiriyor. Bu arada hâlâ ilk sayıyı bulamadı ve elinde bulunanlardan en azından okumak için talep ediyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=B2BD53D3CFAF741E577BE254A0D9FC48?newsId=11560), [web.archive.org (arşiv bağlantısı)](http://web.archive.org/web/20131205220859/http://www.aksiyon.com.tr:80/aksiyon/newsDetail_getNewsById.action;jsessionid=B2BD53D3CFAF741E577BE254A0D9FC48?newsId=11560)
