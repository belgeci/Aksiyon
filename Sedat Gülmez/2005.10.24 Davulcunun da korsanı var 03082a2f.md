# Davulcunun da korsanı var

*Sedat Gülmez 2005.10.24*

<div>
 <p>
  <font>
   Ne çalar saatler ne de cep telefonu alarmları... Maniler eşliğinde sokakları arşınlayan davulcuların yerini hiçbir şey dolduramıyor. Bir ay boyunca ekmeğini davulundan çıkaran bu insanların tek derdi var: Kendilerinden önce bahşiş toplayan ‘korsan davulcular.’ Rızıklarını korsana kaptıran izinli davulcular ne yapacaklarını da bilemiyor.
   <br/>
   <br/>
   Ramazan’da davulculuk yapmak için Ankara Altındağ’dan yola çıkan Tahsin Yıldırımoğlu ve Cafer Yavuzoğlu, İstanbul Fatih’teki İbrahim Çavuş Mahallesi’ni adım adım geziyor her gece. Aradıkları, muhtardan ve belediyeden izinsiz çalışan korsan davulcular. Söz konusu kişiler, Yıldırımoğlu ve Yavuzoğlu gibi izinli çalışan davulculardan önce mahallelere girip ramazanın ilk günlerinde bahşişleri topluyor.
   <br>
    <br>
     Bu yüzden her ramazan mahalleliyi sahura kaldırıldıktan sonra korsan davulcuların peşine düşüyorlar. Bahşişleri kaptırmamak için yapılan yürüyüşlerin süresi bazen 5-6 saati buluyor. Peki yakalayınca ne oluyor? “Ya davullarını alıyoruz ya da kovalıyoruz. Ne belediye, ne de emniyet bunların peşine düşüyor. Olan hem mahalleliye hem de bize oluyor.” diyor, her ikisi de.
     <br>
      <br>
       Davulculuk, ata yadigarı bir meslek onlar için... Yıldırımoğlu 40, Yavuzoğlu ise 30 yıldır bu işi yapıyor. Orta Anadolu Halayı ve Köroğlu, sahurda çaldıkları yegâne ezgiler. Onlara göre davulculuk kabiliyet işi. Bu yüzden herkesin davul çalmasına tepkililer. Fakat İstanbul’un bazı ilçelerinde olduğu gibi toptan yasaklanması da onlara göre lüzumsuz. Ailelerine, çocuklarına hasret, gurbette ekmek parası peşinde koşmanın zorluğu yanında bir de benzeri kararların alınması onları korkutuyor. “Ya bir gün bizim mahallede de davul çalmak yasaklanırsa” düşüncesi akıllarından hiç çıkmıyor. Geceleri kaldıkları garaj, akşamları ellerine geçen 25’er YTL’lik bahşiş şimdilik yeterli.
       <br>
        <br>
         Yenibosna Merkez Mahallesi’nin davulcusu Satı Sıvacı, korsan davulcuların hızına yetişebilmek için bahşişleri ramazanın ilk haftasında topluyor. Bir de üzerinde adının, soyadının ve telefonunun yer aldığı 2 bin broşür bastırıyor, ki mahalle halkı görsün de başkalarına para vermesin. Sahurda aldığı bahşiş yeterli gelmeyince, gündüzleri de işportacılık yapıyor: “Aslında korsan davulcular rızkımıza göz dikmese toplayacağımız para yeter. Fakat gel gör ki, adamlarla baş edemiyoruz.”
         <br/>
         <br/>
         Korsan davulcuların canını yaktığı kişilerden biri de Kazım İliş. Meselenin 30 yıllık mazisi olduğunu söyleyen Kasımpaşa Cami-i Kebir ve Küçükpiyale Mahalleleri’nin 38 senelik ramazan davulcusu İliş’e göre, söz konusu kişilerin çoğunluğu konar-göçerlerden oluşuyor. “Davulcunun abisiyim, kardeşiyim. O hastalandı, ben geldim.” bahaneleriyle bahşiş toplayan korsanların önceki yıllarda mahallenin gençleri tarafından dövüldüğünü anlatıyor. 15-20 yıl önce paranın yanında mendil, çorap gibi hediyelerin verildiğini hatırlatarak, şimdiyse 5 katlı binadan en fazla iki kişinin bahşiş verdiğini söylüyor. Davulcuların kazançları ortalama 700-800 YTL arasında değişiyor. Bulundukları muhitin ekonomik durumuna göre artıp azalsa da, hepsi ellerine geçenle yetinmeye çalışıyor.
         <br/>
         <br/>
         İmsak’a iki saat kala yollara düşen İliş, en fazla bir saat davul çalıyor. Mahalleyi tanıdığı için de bazı sokaklarda uzun süre kalıyor, bazılarından ise hızlı geçiyor ya da hiç davul çalmıyor. Hangi sokakta uykusu ağır aile, hangisinde bebeği ya da hastası bulunan ev olduğunu bildiği için kimseyi rahatsız etmeyecek şekilde bitiriyor gezisini. Çoğu davulcunun bunlara dikkat etmediğini vurguluyor. İliş’e göre, nerede hangi makamın çalınıp hangi maninin söyleneceğini bilmek ise işin sırrı.
         <br/>
         <br/>
         Ramazan davulculuğunun belirli şartları olduğunu söyleyenlerden biri de Bayrampaşa Altıntepsi Mahallesi’nde çalışan Kazım Koçalan. Oğlu Ümit ve damadı Salih Kaya ile sokakları arşınlayan Koçalan, her önüne gelenin davul çalmasından dertli. İşe büyük bir müzik bilgisiyle başlamadığını ancak 30 yılda kendini geliştirmek için çaba sarf ettiğini ifade ediyor. Bayrampaşa Belediyesi’nin bu yıl Okay Temiz liderliğinde tertiplediği seminere katılmanın kendisine büyük katkısı olduğunu, yeni öğrendiği Trakya ve Makedonya havalarını bu sene sahurda çaldığını anlatıyor. Parçaları çalarken mahalleliyi rahatsız etmemek gerektiğine dikkat çekerek, “Korsan davulcular bunlara hiç dikkat etmiyor. Bahşiş almadan kapının önünden ayrılmıyor. Sen yıllarca uğraşıp insanların güvenini kazanıyorsun, bunlar gelip bozuyor.” diyor.
         <br/>
         <br/>
         Bir korsan iki yasak
         <br/>
         <br/>
         Fatih Denizabdal Mahallesi’nden Salim Tilki, korsan davulcularla mücadelede en önemli görevin mahalle sakinlerine düştüğünü belirtiyor. Hâlâ Edirne Yenikadın Köyü’nde davulculuk yapan babasının mesleğini 1990’dan bu yana Fatih’te devam ettiren Tilki’ye göre, vatandaş kapısına gelen herkese görev kartını sorarsa sıkıntı olmaz. O da korsan davulcu korkusundan ramazanın 6-7. gününden itibaren mahalleyi gezmeye başlıyor. Bu ziyaretlere alışık olmayan bazı ev sahiplerinin “Daha ramazanın başı, ne bu telaş.” gibi tepkilerine de maruz kalıyor.
         <br/>
         <br/>
         Ramazan davulcularının korsanlar kadar şikâyet ettiği konulardan biri de yasaklama. Hâlihazırda İstanbul Kartal ve Üsküdar ilçelerinde ramazan davulunun çalınması yasak. Kartal Kaymakamı Dursun Ali Şahin 2872 sayılı Çevre Kanunu ve Gürültü Kontrol Yönetmeliği’ne göre sahurda davul çalanlara 143 YTL para cezası uygulandığını açıklıyor. Gerekçesi ise yerli yersiz davul çalınması ve asayiş. Kimsenin ramazan davuluna karşı olmadığını belirten Şahin, “Tespitlerime göre bu yıl Kartal’a Osmaniye, Sivas, Erzurum gibi yörelerden 257 hane geldi. Örf ve âdeti ben de severim fakat kamyonetin arkasında güm güm davul çalmanın da bir anlamı yok. Eğer belediye bu işi üzerine alır, davulcunun giyimini kuşamını düzeltirse niye olmasın.” diyor.
         <br/>
         <br/>
         Bayrampaşa Belediyesi’nin organize ettiği seminerde davulculara ritim dersi veren Okay Temiz de ahenksiz yapılacaksa hiç yapılmasın diyenlerden. Sahurda davulla insanların bir ibadete kaldırıldığına dikkat çeken Temiz, davulu gelişigüzel çalanların kendi zevklerini tatmin ettiğini, bu yüzden meydanın eğitimsiz davulcuların eline bırakılmaması gerektiğini söylüyor. Temiz yine de eklemeden geçemiyor: “Eminim bu tartışmalar önümüzdeki yıllarda da devam edecek.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 635 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22728), [web.archive.org (arşiv bağlantısı)](http://web.archive.org/web/20060422161953/http://www.aksiyon.com.tr:80/yazdir.php?id=22728)
