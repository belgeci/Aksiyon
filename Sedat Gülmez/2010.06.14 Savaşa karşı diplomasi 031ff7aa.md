# Savaşa karşı diplomasi

*Sedat Gülmez 2010.06.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Devletlerin güçleri, sadece askerî tedbirlerle mi ortaya çıkar? Abdülhamid gibi diplomatik metotları zorlamak acizlik midir? Bu sorular ekseninde 93 Harbi’ne bakınca, bugün dahi ibret alınması gereken sonuçlar ortaya çıkıyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Meclis-i Mebusan’da vekiller, sokakta medrese talebeleri, aynı nakaratla İstanbul’da kamuoyu oluşturma niyetindeydi: “Harp edelim!” Sadrazam Mithat Paşa da bu arzuya sıcak bakıyordu. Devlet-i Âliye’nin gireceği savaştan yüzünün akıyla çıkacağına kesin gözüyle bakılıyordu. Kısa süre önce Karadağ ve Sırbistan’a verilen ders de bunun açık ve net emaresiydi. O zaman geriye tek yol kalıyordu…
    </p>
    <p class="MsoNormal">
     1877-78 Osmanlı-Rus, nam-ı diğer 93 Harbi, böyle bir atmosferde başladı. Ancak süreç hiç de devlet ricalinin hesapladığı gibi yürümedi. Batıda Balkanlar’da, doğuda Erzurum ve civarında yenilginin ötesinde tam bir hezimet yaşandı. Ruslar, Yeşilköy’e kadar gelmişti ki birkaç kilometre ötesi İstanbul’du. İyice köşeye sıkışan Osmanlı için yegâne çıkar yol, galibin tüm isteklerine rıza göstermekti. Fakat imzalanması istenen Ayastefanos Anlaşması, bir barış anlaşmasından ziyade devletin ölüm fermanı gibiydi. Çünkü Rumeli ile Anadolu arasına topraklarını genişleten Bulgaristan giriyor, böylece Osmanlı coğrafyası bağlantısı bulunmayan iki kara parçası hâline geliyordu. Peki, bütün bunların yaşanmama ihtimali var mıydı? Diplomatik yollardan söz konusu gaile savuşturulabilir miydi?
    </p>
    <p class="MsoNormal">
     DİPLOMASİ, HİSSİ KALDIRMIYOR
    </p>
    <p class="MsoNormal">
     Uluslararası ilişkilerde meselenin sonuçlarını düşünmeden kurgulanan tüm politikalar için “akıl tutulması” denilse yeridir. Öyle ki mantıktan çok duyguların etkisini hissettirdiği bu gibi dönemlerde atılan adımlar, ekseriyetle arzuların hilafına sonuçlanmıştır. “Onlar kim oluyor da bize böyle davranabiliyor?”, “Göndeririz iki gemi, dört uçak, akşamdan sabaha işgal ederiz, mesele de hallolur!”, “Attırmasınlar bizim tepemizi, çekeriz yoksa askeri!” nevinden söylemler, özellikle Soğuk Savaş yıllarında sıklıkla dillendirilirdi. O günlerde zaten tüm komşularıyla bir sebepten kavgalı Türkiye’nin kendinden başka dostu yoktu. Suriye, PKK’yı barındırdığından; Yunanistan, Bulgaristan ve Ermenistan ezeli düşmanlığından; İran, şeriat rejimi ihraç etmeye niyetlendiğinden; Irak, kuzeyindeki Kürtler yüzünden, yukarıda zikredilen cümlelerin gadrine uğruyordu. Çünkü o günlerde “haklarımızı savunmak için savaşmaktan çekinmeyeceğimizi” dillendirmek, vatan sevgisiyle eş tutuluyordu. Problemin diplomatik yollarla çözülebileceğine inananların sesiyse o hengâmede cılız kalıyordu.
    </p>
    <p class="MsoNormal">
     Aradan yıllar geçti, Türkiye bölge ve dünya konjonktüründe “kanat” ülke konumundan “merkez” statüsüne doğru yol aldı ve alıyor. Lakin artan diplomatik etkiyi yetersiz bulup gücünü göstermek için askerî tedbirleri çıkar yol kabul edenler var.
     <span>
     </span>
    </p>
    <p class="MsoNormal">
     Oysa bazı tarihî hakikatler, bilhassa dış ilişkilerde karar vermeden önce kırk defa düşünmeyi salık veriyor. Hele hele savaş gibi noktalara gelinmesini tüm ihtimaller sıfırlandığında ki orada da iyice düşündükten sonra gündeme almayı gerekli kılıyor.
    </p>
    <p class="MsoNormal">
     MEDRESE TALEBELERİ SOKAKLARDA
    </p>
    <p class="MsoNormal">
     1815 Viyana Kongresi’nde ortaya atılan Şark Meselesi uyarınca, Devlet-i Âliye bünyesindeki Hıristiyan azınlıklara peyderpey bağımsızlık yolu açılıp Türkleri geldikleri yere göndermek hedefleniyordu. Ana gaye bu yöndeydi; ama her ülke kendi çıkarları doğrultusunda hareketten geri kalmıyor, kendi aralarındaki dengeyi de gözetiyordu. Sıcak denizlere inme arzusundaki Rusya emelini, açıktan dillendirilmese de Fransa ve İngiltere tarafından tasvip edilmiyordu. Osmanlı devlet ricali söz konusu çekişmeleri bildiğinden, hariciye siyasetini buna göre şekillendiriyordu. Rusya’ya karşı Fransa, İngiltere, bunlara karşı da Rusya’yı zaman zaman kullanıyordu. Mesela, Kavalalı Mehmet Ali Paşa ve Mısır meselesinde İngiliz ve Fransızlara karşı Rusya’yı yanında bulmuştu. Çok geçmeden Kırım Harbi patlamış, bu sefer de Ruslara karşı diğer ikisi Türkleri desteklemişti.
    </p>
    <p class="MsoNormal">
     Sultan Abdülaziz sadrazamlığını da yapan Mithat Paşa bu politika ekseninde çalışan devlet adamlarındandı. Belki de bu yüzden 93 Harbi öncesi Ruslara karşı İngiliz desteğine fazlaca güvenmiş ve zafere tam manasıyla inanmıştı; ancak işler hesapladığı gibi gitmedi…
    </p>
    <p class="MsoNormal">
     Sultan Abdülaziz’in tahttan indirilmesi ve akabinde şüpheli ölümü, V. Murad’ın ruhî rahatsızlığa yakalanması sebebiyle Şehzade Abdülhamid’in kapısı çalınmış ve Meşrutiyet ilan etmesi şartıyla padişahlık yolunun kendisine açılacağı söylenmişti. Teklif kabul görünce de 31 Ağustos 1876 itibarıyla Osmanlı Devleti’nin 34’üncü hükümdarı unvanı II. Abdülhamid’in omuzlarına yüklenmişti. Ancak yeni padişahı zorlu bir süreç bekliyordu. Balkanlar karışıktı. Daha iki ay önce Karadağ ve Sırbistan, Osmanlı’ya savaş ilan etmişti. Devlet bu hareketten galip çıksa da Rusya’nın istekleri bitecek gibi değildi. Avusturya, Almanya ve Rusya arası ittifak Osmanlı’yı sıkıştırmaktaydı. İngiltere ise menfaati gereği bu üçlüye iştirak etmiyor; ancak Balkanları yatıştırmak için taviz verilmesini Bâb-ı Âlî’den istiyordu. Karışıklık hakkaniyetle giderilmek istense de Rusya tavizsiz duruşunu muhafaza ediyordu. Meseleyi halletme gayesiyle 23 Aralık 1876’da İstanbul’da toplanan Tersane Konferansı’nda Osmanlı’nın bağımsızlığıyla bağdaşmayacak teklifler ileri sürüldü. Tabii netice çıkmadı. İş ciddiye binince Mithat Paşa, Sırbistan ve Karadağ’ı anlaşma için masaya çağırdı. Karadağ ile çözüme ulaşılırken; Sırbistan diretiyordu. Rus gayretiyle Avrupa devletleri arasında imzalanan Londra Protokolü, Bâb-ı Âlî tarafından reddedilince bağlar koptu. 24 Nisan 1877’de de Ruslar savaş ilan etti.
    </p>
    <p class="MsoNormal">
     Yaşanan süreç en fazla genç padişah II. Abdülhamid’i rahatsız ediyordu. Çünkü iki devlet arasındaki maddî şartları karşılaştırınca durumun vahameti ortaya çıkıyordu. Bu yüzden harbi engellemek için uğraşıyordu ancak hâkimiyet tam elinde değildi ve Mithat Paşa’nın etkisini kıramıyordu . Öyle ki sokaklarda medrese talebeleri harp isteğiyle nümayişler tertipliyor, Meclis-i Mebusan’da vekiller aynı minvalde “kendimizi savunuruz” kabilinden cümleler kuruyordu.
    </p>
    <p class="MsoNormal">
     Tabii savaşın seyri harp taraftarlarının istemediği yönde ilerliyordu. Nihayet Rus orduları batıda Yeşilköy’e kadar geliyor, payitaht dahi işgal tehlikesi yaşıyordu…
    </p>
    <p class="MsoNormal">
     Prof. Dr. Vahdettin Engin, konuya açıklık getirirken şunları söylüyor: “Evet ortada bir Rus tehdidi vardı. Hedefi sıcak denizlere inmekti. Ama yine de savuşturulabilirdi. Tabii hepten toprak kaybı olmaz diyemem ama kayıplar daha az olurdu.”
    </p>
    <p class="MsoNormal">
     “Gelişmeler II. Abdülhamid’in padişahlığının ilk yıllarına değil de dizginleri tam eline aldığı döneme denk gelseydi durum ne olurdu?” sorusuna Engin şu cevabı veriyor: “Benim kanaatim savuşturabilirdi. Çünkü daha sonra uyguladığı politikalara baktığımızda durum buna işaret ediyor.”
    </p>
    <p class="MsoNormal">
     İşi savaş noktasına getirmemekse esas kural. Ama artık son raddeye gelince de silaha başvurmaktan çekinilmiyor. Tıpkı 1897 Osmanlı-Yunan Harbi gibi... Zaten burada da kesin bir zafer alınıyor ki II. Abdülhamid’in reel politiğinin ve ancak kazanmak için yola çıkmasının net emaresi.
    </p>
    <p class="MsoNormal">
     Hasılı Sultan Abdülhamid’in hariciye siyasetinden anlaşılacağı üzere, savaşmak güç ispatı manasına gelmediği gibi, diplomatik yolları sonuna kadar kullanmak da acizlik değildir.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-26974-savasa-karsi-diplomasi.html), [web.archive.org (arşiv bağlantısı)](http://web.archive.org/web/20141023051302/http://www.aksiyon.com.tr/aksiyon/haber-26974-savasa-karsi-diplomasi.html)
