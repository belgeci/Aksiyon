# 55 ekran sınıfta Kürtçe ders

*Sedat Gülmez 2011.06.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p class="BasicParagraph">
    <span>
     Dünya TV’nin “Kurdî Hîn Dibim-Kürtçe Öğreniyorum” isimli programı sadece Doğu ve Güneydoğu’da değil, tüm Türkiye, hatta yurtdışında “yok sayılanı” fark ettiriyor.
    </span>
    <p class="BasicParagraph">
     <span lang="EN-GB">
     </span>
    </p>
   </p>
  </font>
 </div>
 <div id="newsText">
  <font class="detail-text">
   <p>
    <p class="BasicParagraph">
     <span>
      <span>
       <p class="2011gomme">
        <span>
         Osmanlı’dan devraldığı kültürler atlasını tek renge indirgeyerek birliği sağlayacağını zanneden Cumhuriyet sonrası hâkim zihniyet inkârla bir yere varmaya çalışsa da zaman hep aksini gösterdi. Çok değil birkaç yıl öncesine kadar Kürt ve Kürtçe denince takınılan tutum ile bugünkü arasındaki fark bunun en açık göstergesi. Devlet TRT Şeş adıyla kanal kuruyor, dil kursları açılıyor, seçim dönemlerinde anadilde propagandaya izin veriliyor… Söz konusu dönüşüme resmî organlar kadar destek veren özel gayretler de işin cabası. Geçen yıl yayın hayatına başlayan Dünya TV –ki Türkiye’nin ilk özel Kürtçe kanalı– zikredilen sürecin halkalarından biri. Ancak onu başta TRT Şeş, diğer adımlardan farklı kılan bir özelliği var: Yapımcılığını ve sunuculuğunu Nezir Gümüş’ün üstlendiği “Kurdî Hîn Dibim- Kürtçe Öğreniyorum” isimli program. Adından da anlaşılacağı üzere Gümüş ve ekibi her pazartesi 20 dakika süreyle Kürtçe gramere ve konuşmaya yönelik ders veriyor.
        </span>
       </p>
       <p class="2011yenimetin">
        <span>
         “Kürtçe, uzun süre ihmal edilmiş, yasaklanmış bir dil. Bu da onu olumsuz etkilemiş. Maalesef tek kelime Kürtçe bilmeyen Kürtler var. Belli bölüm de yarım yamalak konuşabiliyor. Yani iyi konuşup, okuma yazma problemi çekmeyen Kürt sayısı az.” Yola çıkış gerekçelerini bu sözlerle izah eden Gümüş kendilerini tetikleyen bir başka hususa da şöyle işaret ediyor: “Bugün Türkiye’de Kürtlerin önemli kısmına hitap edecek Kürtçe eğitim programı bulunmuyor. Tüm bu eksiklikler ve yer yer seyircilerden gelen talep böyle bir yayının doğmasına vesile oldu.”
        </span>
       </p>
       <p class="2011yenimetin">
        <span>
         Her ne kadar Dünya TV Gaziantep merkezli bir kanal ise de www.kure.tv isimli portal sayesinde Türkiye’nin her yerinden ve yurtdışından da takip edilebiliyor. Kanalın zikredilen özelliği “Kurdî hîn dibim” ekibine farklı bir sorumluluk yüklüyor. “Programın neredeyse tüm dünyada yayınlanması ayrı bir zorluk. Bir okulun sınıfında hata yapsanız orada kalır. Ancak bizim en ufak yanlışımız ekranda sırıtır. Dolayısıyla eleştiriye açık ve dikkatli gidiyoruz.” Peki, akış nasıl?
        </span>
       </p>
       <p class="2011yenimetin">
        <span>
         Sistem yalnızca az bilen ve hiç bilmeyenlere değil başka anadile sahipken Kürtçe öğrenmek isteyenlere göre düzenlenmiş. Bu sebeple ilk derslerde Kürtçe kullanıma uygun Latin alfabesine ağırlık verilmiş. Kelime ve cümle anlamı basit gramer kuralları da ayrı bir öneme sahip. Yine yer yer ağız farklılıkları ve güzel söz ile deyişler de seyirciyle paylaşılıp programın izlenilirliği yüksek tutulmaya çalışılıyor. Konular işlenirken faydalanılan isimlerse Kürtçenin ve Kürt dilinin önemli edebî simaları: Melayê Cizîrî, Ehmedê Xanî, Feqîyê Teyran, Mela Huseynê Bateyî, Elîyê Herîrî. “Tabii bu güzide insanların yanında bir de meşhur olmamış, edebiyat çevrelerince bilinmeyen yazar ve şairler var ki bunların tanınması ve tanıtılması için de programımız zemin teşkil ediyor.”
        </span>
       </p>
       <p class="2011yenimetin">
        <span>
         Atılan adımlara dönük, “Böyle bir dil var mı ki bir şeylerden bahsediliyor?” sorusunda kendini gösteren mantığın ne yazık ki hâlâ kimi çevreleri etkisinde tuttuğuna dikkat çeken Gümüş, zikredilen bakışa itirazını şu cümlelerle yükseltiyor: “Bu söyleme en güzel cevap 11’inci yüzyıldan günümüze intikal eden yüzlerce divan ve diğer Kürtçe eserdir. Araştırma azlığına rağmen yaklaşık bin yıl önce yazılmış Kürtçe şiir kitapları var piyasada. Böyle zengin ve köklü bir dili kaybedersek yazık olur.” Gelelim salı, perşembe ve cuma tekrarı seyirciyle buluşan programın hazırlık aşamasındaki güçlüklere ve içeriğe dönük tepkilere…
        </span>
       </p>
       <p class="2011yenimetin">
        <span>
         Türkiye’deki ciddi Kürtçe eğitimi sıkıntısı, güçlükler sıralamasının tepesinde. Yine Türk Dil Kurumu (TDK) benzeri bir kurumun yokluğu, bazı konularda birliği engelliyor. Çünkü birinin koyduğu kuralı başkası kabul etmeyebiliyor. Çoğu Kürt yazar ve aydının yurtdışında ikameti de ayrı bir dert. Yani dil tek merkezden yönlendirilip geliştirilmiyor. Evvelinde misal teşkil edecek bir program bulunmaması ise kendine yönelik, eksik görme ve düzeltme sürecini sağlıklı işletmiyor. Fakat öğretmeninden belediye başkanına, doktorundan öğrencisine geniş bir yelpazeden alınan olumlu geri bildirimlere sevinen Nezir Gümüş, “İnsanlar ilgili. Ya programı takip ediyor veya derslere iştirak talebinde bulunuyor. Hatta kimileri bunu bir kurs zannetmiş ki bayağı bir kayıt talebi aldık. Bu da bizi şevklendiriyor.”
        </span>
       </p>
       <p class="2011yenimetin">
        <span>
         Dil meselesindeki zorluklardan biri de ağız farklılıkları. “Kurdî Hîn Dibim” ekibi bu noktada Türkiye Kürtleri arasında yaygın Kurmanci lehçesini esas alıyor. Zaten şimdilik diğerleriyle ilgili bir çalışma zor gözüküyor: “Kürtlerin büyük kısmı, Türkiye’dekilerin de neredeyse tamamı bu lehçeyi konuşuyor. Ayrıca Kürt Edebiyat Tarihi’ne bakınca edebî ve ilmî eserler ekser Kurmanci yazılmış.” Bunun yurtdışı izleyiciye etkisine gelince… “Türkiye’deki izleyici kitlemiz ağırlıklı olarak Doğu’dan. Ancak Suriye’deki Kürtler ile aynı lehçe konuşulur. Mesela Qamişlo Kürtlerinin Nusaybin’dekilerden konuşma yönüyle farkı yok. İran kapalı bir toplum. Bu sebeple fazla geri dönüşüm alamıyoruz. Lakin orada bir televizyonda çalışan yapımcı arkadaş aradı, kanalın bölgede çok izlendiğini ve dil itibarıyla da anlaşılma problemi yaşanmadığını söyledi.”
        </span>
       </p>
       <p class="2011yenimetin">
        <span>
         Kimi kesimlerin Kürtçe söz konusu edildiğinde ‘ayrılık veya ayrılıkçı’ kavramlarını öne sürüp eleştiri okları fırlattığını, buna kendilerinin de muhatap olabileceğini hatırlatıyoruz Yapımcı Gümüş’ün cevabı şöyle: “Program sıradan bir kişinin kendi başına rastgele aldığı kararla doğmuş değil. Türkiye’nin ve bölgenin hassasiyetlerini iyi bilen bir kadronun ortak fikri. Kaldı ki ülke kısa bir sürede uzun mesafe katetti. Birkaç yıl öncesine kadar Kürtçenin dil, Kürtlerin de millet olup olmadığı tartışılıyordu. Ama resmî kurslar, devlet televizyonunda kanal açılıyor, özel Kürtçe televizyonlara izin veriliyor. Bunlar önemli adımlar. Ve bu bazı korku ve endişeleri boşa çıkardı. Kürtçe televizyon açılırsa devlet bölünür fikrini insanlar kuruntu olarak görüyor artık. Türkiye’nin ufku genişledi. Kürtçe bilmeyen birçok vatandaşımızın da kanalımızı izlediğini biliyoruz. Bazıları gerçekten Kürtçe öğrenmek istiyor.”
        </span>
       </p>
      </span>
     </span>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=109D927764DF54BEE011286E8109E707?newsId=29735), [web.archive.org (arşiv bağlantısı)](http://web.archive.org/web/20140122114644/http://www.aksiyon.com.tr:80/aksiyon/newsDetail_getNewsById.action;jsessionid=109D927764DF54BEE011286E8109E707?newsId=29735)
