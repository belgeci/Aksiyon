# ÖSYM ‘ağırlığı’nı kayıp mı ediyor?

*Sedat Gülmez 2012.06.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Üniversiteye giriş sınavında Ağırlıklı Ortaöğretim Başarı Puanı’nın kaldırılması eğitim sistemindeki “değişim hızı”nın son neticesi. Değişikliğe dair muhtemel sonuçların hesaplanıp hesaplanmadığı ise belirsiz…
  </font>
 </div>
 <div id="newsText">
  <font class="detail-text">
   <p>
    Kamuoyunda 4+4+4 diye bilinen zorunlu eğitimi kesintili 12 yıla çıkaran 6287 sayılı kanunun öğretim sistemine getirdiği ilk değişim kendini üniversiteye giriş imtihanında gösterdi. Ölçme, Seçme ve Yerleştirme Merkezi’nin (ÖSYM) 2012 sınav kılavuzunda yaptığı değişiklikle bu sene itibarıyla Ağırlıklı Ortaöğretim Başarı Puanı (AOBP) uygulamasına son verildi. Buna göre artık adayların diploma aldığı veya alacağı okulun başarısı yerleştirme puanlarına katkı sağlamayacak. Sadece öğrencinin Ortaöğretim Başarı Puanı (OBP) esas alınacak. Peki, bu ne anlama geliyor?
    <p>
     Aslında konuyu bilhassa öğrenciler nezdinde problem hâline getiren nokta, değişikliğin Lisans Yerleştirme Sınavı’na (LYS) çok kısa bir süre kala yapılması. ÖSYM’nin bu hususa ilişkin açıklaması, “6287 sayılı kanun gereği bu değişikliği yapmak zorundaydık.” şeklinde. Fakat bu aşamada çoğu aday ve ailesi aynı soru etrafında kenetleniyor: “Yeni düzenleme en azından gelecek seneye bırakılamaz mıydı?” Farklılığın kimleri olumsuz etkileyeceği düşünülünce sorunun cevabı az da olsa kendini gösteriyor. AOBP uygulaması vaktiyle yürürlüğe konulurken hesaplanan, Anadolu ve fen liselerindeki öğrencilerin mağduriyetiydi. Çünkü OBP bu adayların önünde bir engel teşkil ediyordu. Diğer ortaöğretim kurumlarındaki muadilleriyle kıyaslanınca onların derslerde yüksek not alması okullarının başarı çıtası sebebiyle zorlaşıyor, bu da diploma notlarının ya düşük ya da orta seviyelerde gelmesine yol açıyordu. Tabii öğrenciler de çözümü son sınıfta başka liselere geçişte buluyordu. İşte AOBP bir manada bu kaçışlara son vermişti. Tabii burada da birtakım aksaklıklar yaşanıyor ve yeni düzenlemeler gerekiyordu. Ancak uzmanların ifadesiyle beklenen ve sistemi ilgililerin ifadesiyle “daha adil” hâle getirecek dönüşüm de yalnızca AOBP’nin kaldırılmasında aranmamalıydı. Kaldı ki birkaç sene önce AOBP’nin kaldırılmasına yönelik bazı adımlar atılmış ama ortaya çıkan olumsuz sonuçlar düzenlemenin geri alınmasına yol açmıştı.
     <p>
      FEM Dershaneleri Rehberlik Uzmanı Faruk Ardıç da aynı noktaya dikkat çekiyor: “AOBP’nin uygulanmasında bazı problemler vardı. Ancak bunun yöntemi sistemi tamamıyla ortadan kaldırmak değildir. Şimdi asıl Anadolu ve fen liselerinden muhtemel kaçışlara ilişkin önlem almak lazım. 2003-04 eğitim öğretim yılında kaldırma yönünde bir adım atıldı. Fakat başta veliler meseleye taraf herkesin tepkisini çekti. Çünkü değişiklik yürürlüğe konulunca görüldü ki eğitim seviyesi yüksek okullardan kaçışlar var. Şimdi benzer süreçlerin yaşanmayacağına dair bir garanti de yok. Hatta yaşanması da muhtemel.”
      <p>
       Gelelim yeni hesaplama sisteminin nasıl tatbik edileceğine dair genel çerçeveye… Eskiden ortaöğretim bitirme başarı notlarının en küçüğü 100, en büyüğü 500’dü. Yeni düzenlemeyle en düşüğü 250, en büyüğü de 500 şeklinde hesaplanıyor. Bunun da yüzde 12’si adayın merkezî imtihandan aldığı puana ekleniyor. Böylelikle öğrencinin üniversiteye girişte kullanacağı son puan oluşturuluyor.
       <p>
        Nihayet sistemin geneline veya sınav uygulamasına dönük eğitim camiasının üzerinde ittifak ettiği birçok aksaklık söz konusu. AOBP de zaten bunlardan biriydi. Eğitim sürecini idare edenler de bunun farkında. Ama uzmanların son meselede de üzerinde ısrarla durduğu ve eleştirdiği nokta değişikliklerin neticeleri üzerinde fazlaca düşünülmeden yapılması. Tıpkı 4+4+4 diye adlandırılan kanunun 2012-2013 eğitim öğretim döneminde uygulamaya girmesine ilişkin karar gibi…
        <p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32740-osym-agirligini-kayip-mi-ediyor.html), [web.archive.org (arşiv bağlantısı)](http://web.archive.org/web/20120608043742/http://www.aksiyon.com.tr:80/aksiyon/haber-32740-osym-agirligini-kayip-mi-ediyor.html)
