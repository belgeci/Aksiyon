# Avukatlık testini geç cüppeyi kap

*Sedat Gülmez 2006.05.22*

<div>
 <p>
  <font>
   Avukatlık kanunu değişiyor. ÖSYM’nin yapacağı sınavı kazanamayanlar avukatlık yapamayacak. 23 Aralık’taki ilk sınav 1500 adayı ilgilendiriyor.
   <br/>
   <br/>
   Numan Gök, hâlihazırda İstanbul Barosu’nda avukatlık stajına devam eden 2 bin 687 kişiden biri. Baronun stajyer temsilciliği görevini de yürüten Gök, 2001’de girdiği hukuk fakültesinden 2005’te mezun oldu. Mesleğe hazırlık sürecini 1 yıllık stajdan sonra tamamlayacak. Ancak, eğitim süresi bittikten sonra ‘avukat’ unvanı kazanabilmek için 23 Aralık’ta Öğrenci Seçme ve Yerleştirme Merkezi’nin (ÖSYM) yapacağı sınavı beklemesi gerekecek. Çünkü Avukatlık Kanunu’nda 2 Mayıs 2001’de yapılan değişiklikle ‘mesleğe kabul için ÖSYM’nin yapacağı sınavı kazanma’ şartı aranıyor. Söz konusu tarihten önceki hukuk mezunlarını ve o dönem itibariyle eğitimine devam edenleri kapsamayan değişiklik 1500 avukat adayının önünde zorlu bir engel. Stajyerler imtihanı geçebilirse avukatlığa başlayacak; aksi takdirde ne olacağına dair konuyla ilgili hiç kimsenin fikri yok.
   <br>
    <br>
     SINAV GEREKLİ Mİ?
     <br>
      <br>
       Aslında avukatlık için 1969’a kadar uygulanan bir sınav vardır, hatta staj süresi 1,5 yıldır. Ancak aynı yıl yapılan değişiklikle imtihan kaldırılır ve staj da 1 seneyle sınırlandırılır. Konunun bu noktasına atıf yapan İstanbul Barosu Staj Eğitim Merkezi Müdürü Avukat Erdal Üner, temelde bir eleme sistemine karşı olmadıklarını; fakat yöntem itibariyle sıkıntı bulunduğunu söylüyor: “Yeni uygulamada staj bittikten sonra sınav yapılacak. Ancak olması gereken tıpkı hâkimlik ve savcılıktaki gibi staj öncesi ve kabulle ilgili bir ölçme.”
       <br>
        <br>
         Avukatlık hususunda sınırlandırıcı bir eleme olması gerektiği, Üner gibi birçok hukukçunun hatta sınava girecek adayların çoğunluğunun ortak düşüncesi. Tabii imtihanın fakülte bittikten sonra yapılması şartıyla. Konya Barosu Başkanı Mehmet Hasip Şenalp bu görüştekilerden sadece biri. Sınavın zorunluluğuna inanıyor. Zaman içinde meslek içi eğitimlerin dahi gerekliliğine işaret ediyor. Avukat adayı Aker Çıtak da genel fikre iştirak edenlerden. “İmtihan meslek kalitesini yükseltecek, bu kesin. Ama herkesin taşıdığı kaygıları ben de taşıyorum.” diyor.
         <br/>
         <br/>
         Tüm bunların yanında meselenin basitleştirilmemesini tavsiye eden Erdal Üner, bazılarının avukatlık imtihanını Tıpta Uzmanlık Sınavı (TUS) ile eş değer görmesine tepkili. “Tıpçılara uygulanan sistem adı üstünde ‘uzmanlık’ için. Onlar sınavı kazanamasa pratisyen hekim unvanıyla mesleklerini icra edebilir. Ancak avukatlara düşünülen imtihan mesleğe kabulle ilintili. Kazananlar avukat olacak, ya kazanamayan ne yapacak? İşte bu belli değil.” yorumunu yapıyor.
         <br/>
         <br/>
         SORULARI KİMİN HAZIRLAYACAĞI BELLİ DEĞİL
         <br/>
         <br/>
         İmtihanda sorulacak sualler konusu da tartışmalı. Avukatlık Kanunu’nun 28. maddesinde ‘Sınav Türkiye Barolar Birliği (TBB) tarafından organizasyon ve uygulama alanında ÖSYM’ye yaptırılır.’ ibaresi mevcut. Tabii soruların hazırlanması dâhil. Gerekçe, uygulamanın barolara verilmesi halinde belirli bir dünya görüşünün ağırlık kazanabileceği. Ancak barolar ve meslek mensupları bu noktada itirazları şöyle dillendiriyor: “ÖSYM öğrenci seçme merkezi, meslek belirleme yeri değil. Soru hazırlama noktasında baroların görüşü alınmalı. Teknik sorularla avukatlık yapılıp yapılamayacağına karar verilemez.”
         <br/>
         <br/>
         Adayların üzerinde durduğu konulardan biri, ÖSYM’nin soruları hâkimlik ve savcılık imtihanlarında olduğu gibi Ankara ve Gazi Üniversitesi Hukuk Fakültesi hocalarına hazırlatabileceği. Eğer bu olursa eşitsizlik doğacağına inanılıyor. Stajyer Numan Gök, söz konusu fakülte mezunlarının artılarını şöyle sıralıyor: “Bir kere kendi hocaları. Hatta öyle ki tanıdığım bazı arkadaşlar hangi soruyu kimin hazırladığını dahi tahmin edebiliyor. Ankara hâkim, savcı; İstanbul avukat yetiştirir anlayışı bunun göstergesi. Ya diğer üniversiteleri bitirenler ne yapsın?”
         <br/>
         <br/>
         Halen Türkiye genelinde 36 hukuk fakültesi var, bunların yıllık 6 bin mezun verdiği düşünüldüğünde mesele farklı bir boyut kazanıyor. Hâkimlik, savcılık, banka müfettişliği, noterlik mezunların yapabileceği iş dallarından sadece birkaçı. ‘Hiçbir şey olamazsam avukat olurum’ anlayışı hâkim. Baroların stajyer kotası olmaması bu fikre kapı aralayan unsurlardan. Elbette meseleye önem veren avukatlar Paris Barosu’ndaki gibi yüzde 25’lik kontenjanın benzerini alternatif çözüm diye sunuyor.
         <br/>
         <br/>
         Zaten eğitim sistemine yönelik eleştiriler söz konusu çizgide dillendiriliyor. Akademisyen ve altyapı yetersizliği başta gelen eksiklikler. Fakültelerin avukat değil hukukçu yetiştirdiğini akademisyenlerin dahi ifade ettiğini söyleyen Erdal Üner, “Mezun vermek ayrı, hukukçu yetiştirmek ayrı; çoğu fakültede yeterli donanım, altyapı, kadro yok. Bir de özel üniversite meselesi sıkıntı. Devlet okulları için diyelim ki 580 puan almak gerekiyor, oysa 180 puan ile özel okullara kayıt yaptıranlar var. Ekonomik eşitsizlikten doğan haksızlık kalite düşmesine sebep oluyor.” diyor. Kocaeli Üniversitesi Hukkuk Fakültesi mezunu Dursun Küçük, Erdal Üner’le hemfikir. Ona göre okul sayısının artması gelişmenin göstergesi değil, aksine yığılmanın acı faturası.
         <br/>
         <br/>
         Avukatların ve adayların eleştirdiği bu durum Yükseköğretim Kurulu (YÖK) tarafından kabul görmüş olacak ki, geçtiğimiz haftalarda yapılan rektörler komitesi toplantısında, ‘öğretim üyesi sıkıntısı’ nedeniyle bir süre yeni fakülte açılmayacağı kararı alındı. Komiteden çıkan kararlardan bir diğeriyse, ‘eğitim kalitesini artırmak’ maksadıyla ‘her fakültenin imkânları ölçüsünde 1 yıllık yabancı dil hazırlık sınıfı’ açabilmesi.
         <br/>
         <br/>
         STAJ EĞİTİM MERKEZİ OLMAYAN BAROLAR SIKINTILI
         <br/>
         <br/>
         Avukat adaylarının sınav öncesi eksiklerini gidermede, özellikle meslek hukuku hususunda en büyük yardımcısı barolar bünyesindeki staj eğitim merkezleri. Buralarda verilen dersler, onlar için etkisi yadırganamayacak fayda sağlıyor. Ancak Türkiye genelindeki 76 barodan sadece 25’inde böyle bir merkez mevcut. Şüphesiz aralarında ders saati ve yoğunluğu açısından fark var. İstanbul barosu 40 gün boyunca günlük 3 saat ders verirken Konya’da ancak haftada bir kere 2 saat eğitim yapılabiliyor. Baro Başkanı Hasip Şenalp, büyük şehirlerle imkânlarının boy ölçüşemeyecek seviyede düşük olduğunu kaydediyor.
         <br/>
         <br/>
         Ağrı Barosu Başkanı Mahmut Kaçan ise durumlarının büyük baroların çok gerisinde olduğunu söylüyor. Çünkü bünyelerinde Konya’daki kadar dahi bir staj eğitim merkezi yok. Konu birkaç kere ele alınır ancak maddi problem nedeniyle gerekli altyapı sağlanamaz. Staj eğitim merkezi olmayan yerde çalışan avukat adaylarının zor durumda kaldığını belirten Kaçan, bu tür eksikliği bulunan barolar için bölgesel anlamda çözümler üretilebileceğini vurguluyor: “Yurt genelinde tüm stajyerler aynı eğitimi alamıyor. Ciddi, kaliteli ve eşitlik oluşturacak staj eğitim merkezleri kurulmalı. İmkânı olmayan barolar için bölgesel merkezler elzem. Yoksa küçük barolarda çalışanlarla İstanbul, Ankara, İzmir gibi yerlerdekilerin yarışması düşünülemez.”
         <br/>
         <br/>
         Büyükşehirlere nispeten daha yakın Bartın Barosu ise eğitim merkezi sıkıntısını, stajyerlerini İstanbul ve Ankara’ya göndererek aşıyor. Başkan Nilgün Şaban 3,5 yıldır devam eden uygulamanın, avukat adayları adına büyük getirisi olduğunu düşünüyor. Büyük yerlerde avukat adaylarının, yasak olmasına rağmen, maddi sıkıntılar nedeniyle çalışmak zorunda kaldığını bu yüzden staj eğitim merkezlerine tam anlamıyla gidemediğini söyleyen Şaban, “Onlara diyecek bir şey yok. Hâkimlik ve savcılık stajı yapanlar 1300 YTL aylık alırken, avukatlar için 250 YTL o da kredi şeklinde uygun görülüyor. Ama her ne olursa olsun biz baromuza kayıtlı stajyerler için devam zorunluluğu koyduk ki gelip gitmelerinin bir anlamı olsun.”
         <br/>
         <br/>
         Eğitim merkezlerinin, fakültelerde dersi olmaması hasebiyle avukatlık hukuku konusunda sorumluluk taşıdığına inanan Erdal Üner, bu bilgiyi baroların vermesi üzerinde duruyor. Muğla’da staj merkezi bulunmadığı için İstanbul’a gelmek zorunda kalan Türkan Ulubaş, Üner’in ifadelerini destekliyor. Muğla’nın küçüklüğüne ve imkân darlığına atıfta bulunan avukat adayı, büyük şehirlerin cazibesine dikkat çekip uyarıyor: “Zamanla buralara stajyer yığılması olacak. Bunu büyük şehirlerin dahi kaldıramayacağını düşünüyorum.”
         <br/>
         <br/>
         Aksaray Barosu’na bağlı Adalet Canlı’nın durumu daha farklı. Eğitim merkezi olmayan baroda stajına devam eden avukat adayının, İstanbul, Ankara gibi yerlere gitme şansı olmaz. Her şeye rağmen imkânları ölçüsünde imtihana hazırlandığını belirten Canlı, neden sınav yapıldığına dair zihninde hâlâ sorular bulunduğunu söylüyor.
         <br/>
         <br/>
         YA BUNDAN SONRASI
         <br/>
         <br/>
         Her ne kadar Hilal Yılmaz gibi adaylar sınava karşı oldukları, psikolojik sarsıntılar yaşadıkları, geleceğe yönelik tahmin yapamadıkları serzenişinde bulunsa da açık bir gerçek var ki, 1500 stajyeri 23 Aralık’ta 100 soruluk test usulü imtihan bekliyor. Gerçi İstanbul Barosu’ndaki bazı adaylar imtihanın iptaline dair dava açmaya hazırlanıyor ancak zihinler hâlâ bulanık.
         <br/>
         <br/>
         Her adaya 4 yılda 6 kez sınava girme hakkı veren elemenin neticesi imtihandan 30 gün sonra stajyerlere duyurulacak. Kazananlar mesleğe başlayacak, kazanamayanlarsa 6 ay sonraki imtihanı bekleyecek. Arada kalan sürede ne mi olacak? İşte bu noktayla ilgili hiç kimsenin fikri yok.
         <br/>
         <br/>
         Türkiye Barolar Birliği Başkanı ÖZDEMİR ÖZOK
         <br/>
         <br/>
         SINAV TÜM SORUNLARI ÇÖZMEYECEK
         <br/>
         <br/>
         Avukatlık Kanunu’ndaki meslekî sınavla bizim önerdiğimizin uzaktan yakından ilgisi yok. Biz stajdan önce ve sonra birer sınav ki, staj bitiminde yazılı imtihan ve mülakat olmak üzere ikiye ayrılmış bir sistem önerdik. Söz konusu mülakat çerçevesinde hitabet, diyalog, sunuş gibi unsurlar da değerlendirilmeli.
         <br/>
         <br/>
         Sınavın bu haliyle uygulanması dönemin Adalet Bakanı Hikmet Sami Türk’ün isteğidir. Kendisine bu konuyu çok anlattık ama eğer itiraz edilirse yasayı geri çekeceğini söyledi. Bu durumda bir şey yapamadık. ÖSYM’nin yaptığı sınavın sağlıklı neticeler doğurmayacağını düşünüyorum. Her şeye rağmen en az eksikle bitirmeye çalışıyoruz. Keşke sorulara Barolar Birliği’nin de katkısı olsa. Belirli üniversitelerin soruları hazırlayabileceği tartışmasını da yetkililere ilettik. ÖSYM başkanı, o gün gelsin konuşuruz dedi.
         <br/>
         <br/>
         Sınavın tüm sorunları çözeceğini kabul etmek mümkün değil. Ancak az da olsa mesleğin disipline edilmesine etkisi olacak. Sonuç itibariyle çok sorun çıkacağı kanaatinde değilim
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 3307 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=24323), [web.archive.org (arşiv bağlantısı)](http://web.archive.org/web/20070626194627/http://www.aksiyon.com.tr:80/yazdir.php?id=24323)
