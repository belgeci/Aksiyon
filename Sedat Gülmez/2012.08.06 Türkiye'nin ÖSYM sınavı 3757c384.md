# Türkiye’nin ÖSYM sınavı

*Sedat Gülmez 2012.08.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Problemin kaynağı kimine göre iktidarı yıpratma maksatlı spekülasyonlar, kimine göre ise 38 yıllık kurumun son yıllarda ehliyetsiz isimlerce idare edilmesi. Ama bu iki zıt görüşün de kesiştiği bir nokta var: ÖSYM’nin itibarı zedeleniyor! Peki, çözüm?
  </font>
 </div>
 <div id="newsText">
  <font class="detail-text">
   <p>
    Türkiye’de yaklaşık 40 yıldır, hayatına doğrudan veya dolaylı girmediği kimse yok. İnsanların gelecek umudunun önündeki en önemli bariyer. Senelerce verdiği her hüküm istisnasız ve sorgusuz kabul edildi. Fakat son dönemde şifre, kopya ve soru çalma ile gündeme geliyor. Bu da ister istemez çıkan neticelere ilişkin akıllardaki “acaba”ları artırıyor. Güven kaybı kurum idarecilerince de reddedilemeyecek boyuta ulaştı. Artık bir an evvel, “Ölçme Seçme ve Yerleştirme Merkezi (ÖSYM) bu noktaya nasıl geldi?” ve “Kurum açmazdan nasıl çıkacak?” sorularına cevap bulmak gerekiyor.
   </p>
   <p>
    Aslında, yükseköğrenime öğrenci alımına dair süreç, 1960’lara kadar ÖSYM gibi bir kuruluşa ihtiyaç hissedilmeden işledi. Lise mezunlarının azlığı bunda birinci faktördü ki, pek çok fakülte başvuruları sınava gerek duymadan kabul etti. Kontenjan aşımı durumunda ise şu yollara başvuruldu: Müracaat sırasını dikkate alma ve ihtiyaç kadarını kabul edip akabinde kaydı durdurma, fakültedeki eğitimin niteliğini göz önünde bulundurup liselerin fen veya edebiyat kolu mezunlarını kabul ve başvuranları lise bitirme derecesine göre sıralayıp buna göre kaydetme… Tabii zamanla lise mezunu sayısı arttı. Ötesinde lise dengi okul mezunlarına da yükseköğrenime başvuru hakkı verildi. Sıralanan yöntemler seçimde yetersiz kalınca da fakülteler kendi imtihanlarını yapar hâle geldi. Sonrası şehirden şehre koşturmak zorunda kalan, aynı gün ve saate rastlayan imtihanlardan birine katılıp diğerine giremeyen adaylar… Zamanla şikâyetler o raddeye ulaştı ki kalıcı bir çözüm şart oldu. Nihayet 1974’te, Üniversitelerarası Kurul, yükseköğrenime giriş sınavlarının tek merkezden yapılmasına karar verdi. 1750 sayılı Üniversiteler Kanunu’nun 52. maddesine dayanarak da 19 Kasım’da Üniversitelerarası Öğrenci Seçme ve Yerleştirme Merkezi (ÜSYM) kuruldu. 1981’e kadar öğrenci alımı bu kuruluşla sağlandı. Aynı sene merkez, 2547 sayılı Yükseköğretim Kanunu’nun 10 ve 45. maddeleriyle Öğrenci Seçme ve Yerleştirme Merkezi (ÖSYM) adı ile Yükseköğretim Kurulu’nun (YÖK) alt kuruluşu haline getirildi. Son dönemde de isim Ölçme Seçme ve Yerleştirme Merkezi’ne dönüştürüldü.
   </p>
   <p>
    Gelelim uygulamaya… 1974 ve 1975’te imtihan, aynı gün sabah ve öğleden sonra birerden iki oturum şeklinde icra edildi. 1976 ila 80 arası aynı günde tek oturum, 1981’den itibaren de iki basamaklı sınav uygulandı. İki basamaklı sistemde ilk eleme Öğrenci Seçme Sınavı (ÖSS) nisan, ikincisi ise Öğrenci Yerleştirme Sınavı (ÖYS) adıyla haziranda yapıldı. Yine 74’te adaylardan programlara ilişkin tercihleri toplandı. Yerleştirme de puan ve tercihe göre merkezî gerçekleştirildi. 82’den itibaren devreye diploma notlarından elde edilen Ortaöğretim Başarı Puanı (OBP) girdi. 87 sonrası adaylara belli testleri cevaplama, diğerlerini cevaplamama fırsatı sunuldu. 1999’da da iki basamaktan ÖYS kaldırılıp yola ÖSS ile devam edildi. 2006 sonrası ise muhtevaya ilişkin değişiklikler geldi. Son aşamada ise Yükseköğretime Giriş Sınavı (YGS) ve Lisans Yerleştirme Sınavı (LYS) şeklinde ikili tatbike geçildi. Tabii alt başlıklarla genişletilerek...
   </p>
   <p>
    Ancak burada şunu bilhassa belirtmek gerekiyor. Kamuoyunun kahir ekseriyeti ÖSYM’nin iş yükünü üniversite ve memurluk sınavından ibaret sanıyor. Oysa kurum her yıl ortalama 40 imtihan gerçekleştiriyor. Kuruluştan itibaren 37 yıl ÖSYM bünyesinde çeşitli kademelerde görev yapmış bir uzmanın bugünkü tartışmaların çözümüne dair odaklandığı noktalardan biri de bu. “Her şeyde sınav yapmaktan vazgeçilmesi lazım. Her seçimi sınavla yapmamak lazım. Bu anlamda sınav sayısının azaltılması bir çözüm.” Bir de özerklik konusuna dikkat çekiyor. Ona göre özellikle son 2 yılda ÖSYM üzerinde siyasetin etkisi var. Bunun bir an önce kaldırılması ve işin uzmanlara teslimi gerekiyor.
   </p>
   <p>
    ÖSYM kapalı kutu
   </p>
   <p>
    SETA Ekonomi ve Toplum Araştırmaları Koordinatörü Bekir Gür’ün bakışı daha farklı. Hatta çözümü de: “Problem ve suç varsa bir an önce üzerine gidilmeli ama yoksa da ÖSYM bu kadar çok konuşulmamalı.” Geçen seneki YGS şifre tartışmalarında mevzunun genel seçimler öncesine gelmesine atıfla, “İktidarı yıpratmaya dönük bir kampanyaydı ama zamanla devlet zaafı haline geldi. Çünkü konu teknikten ziyade politik düzeyde tartışıldı.” diyor. “ÖSYM tartışılmaz, şaibesiz bir kurum demiyorum. Somut sıkıntı varsa elbette suçlular bulunup cezalandırılmalı. Ama ortada bir sorun yok ve sürekli iddia ortaya atılıyorsa ve bu da kasıtlı yapılıyorsa, iddia sahiplerine hiç prim verilmemeli.”
   </p>
   <p>
    Boğaziçi Üniversitesi öğretim üyesi Prof. Dr. Ali Baykal’ın yaklaşımı ise güven esaslı… Ona göre önceki senelerde ÖSYM çok güven vericiydi: “Sınav sadece bir eğitim olayı değil. Bir adalet sürecini gösteriyor. Son 2-3 yıldır şifresinden kopyasına kadar her türlü aksilik oldu. Hangi sorumlu bu kadar hoş görülebilir bilmiyorum. ÖSYM özerk olmalı, güvencesi olmalı. Çalışanlarının da, yöneticilerinin de...”
   </p>
   <p>
    Bekir Gür’ün “güven” söylemine itirazı var. “Geçmişte sınavların güvenilir yapıldığına dair net bilgi yok. Tam bir efsane geçmişteki güven. ÖSYM kapalı kutu. Güven de bu kapalılıktan kaynaklanıyordu. Oysa şimdi her yapılan didikleniyor. Eski Genelkurmay Başkanı sorgulanıyor, ÖSYM’nin sorgulanamaması düşünülemez. Sıkıntı, bu tartışmanın düzeyiyle ilgili. Üstelik sürecin daha çok şeffaflaşmaya doğru gittiğini düşünüyorum. Sınav sistemleri de şeffaflaşıyor.” Denetimin önemine de dikkat çekiyor Gür ve “Ya Meclis ya da başka bir kurum eliyle denetim artmalı.” tezini savunuyor.
   </p>
   <p>
    Son iki yıldır süren tartışmalar arasında en çok işlenen çözümlerden biri de ÖSYM’nin kaldırılıp bilhassa giriş sınavlarının üniversitelerce yapılması. Türkiye gerçekleri düşünüldüğünde merkezî sınavın hâlâ önemli bir ihtiyaç olduğunu düşünen Ali Baykal buna itiraz ediyor: “Merkezî sınav uzun yılların deneyimi. Kaldırılmasını üniversitelerin de, bazıları hariç, isteyeceğini sanmıyorum.”
   </p>
   <p>
    “Yeniden yapılanma” Aktif Eğitim Sendikası (Aktif Eğitim Sen) Genel Başkanı Osman Bahçe’nin odaklandığı çözüm seçeneği. “ÖSYM’ deki problemlerin temelinde, geçmişten gelen yapısal sıkıntılar yatıyor. Yeniden yapılanmada gerekli hassasiyet gösterilemedi.” Bahçe’nin eleştirilerinden sadece sistem değil Başkan Ali Demir de nasibini alıyor, “Başkan oluşan problemlerle ilgili gerekli açıklamaları zamanında yapmıyor. Kamuoyu yeterince bilgilendirilmiyor. Yine veli, öğrenci vb. birçok kimseyi ilgilendiren köklü değişiklikler, kamuoyuna sunulmadan,  değişik platformlarda tartışılmamadan karara bağlanıyor. Sonra yargı süreci başlıyor ve geri dönüyor. Kurum da yıpranıyor.” Aktif Eğitim Sen Başkanı esasında eleştirilerini sıralarken çözümlerini de sunuyor: Yeniden yapılanmada hassasiyet ve yetkililerin kamuoyunu acilen bilgilendirmesi.
   </p>
   <p>
    “Şeffaflık” ve “halkı bilgilendirme” FEM Dershanesi Rehberlik Uzmanı Faruk Ardıç’ın da önceliği. “Ketum, içine kapanık, böyle olunca da spekülasyonlara davetiye çıkaran yapı var. Oysa ölçme değerlendirme uzmanlarına kapı açılsa, ‘Öğrencileri bu şekilde değerlendiriyoruz, soruları böyle hazırlıyoruz’ denilse, kamuoyu algısı daha iyi idare edilebilir.” Ali Baykal’ın görüşleri Ardıç’ı destekliyor: “ÖSYM bir an önce sınav verilerini ilan etmeli. Madde istatistiklerini bilmiyoruz yıllardır.”
   </p>
   <p>
    Tabii, tekliflerini bunlarla sınırlamıyor Ardıç. Ölçme ve değerlendirme standardizasyonu başlığını da açıyor: “Ölçme ve değerlendirmede standardizasyon nasıl yapılıyor? Buna cevap verilmeli ve paylaşılmalı. Aksi takdirde seneler arasında soru zorluğu farkları oluşuyor. Netler düşüyor, ‘0’ çekenlerin sayısı artıyor. Yoksa eğitimin kısa sürede sıkıntılı hâle gelmesinden değil.”
   </p>
   <p>
    Ve ekstra ölçme değerlendirme kuruluşları… Ardıç, Avrupa’da farklı değerlendirme birimlerinin varlığına işaretle, sınav sonucuna itiraz eden öğrencinin ücret karşılığı buralara başvurarak zihnindeki soru işaretlerini ortadan kaldırdığını söylüyor: “Benzer kuruluşlar bizde de olmalı. Bunlar bağımsız. Şüphe izalesinde çok önemli rolleri var.”
   </p>
   <p>
    Nihayet Ali Demir idaresindeki kurumun özellikle öğrenci itirazlarına dönüş yapmadığı eleştirilerinin arttığı bir zamanda ÖSYM’yi şeffaflığa davet muhakkak ki çözüme ulaşmada yarar sağlayacaktır. Ama şu da gözden kaçmamalı, kurum bundan sonra da tartışılacak. Çünkü altına girilen yük büyük ve riskli. Bir de Bekir Gür’ün ifadesiyle sorumluluğu yalnızca ÖSYM’ye vermemek gerekiyor. Güvenlikten istihbarat birimlerine ve YÖK’e kadar herkese görev düşüyor. Yeniden güven tesisi için bu eşgüdüm şart. Yoksa sadece ÖSYM’nin “Biz baktık, problem yok!” türünden açıklamaları ne adayları ne de genel kamuoyunu tatmin edebiliyor.
   </p>
   <h3>
    <span>
     2012 Sınavları ve ÖSYM
    </span>
   </h3>
   <p>
    Her yıl onlarca sınav gerçekleştiren kurum, 2012’de de 38 imtihan düzenliyor. İşte bunlardan bazıları:
   </p>
   <ul>
    <li>
     YÖK Yurtdışı Yükseköğretim Diplomaları Denkliği için Seviye Tespit Sınavı
    </li>
    <li>
     Üniversitelerarası Kurul Yabancı Dil Sınavı Yükseköğretime Geçiş Sınavı
    </li>
    <li>
     Jandarma Okullar Komutanlığı Jandarma Astsubay Temel Kursu Giriş Sınavı
    </li>
    <li>
     Diş Hekimliğinde Uzmanlık Eğitimi Giriş Sınavı
    </li>
    <li>
     Tıpta Uzmanlık Eğitimi Giriş Sınavı
    </li>
    <li>
     TSK Askerî Liseler ile Bando Astsubay Hazırlama Okulunda Öğrenim Görecek Öğrencileri Seçme Sınavı
    </li>
    <li>
     Özürlü Memur Seçme Sınavı Türkiye ve Ortadoğu Amme İdaresi Enstitüsü Yüksek Lisans Programlarına Giriş Sınavı
    </li>
    <li>
     Adalet Bakanlığı Avukatlar için Adlî Yargı Hâkim ve Savcı Adaylığı Yarışma Sınavı Akademik Personel ve Lisansüstü Eğitimi Giriş Sınavı
    </li>
    <li>
     Kamu Personeli Yabancı Dil Bilgisi Seviye Tespit Sınavı Lisans Yerleştirme Sınavı (Matematik, Yabancı Dil, Sosyal Bilimler, Edebiyat-Coğrafya ve Fen Bilimleri ayrı oturumlar halinde)
    </li>
    <li>
     Yurtdışında Çalışanların Çocukları için Yükseköğretime Giriş Sınavı
    </li>
    <li>
     Polis Akademisi Polis Meslek Yüksekokulları Öğrenci Adaylığı Sınavı
    </li>
    <li>
     Kamu Personel Seçme Sınavı Dikey Geçiş Sınavı
    </li>
   </ul>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=33264), [web.archive.org (arşiv bağlantısı)](http://web.archive.org/web/20120810010930/http://www.aksiyon.com.tr:80/aksiyon/newsDetail_getNewsById.action?newsId=33264)
