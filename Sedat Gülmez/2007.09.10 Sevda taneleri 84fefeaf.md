# Sevda taneleri

*Sedat Gülmez 2007.09.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tesbihçilik son 30 yılda yeniden diriliyor. Türkustaların binlerce YTL'ye alıcı bulan tesbihleri, sektörün gelecek vaat ettiğinin göstergesi. Günümüz ustalarıyla tesbihçiliğin maddi-manevi yönlerini ele aldık.
  </font>
 </div>
 <div id="newsText">
  <font class="detail-text">
   Devrin sultanı Birinci Ahmed, adına inşa edilen camideki ilk cuma namazına kaç kişinin geldiğini bilmek ister. Mabede adım atan herkese bir tesbih verilir. 86 bin tesbih dağıtıldığını öğrenen padişah, sayıyı teyit için camii çıkışında aynı işlemi tekrarlatır. Böylelikle 172 bin tesbih o gün yeni sahiplerine ulaşır. Çoğu tarihçiye göre bu anekdot dönemin İstanbul'unda tesbihçiliğin ne kadar yaygın olduğunu gösteriyor. Nitekim tarihî kaynaklarda bir ara sadece Kapalıçarşı çevresinde 300'e yakın ustanın çalıştığı; yine Süleymaniye Camii etrafında sanatkârların yer edindiği bilgisi geçiyor.
   <br/>
   <br/>
   Tesbihçiliğin altın çağı, 1920'lerle birlikte kapanır. Cumhuriyet'in kuruluşundan sonra yeni ustalar yetişmediği için neredeyse yok olma tehlikesiyle karşı karşıya kalan tarihî Türk tesbihçiliğinin imdadına yarım asır sonra yetişilir. 1970'lerde İstanbul genelinde tesbihle uğraşan kişi sayısı bir elin parmaklarını geçmez. Elazığlı Yusuf Özgen Usta'yla bir hareketlilik yaşanır. Maya tutar ve yeni ustalar yetişmeye başlar.
   <br/>
   <br/>
   TESBİHÇİLİK İŞ DEĞİL, SEVDA
   <br/>
   <br/>
   Şimdilerde Türkiye çapında 'esaslı' sayılan 100'e yakın tesbih ustası var. Ancak bunlar arasında 'kallavî' denilebilecek isim hâlâ çok az. Hayatının 30 senesini tesbihe vakfeden Zekai Şenyurt, duayenlerden biri. 25 yaşındayken arkadaş tavsiyesiyle kuyumculuktan torna tezgâhına geçer. Önünde ders alabileceği usta yoktur. İşi kendi kendine öğrenir. Çağdaşı Yusuf Özgen Usta'yla birbirlerine destek olurlar: "Kapalıçarşı'da Bülent Usta vardı; ama o piyasaya mal yapmazdı. Hobiydi bir ölçüde onun için. Tesbih adına birkaç numune gördük, sonrası geldi."
   <br/>
   <br/>
   Zekai Usta'ya göre tesbih bir iş değil; sevda. Son yıllarda gördüğü ilgiden memnun. Yine de hak ettiği noktaya ulaşamadığına inanıyor. Devletin tesbihçiliğe ve ustalara destek vermesini istiyor. Vergi muafiyeti, çoğu yurtdışından getirilen malzemelerin tedarikinde bürokratik zorlukların kaldırılması, meslek okullarında tesbihçiliğe dair seçmeli dersler konulması ve tanıtım için çaba sarf edilmesi öncelikli hususlar. Ayrıca özellikle koleksiyonerler daha aktif hale gelmeli. Yurtdışına açılımda koleksiyonerlerin etkisine önem veren Zekai Şenyurt, "Ellerindeki tesbihleri sergilemiyorlar. Oysa sergiler tesbihçiliğin gelişmesinde tetikleyici unsur. Sergiler sayesinde talep artacak ve yeni kuşaklar için sanatın kazanç yönü cazibeli hale gelecek. Uzun vadede usta sayısı artacak." diyor.
   <br/>
   <br/>
   ÖĞRETMENLİĞİ BIRAKTIRAN MERAK
   <br/>
   <br/>
   Erzurumlu Bünyamin Korucu, Zekai Usta gibi günümüz tesbihçilerinin hatırı sayılır isimlerinden. 50 yaşındaki Korucu 1983'te tesbih yapmaya başlar. İlk zamanlar amatörce uğraşır bu işle. Bir yakını vasıtasıyla İstanbul'da görücüye çıkan eserleri dikkat çeker. Kapalıçarşı'nın tesbih satıcılarından Cemil Karateke'nin beğenisini kazanır. Bu ilgi onu İstanbul'a sürükler. 2 yıl sonra ailesini yanına almaya niyetlenir. Annesi Erzurum'dan ayrılmaya razı değildir. Annesini kıramaz ve memleketine döner. İstanbul'da edindiği çevre, daha sonra işine yarayacaktır: "Orası benim için farklı bir yerdi. Nasip Annemi kıramayınca macera bitti. Ancak asıl, tesbih yüzünden öğretmenliği bırakınca çok tepki aldım. Deli diyen dahi oldu." Devlet kapısını bıraktıracak kadar sevda duyduğu tesbihleri şimdilerde Erzurum'daki küçük dükkânında üretiyor Bünyamin Usta. Günün 10 saati torna başında. Tesbihçiliğin geleceği adına o da Zekai Şenyurt gibi umutlu. Ama püf noktalara dikkat edilmeli: "24 yıldır tesbih yapıyorum; hâlâ doyamadım. Cenab-ı Hak elime, gözüme kuvvet verdikçe yapacağım."
   <br/>
   <br/>
   Torna tezgâhını evi; tesbihçiliği hayat tarzı yapanlardan biri de 31 yaşındaki Cem Bülbül. Yaşının gençliğine bakıp aldanmayın. 24 yıllık tesbihçi o. Aslen Erzurumlu olmasına rağmen aile mesleğine başkent Ankara'da devam ediyor. Dedesi, babası ve amcaları ömrünü tesbih başında geçiren Bülbül'ün tüm geçimi bu sanata bağlı. Geride kalan senelere, tezgâhta geçen günlük 8 saatlik çalışmalara rağmen, kendini tam geliştirdiğine inanmıyor. Çünkü sürekli çalışmak iyi usta olabilmenin ilk şartı. Çalışmanın süresini saatlerle sınırlanmıyor. En iyiye ulaşmak, hiçbir zaman gerçekleşmeyeceği düşünülse de nihaî hedef olmalı. Çünkü gelinen noktanın her zaman bir adım ötesi var.
   <br/>
   <br/>
   Tecrübelerini yenilere aktarmak isteyen Cem Usta, çırak seçiminde seçici davranıyor. Şimdiye kadar da mesleğin hakkını verecek evsafta biriyle karşılaşmamış. Akrabalarından gelenlerden de yeterli verim alamamış. "Tesbih öyle narin uğraş ki, yeni başlayanlara ancak dizimi ve cila işlemini emanet edebilirsiniz. Yapım bambaşka" diyor.
   <br/>
   <br/>
   Gençlerin tesbihe ilgisi sevindirici; ancak geçim derdi örseleyici bir etken. El emekleri hak ettikleri maddî karşılığı bulamadığı müddetçe bu durum sürecek. Öncesinde ayakkabıcılık ve kuaförlük yapan Cem Usta'ya gelince, ondaki merak maddiyatın gölgesinde kalmıyor.
   <br/>
   <br/>
   Aziz Acar, Zekai Usta'nın tezgâhından geçenlerden. 19 yıldır torna başında tane çekiyor. Tesbih onun için bir hayat felsefesi ve sabır ölçüsü. Aynı zamanda da bir bağımlılık: "Bir kere tutulunca kolay kolay bırakamazsınız. Ayrıca işin en zor kısmı sabırdır. Çünkü başlı başına emek. Bazen 33'lük bir tesbih için 1 ay çalışırsınız. Ama çıkan eser size tüm stresi unutturur."
   <br/>
   <br/>
   Kardeşi Vural ve oğlu Volkan'a da tesbih merakı aşılayan Aziz Acar, onların zamanla gelişeceğine ve isimlerinden söz ettiren ustalar arasına gireceğine inanıyor. Aziz Usta'nın  tesbihten maddî beklentisi yok. İşin manevî yönü ağır basıyor. Kendi deyimiyle tesbihe dair anlatılacak incelik var. Fakat ustanın dile getirdiğinden ziyade eserleri daha önemli. Çünkü sanatçı anlattıklarıyla değil eserleriyle konuşur: "Saatlerce dil dökseniz ne olacak ki, nihayetinde ortaya çıkan malzemeniz her şeyi ele veriyor. Uzun uzun tesbihçilik şöyle, böyle diye laf etmek zaman israfı."
   <br/>
   <br/>
   ARABA İLE TAKASI REDDETTİ!
   <br/>
   <br/>
   15 yıldır tesbih yapan Şaban Köse de Aziz Usta gibi düşünüyor. Zamanın tezgâhta nasıl aktığını fark etmeyen 70'lik Şaban Usta, günün yarısını tane çekerek geçiriyor. Bu sanata geç denilebilecek bir yaşta (55) başlasa da ondaki tesbih tutkusu 50 yıl öncesine dayanıyor. Babasının tesbihiyle başlayan süreç onu önce koleksiyonculuğa yönlendirir. Apartman dairelerinin 200 bin liraya satıldığı dönemlerde 400 bin lira verip tesbih alır. Bir seferinde araba karşılığı tesbih takası teklif edilir; ama kabul etmez: "Kardeşim araba dediğin 10, bilemedin 20 sene sonra eskir; ama tesbih asırlarca kalıyor. Niye değişeyim?"
   <br/>
   <br/>
   Emekli imam Mustafa Kalaycı da tesbihin kıymetini bilenlerden. 20 yıla yakındır tesbih üretiyor. Çevresi ilk zamanlar 'boş işlerle uğraşma' dese de para kazanmaya başlayınca eleştiriler kesilir. Bir yandan imamlık diğer taraftan tesbih yapımı zorlasa da işine tutkuyla bağlı Mustafa Usta, kendi deyimiyle çocuklarını torna tezgâhında büyütür. Şaban Köse gibi, elindeki parasını tesbihe yatırmaktan da geri kalmaz. Maaşı 150 bin lirayken, 50 bin lira borç bulup 200 bin liralık tesbihi satın alır. Son 17 senedir evinde çalışan Kalaycı, 'Çocuklar yetişti, bana iş öğretiyorlar. Kabuğuma çekildim. Kendi halimde torna başında vakit geçirmeye tane çekmeye devam ediyorum." diyor.
   <br/>
   <br/>
   Mustafa Usta'nın Feyzullah ve İmdat adında iki oğlu var. İkisi de tesbihçi. Feyzullah Kalaycı, hâlihazırda Zekai Şenyurt Usta'dan kakmacılık dersi alıyor. Babası gibi çocukluktan tesbihe meyleden Feyzullah Usta, şimdilerde Ukrayna'da tane çekiyor. 1,5 yıl önce taşındığı bu diyarda kendine Ukraynalı bir çırak bulmuş. Türkiye'ye belirli dönemlerde gidip geliyormuş. Mercan, fildişi, bağa vs. gibi farklı malzemeler peşinde onlarca ülke gezmiş.
   <br/>
   <br/>
   Dünya genelinde Mısır ve İran'ın tesbihte seri üretim yaptığını belirten Kalaycı, hiçbirinin Türk ustaların elinden çıkanla kıyaslanamayacağını söylüyor: "Sanatkâr hiçbir zaman para kazanmazmış. Mutlaka öncelik en iyiyi yapmak; ancak insanların meylini artırmanın bir yolu da maddî getiri. Yurtdışına açılınca bunu sağladık. İnanıyorum ki çoğu ustaya imkân tanınsa Türkiye tesbih sayesinde büyük gelire kavuşur."
   <br/>
   <br/>
   TESBİHİN SIRRI: SABIR, SÜKÛNET, İNCE İŞÇİLİK
   <br/>
   <br/>
   Türk tesbihçiliğinde ustalar kadar koleksiyonerler de önemli. Maddî güçlerini ve zamanlarını tesbihe ayıran bu insanlar zengin koleksiyonlarıyla ata yadigârı sanata hizmet ediyor. Ortak görüş şu ki, hâlihazırda en değerli koleksiyon merhum Aydın Bolak'tan Türk Petrol Vakfı'na intikal eden tesbihlerden oluşuyor. Farklı malzemelerden, en eskisi 19'uncu yüzyıla ait 398 tesbih var. 60 senelik emek Bolak tarafından, vefatından 3 sene önce vakfa hibe edilir. Merhumun yakın dostu Uğur Derman, vakfın sergi salonunda saklanan tesbihlerin isteyenlere gösterildiğini söylüyor.
   <br/>
   <br/>
   Yıllarca tane çeken ustaların, tesbih yapımıyla ilgili hassasiyetleri üç noktada toplanıyor: Sabır, sükûnet ve ince işçilik. Her malzemenin farklı işlenmesi gerekiyor. Osmanlı döneminin gözde tesbih malzemesi kuka, yerini kehribara bırakmış. Şimdilerde en pahalı malzemelerin başında geliyor kehribar, fildişi, mercan, bağa (kaplumbağa kabuğu), gergedan boynuzu. Pelesenk, öd, gül ağacı ve kuka da hâlâ ilgi çekiyor.
   <br/>
   <br/>
   Tesbihte en çok dikkat gerektiren hususlar, imamenin şekli, tane büyüklükleri arasındaki orantı ve deliklerinin küçük olması. Delikler ne kadar küçük olursa, kişi o kadar usta sayılıyor. Zümrüt, yeşim, firuze, yakut ve lapislazuli gibi değerli taşlardan yapılan tesbihler maddî açıdan büyük yekûnlar tutuyor. Bunda taşın değeri, işlenmeden kaynaklanan zorluk ve ustanın el emeği etkili.
   <br/>
   <br/>
   Hâlihazırda çoğu usta sipariş üzerine çalışıyor. Türkiye'de 33'lük tesbihler rağbet görürken yurtdışında özellikle Arap ülkelerinde 99'luklar revaçta. Ayrıca takım (33'lük ve 99'luk birlikte) yaptıranların sayısı da yüksek. Bir tesbihin yapım süresi kullanılan malzemeye göre değişiyor: 15 günde biten de var, 1 yıla yayılan da. Fiyatlar da ona göre: İşlenmiş 33'lük bir tesbihin fiyatı 50 YTL'den 6 bin YTL'ye kadar çıkabiliyor. Pırlanta gibi değerli madenler kullanılırsa rakam 12 bin YTL'yi dahi buluyor.
   <br/>
   <br/>
   <br/>
   TESBİH ÇEKMENİN ADABI
   <br/>
   <br/>
   Birçok usta gibi sipariş üstüne tesbih yapan Şaban Köse'yi en çok dertlendiren hususlardan biri, tesbih çekme adabının bilinmemesi. Asıl gayesi Allah'ı zikretmek olan tesbihlerin gelişigüzel sallanması, hem ustasına hem tesbihe saygısızlık. Abdestsiz torna tezgâhına oturmadığını hatırlatan Şaban Usta, "Bu işi ticarî şekliyle görenler var. Ama bu bir gönül uğraşı. Emek ürünü. Yapımı, kullanımı ve saklanması da ona göre olmalı." diyor. Emekli imam Mustafa Kalaycı da tesbihe Şaban Köse'yle aynı pencereden bakıyor. Tanelerin manevî ağırlığı bulunduğunu düşünen Mustafa Usta'ya göre, nasıl her varlık yaratılışına, eşya üretilişine uygun kullanılıyorsa, tesbih çekerken de buna dikkat edilmeli.
   <br/>
   <br/>
   <br/>
   <br/>
   TESBİH MERAKLILARI
   <br/>
   <br/>
   Tesbih sevdası ne yaş ne de iş tanıyor. Türkiye genelinde tesbihe gönül verenlerin sayısı o kadar çok ki: Başbakan Recep Tayyip Erdoğan, Dışişleri Bakanı Abdullah Gül, Devlet Bakanı Abdüllatif Şener, eski Bakan Hüsamettin Özkan, tarihçi İlber Ortaylı, eski İstanbul eski Büyükşehir Belediye Başkanı Bedrettin Dalan, işadamı İzzet Ceylan, Ankara Ticaret Odası Başkanı Sinan Aygün Büyüklü- küçüklü tesbih koleksiyonuna sahip bu isimler, günümüz ustalarının en önemli müşterileri arasında. AK Parti Aksaray Milletvekili Ruhî Açıkgöz de tesbih meraklılarından. Ancak onun ilgisi koleksiyonerlikle sınırlı değil. Önce Ankaralı Cem Bülbül'den ders alır, 2002'de TBMM'ye girene kadar tesbih yapmaya devam eder: "1983'te eniştemin hediyesi andız tesbihle başladı serüven. Sonrasında uzun süre tesbih biriktirdim. Bir süre sonra yapmaya niyetlendim ve ders alabileceğim usta aradım. Cem Bülbül'le tanışınca imalata başladım. Ancak araya siyaset girince yarım kaldı." Açıkgöz'ün 22 Temmuz seçimleriyle yeniden Meclis'e girmesi tesbihle arasındaki vuslatı biraz daha erteler. Ancak her ne olursa olsun, onun tesbihe merakı ve sevgisi bitecek gibi değil, geçici bir ayrılık söz konusu.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-17245-34-sevda-taneleri.html), [web.archive.org (arşiv bağlantısı)](http://web.archive.org/web/20130623073251/http://www.aksiyon.com.tr:80/aksiyon/haber-17245-34-sevda-taneleri.html)
