# Pabuççu Ali avradını dövmüş Kadı Efendi!

*Sedat Gülmez 2010.12.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İSAM ve İstanbul 2010 Kültür Başkenti Ajansı “kârsız” bir işe girişti ve ortaya yaklaşık 24 bin sayfalık 40 bin civarında mahkeme kaydını ilgilisinin hizmetine sunan ‘Kadı Sicillerinde İstanbul’ projesi çıktı.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     ‘Ali nam pabuççu şer’-i şerif meclisinde (mahkemede) ikrar edip dedi ki, avradım Hüma nam hatunumu dövdüm benim ile gelip bilece ta’âm ekl etmediği (birlikte yemek yemediği) sebepten darb eyledim deyû ikrarını mezbur (adı geçen) hatunun anası talebiyle tescil olundu.” Üsküdar Mahkemesi 9 Numaralı sicile 526 no ile kayıtlı 475 yıllık vakanın devamı da var: “Ali nam pabuççu meclis-i şer’de (mahkemede) avradımı işbu günden sonra muhkem darb ederim (döverim) on iki yerden başın yararım ve hem katl ederim (öldürürüm) dediğini Üsküdar subaşısı talebiyle tescil olundu.” Bu kısım da aynı sicile 527 no ile geçmiş.
    </p>
    <p class="MsoNormal">
     İşte bir başka kayıt daha: Abdullah oğlu Hacı Rüstem’e 1550 akçe borçlu Yorgi oğlu Manol mahkemede ikrar ve itiraf ediyor ki, 60 gün zarfında borcunu Hacı Rüstem’e eksiksiz ödemezse dininden vazgeçip Müslüman olacak… Peki, bahsi geçen belgelerin ehemmiyeti ne ki bu satırlara konu ediliyor?
    </p>
    <p class="MsoNormal">
     Türkiye, Osmanlı Devleti’nden devraldığı geniş arşiv malzemesi sayesinde dünyanın sayılı ülkelerinden biri. Fakat zikredilen zenginliğin hâlâ önemli kısmı, ham altın misali kıymetini bulamıyor ve değerlendirilemiyor. Arap alfabesiyle kâğıda dökülen satırlar Latin alfabesine çevrilmedikçe ilim ehlinin işi zorlaşıyor. Daha kısa sürede bitecek araştırmalar uzun zamana yayılıyor. Tabii resmî kurum ve kuruluşların haricinde, kârlı addedilmemesi hasebiyle özel yayınevleri de elini taşın altına koymuyor. Zaten sırf iktisadi de değil problem. Donanımlı eleman ve sistemli çalışma ortamı başlı başına sıkıntı. Ya çaresi? Birileri çıkacak, günlerinin, haftalarının, aylarının hesabını yapmayacak, tozlu arşiv malzemesi arasında çalışmayı göze alacak, satırları tekrar tekrar okuyacak devamında titizlikle hazırlananı kontrol edecek ve tarihî zenginliği sadece Türkiye’deki değil dünyadaki araştırmacıların hizmetine sunacak. Ama…
    </p>
    <p class="MsoNormal">
     Türkiye Diyanet Vakfı İslam Araştırmaları Merkezi (İSAM) ile İstanbul 2010 Avrupa Kültür Başkenti Ajansı’nın “Kadı Sicillerinde İstanbul” başlıklı çalışması, yukarıdaki “ama” engeline takılmayınca yaklaşık 24 bin sayfalık 40 cilde serpiştirilen 40 bin civarında mahkeme kaydının okunup ilim dünyasına kazandırılabileceğini açık ve net gösteriyor.
    </p>
    <p class="MsoNormal">
     Tabii tüm bunları çok da kapsayıcı bulmayanlar çıkabilir. Lakin küçük bir bilgi için aylarını kütüphanelerde ve arşivlerde geçirmek zorunda kalanlar, proje dâhilindeki defterlerden birini birkaç saatte tarayabileceğini öğrenince muhtemelen girişimin hakkını teslim edecektir. İSAM Başkanı ve proje genel yayın yönetmeni Mehmet Âkif Aydın’dan dinleyelim: “Mahkeme defterleri sadece tarihçiler için değil birçok sahadaki araştırmacı adına çok geniş kaynaklar. Bizzat da İstanbul’dakiler. Çünkü İstanbul başkent ve çok zengin. Defterlerin muhtevasından bunu görmek mümkün. İşte şimdilik 15 cildi tamamlanan, diğer 15’i Mayıs 2011 gibi bitmesi hedeflenen ve önümüzdeki yıl sonuna da Ajans’ın görevi bittiğinden sadece İSAM desteğiyle tamamlanacak son 10 ciltle yerli ve yabancı uzmanlara fırsat doğacak. Üstelik bunlar seneler sonrası için de kaynak özelliğini muhafaza edecek.”
    </p>
    <p class="MsoNormal">
     Çalışmanın teknik detaylarına gelince… Zikredilen mahkeme sicil defterleri 1500 ila 1600 arasına ait ve her 10 yıldan bir tane seçilerek derlenmiş. Yine kayıtlar İstanbul (Suriçi) ve Bilâd-ı Selase (Üsküdar, Eyüp, Galata) mahkemelerinde görülen davaları içeriyor. Coşkun Yılmaz editörlüğünde İdris Bostan, Feridun Emecen, İsmail Erünsal, Mehmet İpşirli, Mustafa Oğuz ve Mehmet Âkif Aydın’dan müteşekkil bilim kurulunca yürütülen çalışma evvela defterlerin okunması sonrasında tahsis safahatını izliyor. Tabii bu iki aşamanın birkaç defa tekrarlandığını da hatırlamak lazım.
    </p>
    <p class="MsoNormal">
     Daha yola çıkarken zorluğu bilen, zaman zaman “Nereden girdik bu işe!” diyen ancak ürünü görünce “İyi ki de başlatmışız.” cümlesini sarf eden Âkif Aydın şu sözleri, belgelerin ehemmiyetine dair baştaki sorunun da cevabı aslında: “Osmanlı’da kadı sadece hâkim değildi. Mülkî ve mahallî amir, vakıf ve vergi müfettişi, noter hâsılı birçok alana hükmeden konumdaydı. Bu sebeple projenin semeresinden sadece tek alandakiler değil herkes faydalanacak.”
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=BD1D7F2FB8950045AFE6E65A5ECEC4D4?newsId=28280), [web.archive.org (arşiv bağlantısı)](http://web.archive.org/web/20140914012644/http://www.aksiyon.com.tr:80/aksiyon/newsDetail_getNewsById.action;jsessionid=BD1D7F2FB8950045AFE6E65A5ECEC4D4?newsId=28280)
