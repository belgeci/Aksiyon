# Son durak şoförleri

*Sedat Gülmez 2005.12.19*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Yaptığınız işin “sıkıcı, sinir bozucu ya da memlekette yapılacak en kötü iş” olduğunu zannediyorsanız bir kez daha düşünün. Siz hiç her gün cenaze taşıdınız mı? Acılı hikâyeler dinlemek, gözü yaşlı yolcular ve içinde cenaze olan bir tabutla gün boyu dolaşmak zorunda kaldınız mı?
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070406015243im_/http://www.aksiyon.com.tr/resim/576/18.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Hamdi Karaali, İstanbul Büyükşehir Belediyesi Mezarlıklar Müdürlüğü’nde çalışan 132 cenaze arabası şoföründen biri. 12 yıldır cenaze taşıyor ve haftanın en az dört günü yeni ölümlere tanıklık ediyor. Arabasına aldığı kişiler yüzüne bile bakmıyor. Çoğunluğu zaten yakınını kaybetmiş olmanın etkisiyle yol boyunca ağlıyor. Her gün karşılaştığı bu durum ilk yıllarda Karaali’nin psikolojisini bozmuş. “6 ay psikiyatrik tedavi almak zorunda kaldım.” diyen Karaali, her şeye rağmen işinden memnun. Çünkü annesinin tavsiyesiyle girdiği bu işi sadece ekmek kapısı olarak görmüyor.
   <br>
    <br>
     Benimle birlikte eşimin de psikolojisi bozuldu
     <br/>
     <br/>
     Hamdi Karaali, 13 yıl önce Rize’de gemilerde çalışır. Balık kıt, kazanç azdır. Bir gün İstanbul’un yolunu tutar. Fatih Belediyesi’nin açtığı şoförlük sınavına girer ve kazanır. Artık makam şoförüdür. 1994’e kadar burada çalışır. Aynı yıl yapılan yerel seçimlerin ardından büyükşehir belediyesi yönetimine Recep Tayyip Erdoğan gelince, tayin ve terfiler başlar. Bu sırada Karaali, mezarlıklar müdürlüğüne gönderilir. Karara, dört kez dilekçeyle itiraz etse de kendisine, “Karadenizlisin. Sizin oraların maneviyatı yüksektir. Bu yüzden mezarlıklar müdürlüğüne gönderildin.” denir.
     <br/>
     <br/>
     En son anne ve babasının görüşüne başvurur. Babası “Sen bilirsin.” derken annesi aldığı habere sevinir ve oğluna nasihatte bulunur: “Oğul, bu iş herkese nasip olmaz. Bir kere günde dört vakit namazını değişik camilerde kılabileceksin. Herkesin korktuğu ölümle yüz yüze olacaksın ki bu da sana onu hiçbir zaman unutturmayacak ve hazırlıklı olmanı sağlayacak. Sen bu işi kabul et.”
     <br/>
     <br/>
     İşe başladığında neredeyse her gün bir şehit cenazesine şahit olur. Doğu ve Güneydoğu’dan gelen tabutlar psikolojisini bozar. Geceleri uyuyamaz. Problemi fark eden babası, dönemin mezarlıklar müdürüne gider ve oğlunun başka birime kaydırılmasını ister. Ama müdür beyin ikna kabiliyeti yüksektir. Karaali’nin babasına, “Ben de aynı sıkıntıları çekiyorum; fakat 2 yıllık çalışmışlığı var. Farklı birime gitmesi onu daha da zora sokar. Biraz dişini sıksın, çok bunalırsa istediğinizi yaparız.” der. Sıkıntılar sona ermeyince bu kez doktorun yolunu tutar. 6 aylık ilaç tedavisine başlar. Doktorun verdiği haplar sayesinde yeniden uykuya kavuşur.
     <br/>
     <br/>
     Kasımpaşa’daki yangında 3 çocuğuna sarılı vaziyette vefat eden anne, Mecidiyeköy’de çocuklarının dahi ölümünü 15 gün sonra fark ettiği 75 yaşındaki yaşlı amca, şofben zehirlenmesinden hayatını kaybeden, bir çocuk annesi 22 yaşında bir kadın… Tamamı, şimdiye kadar yüzlerce cenazeyle karşılaşan Hamdi Karaali’nin asla unutamadığı 3 vaka. Her ölümün bir ibret olduğuna işaret ederek belirtilenlerin kendi hayatındaki izdüşümlerini şöyle anlatıyor: “Yangında vefat eden anne çocuklarını korumak için ölmüştü. Artık ben de evladımın üzerine daha fazla titriyorum. 15 gün fark edilmeyen erkek de sonuçta bir babaydı, insan nasıl onu unutabilir ki.”
     <br/>
     <br/>
     Hamdi Karaali’nin anlattıklarından eşi ve çocuğu da etkilenir. Bu yüzden tüm aile iki yıl önce psikiyatristin kapısını çalar. Doktor farklı tavsiyelerde bulunur. Karaali şimdi bütün bunlara harfiyen uyuyor ve işte başından geçenleri onlara taşımıyor. Bir de her akşam eve gitmeden önce, çay bahçesine uğrayarak günün yorgunluğunu atıyor, ardından da hediyesiyle yola koyuluyor. “Kayınpeder işimi öğrenince kızını vermek istemedi. Araya eşimin dedesi girdi de ikna etti. Şimdi böyle kavuştuğun bir hayat arkadaşının üzüldüğünü görmek seni daha çok depresyona itiyor.” diyor.
     <br/>
     <br/>
     Mezarlıklar Müdürlüğü bünyesinde 7 yıldır çalışan Abdullah Ünver hâlihazırda makam şoförü. Ama istenildiğinde cenaze arabasının direksiyonuna da geçiyor. Ünver’den son talep edilen istek, eski Başbakan Prof. Dr. Necmettin Erbakan’ın eşi Nermin Erbakan’ın cenazesini taşımak. Aile, aracı özellikle onun kullanmasını talep eder. Eski Başbakan’ın abisi Nizamettin Erbakan’ın cenazesini de taşıdığı için aile içinde bilenen bir isimdir çünkü. Taşıdığı ünlü simalar bu iki kişiyle sınırlı değil. Avustralya’da geçirdiği trafik kazasında vefat eden Prof. Dr. Esat Coşan, sinema sanatçıları Aliye Rona ve Ekrem Dümer, onun aracının konuklarından sadece birkaçı.
     <br/>
     <br/>
     Şimdiye kadar 700 cenaze taşıyan Abdullah Ünver, özellikle tanınmış simaların cenazelerinde ölümün hakikatini daha iyi kavradığının altını çiziyor. “Her zaman ulaşamayacağınız insanlar bunlar. Güçlerinin yetmediği yer yok gibi görünür. Ama ölüm hepsinin acziyetini ortaya çıkartıyor.” yorumunu yapıyor. Hamdi Karaali gibi Ünver de işteki ilk günlerini unutamıyor. Gece uyuyamamak ve yemek yiyememek onun da karşılaştığı dertlerden. Aslında burada trajikomik durumlar da yaşanır. Ünver her gün cenaze taşımaktan morali bozulurken akrabaları ise ‘bizim de cenazelerimiz olunca destek ol’ diyerek torpil ister.
     <br/>
     <br/>
     Cenaze arabasında telefonla konuşulmaz, gülünmez
     <br/>
     <br/>
     Cenaze arabası şoförlüğünün taliplileri de var. Özellikle Esat Coşan gibi kıymet verilen insanların cenazesinde, kendisinin yerinde olmak isteyen kişilerin bunu dile getirdiğini anlatıyor Ünver: “Üst düzey bir yetkiliydi, geldi ve ‘Keşke bugün ben senin yerinde olsaydım.’ dedi. Çünkü onların ulaşamayacağı son noktaya tanıklık ediyorsunuz. Bir anlamda kendilerini borçlu da hissediyorlar.” Ünver bir cenazede ensesine tokadı yiyince, davranışlarına çekidüzen vermek zorunda kalır. Söz konusu merasimde telefonu çalar ve cevap verir. Anlatılana gayri ihtiyarî güler. O anda da ensesine tokadı yer. Bu tarihten sonra artık hiçbir cenazede telefon açmamayı âdet hâline getirir. Mesleğinin en büyük artılarını, “Bir an yapmak istediğin bazı şeylerden vazgeçiyorsun. Dünyanın boş olduğunu fark edip gündelik koşuşturmacaları gereksiz görüyorsun.” şeklinde sıralıyor.
     <br/>
     <br/>
     Mezarlıklar Müdürlüğü’nün verdiği hizmetlerden biri de isteyen vatandaşların cenazelerini memleketlerine göndermek. Gerekli başvurular tamamlandıktan sonra müdürlük bir araç tahsis ediyor ve böylece İrfan Tosun gibi şehir dışına giden şoförlerin uzun yolculuğu başlıyor. Türkiye’de birçok il ve ilçeye, hatta köye gittiğini söyleyen Tosun, “Bir kere uzun yol özgürlük demek. Mesafe kısa dahi olsa cenaze teslim edilene kadar kimse size karışamıyor. Ne kızan var ne de laf söyleyen. Yanınıza oturan kişi çok konuşmayan, sizi rahatsız etmeyen biriyse mesele yok diyor.”
     <br/>
     <br/>
     15 yıldır şehir dışına çalışan İrfan Tosun, cenaze taşımanın korkulacak bir yönü olmadığı kanaatinde. Onu asıl korkutan yolların sakinliği. Özellikle 1990’larda Doğu ve Güneydoğu Anadolu’ya götürdüğü cenazelerde terör yüzünden bu tedirginliği yaşamış.
     <br/>
     <br/>
     Arkadaşlarının kendisini ‘mezarcı’ diye çağırdıklarını belirten Tosun, şoför arkadaşları arasındaki şakalaşmaları ise şöyle anlatıyor: “Ölürsem beni sen taşı gibi cümleler sarf edildiği oluyor. Geçenlerde Şaban Solmaz isimli bir arkadaşımız vefat etti. Vasiyeti gereği aramızdan biri, yıllarca cenaze taşıdığı araca Solmaz’ın cansız bedenini yatırdı.”
     <br/>
     <br/>
     Küçük çocukları görmeye alışamadım
     <br/>
     <br/>
     Mehmet Çolak 13 yıl Mezarlıklar Müdürlüğü’nde gece nöbeti tutar. İki günde bir 16.30’da işe başlar, ertesi gün 08.00’de mesaisi biter. Beklediği, her an çıkabilecek bir cenazedir. Ölü beklemek ilk anda zor gelse de zamanla alışır. Öyle haftalar olur ki, 7 günde 8 cenaze taşır. Bir gün kendisine artık şehir dışı çalışacağı söylenir. Gitmediği il kalmaz. Tam yeni görevi benimsemiştir ki ikinci yılında şehir içi çalışacağı kararı iletilir kendisine. Cenaze taşımak Çolak için çok da şaşırılacak ya da tedirginlik duyulacak bir durum değil. Asıl önemlisi, şoförün, ortamın kaldırdığı hareketleri sergilemesi. Kendilerinin gergin ortamı dengelemek gibi bir görevi var çünkü. Her şoförün tepkilere karşılık vermeden önce 5 dakika düşünmesini tavsiye ediyor. Bütün cenazelerin kendisinde iz bıraktığını ancak geride küçük çocuğu kalanlara daha çok üzüldüğünü saklamıyor. Özellikle günlük ya da haftalık cenaze sayısının arttığı sonbahar ve kış aylarında cami avlularında küçük çocukları görmeye hâlâ alışamadığını söylüyor. Emekliliğine 4 yıl kalan Mehmet Çolak, ayrıldıktan sonra mesleğinden tamamen uzaklaşmak istiyor.
     <br/>
     <br/>
     Müslüman vatandaşlara hizmet veren Mezarlıklar Müdürlüğü şoförleri bazen gayrimüslim cenazesi de taşıyor. Şimdiye kadar 50 gayrimüslim taşıyan Hamdi Karaali en son 2-3 ay önce bir Romen mevtayı kaldırmış. Başka görevli bulunamadığından da dinî vecibeleri bir imam yapmış.
     <br/>
     <br/>
     Karaali, 6 ay önce bir Müslüman cenazesini vasiyeti üzerine Topkapı’daki gayrimüslim mezarlığına götürdüklerini belirtiyor. Müslüman olmayan eşinin yanına defnedilmek istediği için bu kararı vermiş. Her ne kadar talep geldiğinde Mezarlıklar Müdürlüğü devreye girse de gayrimüslim cenazelerini genellikle kendi cemaatlerine hizmet veren özel şirketler kaldırıyor.
     <br/>
     <br/>
     Allı yeşilli giymek saygısızlıktır
     <br/>
     <br/>
     Ermeni asıllı Kirkor Çapan, 1960’ta babasıyla başladığı cenaze levazımatçılığı işine şimdi oğluyla devam ediyor. 18 yıl cenaze arabası kullanan Çapan, bu işi ekmek parası için yaptığının altını çiziyor. Gerekirse yine direksiyon başına geçebileceğini söylüyor.
     <br/>
     <br/>
     Cenazesi olanlar önce Çapan’a geliyor. O durumu Ermeni Patrikliği’ne haber veriyor ve işlemler başlıyor. Sonrası hep malum. Kilise’de tören ve ardından Şişli, Balıklı, Kadıköy gibi yerlerdeki Ermeni mezarlıklarından biri. Cemaat içinde onun yaptığı işi ifa edenlerin sayısı ise 14.
     <br/>
     <br/>
     Cenaze merasimlerinde dikkatli davranılması gerektiğini dile getiren Çapan’a göre, allı yeşilli elbise giymek saygısızlık anlamına geliyor. Ermeni Cemaati’nin küçük olması işlerini etkiliyor. Ölüm hariç her şeyin son olduğu yorumunu yapan Kirkor Çapan, “Matbaacı nasıl kâğıttan korkmazsa biz de ölüden korkmayız. Çünkü bu bizim işimiz.” Yorumunda bulunuyor.
     <br/>
     <br/>
     PROF. DR. AHMET ÇELİKKOL*: DEĞİŞİM ÖNEMLİ
     <br/>
     <br/>
     İnsanların hayatını kazanmak için çalışması kaçınılmaz. Tabii her iş beraberinde farklı düzeyde stresi getiriyor. Sıkıntının yoğunlaştığı yerde karşımıza şu meslekler çıkıyor: hekimlik, polislik, pilotluk, gazetecilik, şoförlük. Bunların içinde şoförlüğün yeri önemli, devamlı stres hâkim çünkü. İşin içine bir de cenaze arabası girince mesele farklı boyut kazanıyor. Genel anlamda bu iş çok stresli, hemen bırakılmalı demiyorum. Ama bazı tavsiyelerim var. Mesela belediye bünyesinde çalışan şoförlere dönüşüm uygulanabilir. Farklı birimlerde görev alınabilir. Bir de bu insanlar devamlı acılı insanlarla birlikte. Psikolojiyi cenazeden çok bu gibi görüntüler etkiler. Ne yapmalı peki bu insanlar? Hobiler bulabilirler, egzersiz yapabilirler. Hâsılı iş dışında zihinlerini bu görüntülerden temizlemeye çalışmalılar.
     <br/>
     *Ege Üniversitesi Tıp Fakültesi Öğretim Üyesi
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=23054), [web.archive.org (arşiv bağlantısı)](http://web.archive.org/web/20070406015243/http://www.aksiyon.com.tr:80/detay.php?id=23054)
