# Bölgesel YÖK’ler kurulabilir

*Sedat Gülmez 2011.04.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yükseköğretim Kurulu (YÖK) senelerdir eleştiriliyor. Kaldırılması yönündeki talepler de ağır basıyor. Ancak eleştirenler ‘Ya sonra?’ sorusuna gelince takılıyor. Yıldız Teknik Üniversitesi Rektörü Prof. Dr. İsmail Yüksek, kurulu lağvetme yerine sayısının artırılmasını teklif ediyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Prof. Dr. İsmail Yüksek, bu sene kuruluşunun 100’üncü yılını kutlayan Yıldız Teknik Üniversitesi’nin (YTÜ) 2,5 yıldır rektörlüğünü yürütüyor. Kendi tabiriyle hiç tecrübesi yokken ortak çalışma şuuru sayesinde ekibiyle kurumu adına önemli adımlar attı. Üstelik bunları başta İstanbul, diğer yükseköğretim kurumu idarecileriyle bir araya gelip paylaşıyor ki yeni fikirler doğsun. Çünkü yapacak iş çok ama zaman az… Kapısını çaldığımız Prof. Dr. Yüksek ile yeni rektörlerin karşılaştığı zorlukları konuşacaktık esasında. Fakat konu her yeni soruyla genişledi. İyi ki öyle oldu. Yoksa ne YÖK’e dair alternatif oluşum fikrini ne üniversitesinde yapmaya çalıştığı eğitim hamlelerini ne de bazı sıkıntıların halli için kendilerine teklif edilen yasa dışı çözüm önerilerini öğrenebilirdik…
    </p>
    <p class="MsoNormal">
     -Devraldığınız YTÜ yürüyen ve aksayan yönleriyle nasıldı?
    </p>
    <p class="MsoNormal">
     Fiziksel eksikler göze batıyordu. Çevre düzeni, laboratuar, oda yok. Kütüphane yetersiz. Tarihî mekânlar çok kötü. Tadilat için izne ve ciddi kaynağa ihtiyaç var. Baştan, sosyal bir insanız, birçok kaynağı üniversiteye aktarabilir, siyasi iktidarlarla mücadeleye girmez, işimizi yapar, dolayısıyla güzel proje götürünce destek alırız, dedik. Öyle de oldu.
    </p>
    <p class="MsoNormal">
     -Gelişememe tablosunun sebebi neydi sizce?
    </p>
    <p class="MsoNormal">
     Son 10 yıla kadarki bu (Beşiktaş- Yıldız) kampüs. Burası Yıldız Sarayı bahçesi. 11 konteyner vardı, şoförlerin, güvenlikçilerin, temizlikçilerin mecburen kullandığı. Hepsini kaldırdık. Davutpaşa Kampüsü var ama yapılanması lazım. İki üç aylık stratejik çalışma hazırladık. Devlet Planlama Teşkilatı’na (DPT) ve Maliye Bakanlığı’na götürdük. YTÜ 100 yıllık da, yapısal yönüyle 10 yıllık bile değil. Hatta yeniler kampüs açısından bizden daha üstün. İstedik ki Davutpaşa’yı fakülte binaları, yurtları, lojmanları ile 4 senede bitirelim. Artık problemler değil, proje ve iş konuşulsun.
    </p>
    <p class="MsoNormal">
     -Fiziksel eksikler iş performansını da etkiler...
    </p>
    <p class="MsoNormal">
     Tabii… Küçük odalarda 3 hoca birlikte, birinin misafiri geliyor. Diğerleri de ister istemez ilgilenmek zorunda. Hâliyle performans etkileniyor. Sonra, eğitim-öğretim ve araştırma geliştirme (ARGE) ile hiç ilgilenmeyelim mi? YTÜ’de hocaların yüzde 80’i akademi ahlâkı ve yöntemiyle yetişme. Biz de onların talebesiyiz. Yayın, proje konusunda öyle çok hassasiyet yok. Hocalar çok güzel ders anlatır ve piyasaya çok iyi mühendis yetiştirir. Ancak tek hedef eğitim, eleman yetiştirme değil ki. Proje yapmalı, patent almalı, yayınları olmalı. Sıralama da önemli. Biz de, bu anlayışta genç, yurt dışında veya içinde iyi eğitim almış kişilere yöneldik ve son 2 yılda 30’a yakın eleman aldık.
    </p>
    <p class="MsoNormal">
     -Mevcut kadronun yaklaşımı... Nereden çıktı diyenler olmadı mı?
    </p>
    <p class="MsoNormal">
     Biraz, yani… Lakin bunları kötülemiyoruz. Hocalarımız da biz de, doçent, profesör olmak için, mecburiyetten yani yayın yaptık. Ders anlatma, not tutma, proje verme tamam iyi ama artık dünya üniversitesi olunması için, bir ekibimiz daha olsun. Haftada iki üç saat derse girsin fakat ağırlığı ARGE projelerine versin. Eksiğimizi bilelim. Tabii yüzde 30 İngilizce eğitime geçiş de söz konusu ekibin önemini artırdı. Bu yönüyle ses çıkaran yok.
    </p>
    <p class="MsoNormal">
     -2,5 yıldır rektörsünüz. Çalışmalarınızın öğrencilerdeki etkisi nedir?
    </p>
    <p class="MsoNormal">
     Anket yaptık. Hocaların derse girmesi çıkması, öğrencilere ilgisi, iş körlüğü konularında şikâyet var. Yeni ekip bunu yırtıyor. İş körlüğünü atıyor. Öğrenci mukayese ediyor. Var olanı da teşvik ediyor. Bariz etkisi şu an değil ama 2- 3 yılda görülecek…
    </p>
    <p class="MsoNormal">
     -Biraz bahçe budayıp yeni filizlere yer açmaya benziyor…
    </p>
    <p class="MsoNormal">
     Süreçtir… Dört yılda fiziksel altyapıyı bitirmeyi hedefledik. Hoca hususunda da, üniversiteyi sıralamaya sokacak, projelerle kaynak sağlayacak, sanayi üniversite işbirliğini gerçekleştirecek ekibi oluşturmayı planladık. İki üç değil, 10 yıllık bir süreç bu…
    </p>
    <p class="MsoNormal">
     -Şu an itibarıyla hedeflere ne kadar erişildi?
    </p>
    <p class="MsoNormal">
     Yayında mesela… 2007’de 197’ydi sayı, şu an 332. Hoca sayısı ancak yüzde 10 oranında artmışken. Proje ofisi oluşturduk yine. TÜBİTAK’tan alınan projeler, 1001 projesi. Geçen yıl, iki dönem müracaat ediliyor, toplam 8 proje aldık, bu sene birinci dönemde 9 projemiz kabul edildi. İkinci dönemde de 12- 13 veya 15 kabul bekliyoruz. 332’nin 2011’de 400- 450’yi bulacağını düşünüyorum. Öğretim üyesi başına yayınımız 0,5’lerde; ODTÜ’nün, İTÜ’nün 0,8- 1 düzeyinde. Bunu da yakalayacağız…
    </p>
    <p class="MsoNormal">
     -Ya atıf...
    </p>
    <p class="MsoNormal">
     O da tabii, önemli bir konu ama…
    </p>
    <p class="MsoNormal">
     -Özelinizde soruyorum da tüm üniversitelerin sıkıntısı esasında…
    </p>
    <p class="MsoNormal">
     Aslında atfın çok önemi yok. Makalenize atıf güzel ama yayınların ürüne dönüşmesi lazım. Yaptıklarımızı İngilizce indekse girmiş dergilerde yayımlıyoruz. Lakin bunun birilerince teknolojide kullanılması, patente, ürüne dönüşmesi çok daha önemli. Belki birileri yayınlarımızdan ürün yapıyor. Ülkemizin patent sayısı çok az, desteklersek daha iyi olur.
    </p>
    <p class="MsoNormal">
     -Yayınlarınızı patente dönüştürme ne durumda?
    </p>
    <p class="MsoNormal">
     Proje ofisi demiştim. Öncelikle TÜBİTAK’tan, Sanayi Bakanlığı Sanayi Tezleri Programı’ndan (SANTEZ), Avrupa Birliği’nden (AB) projeler alalım dedik. Zaten ürün bazlılar. Bu tür projeleri artırmak için çalışıyoruz. İstanbul Sanayi Odası (İSO) ile 10 doktora projesi yapılıyor şu an. Burs veriyorlar. İstanbul Büyükşehir Belediyesi (İBB) ile var. Sayıyı ikiye üçe katlarsak kendini gösterecektir.
    </p>
    <p class="MsoNormal">
     -Öğrenciler için cazip bir ortam mı bu?
    </p>
    <p class="MsoNormal">
     Herhâlde… Projelerde öğrenci, asistan çalıştırıp para verebilirsiniz. Teorik uygulamaya dökülür. Teknoparkımız bunu destekliyor. Sanayi kuruluşları ile iç içe çalışalım istiyoruz. Rehberliklerinde ortak toplantılar yapıyoruz. Mekatronik mühendisi yetiştireceğiz diyelim. Ülkenin ihtiyacı ne? Nelerin bilinmesi lazım? Sektörde mütevelli heyetleri oluşturuyoruz. 15- 20 iş adamını her yılın başında toplayacağız. Diyeceğiz ne istiyorsunuz? Veya lisansüstünde çalıştırmak istediğiniz konu? Programı beraber ayarlayalım gibi.
    </p>
    <p class="MsoNormal">
     -Teklifleriniz nasıl karşılanıyor? Şaşkınlık var mı?
    </p>
    <p class="MsoNormal">
     Sanayi ile iç içeyim. Sanayiciye bakışım farklı, bu da şaşırtıyor. Bir rektör sanayiyi nasıl bu kadar bilir? İstanbul Sanayi Odası’nın (İSO) 10 yıl danışmanlığını yaptım. TÜBİTAK’ın 5 yıl yürütme kurulundaydım. KOBİ destek programındaydım. Üretimdeki sıkıntıları bildiğimden tarzım hoşlarına gidiyor. Sanayici, hocaya, ‘laf, proje üretir ama bir şey çıkmaz’ diye bakar. O ürün ister, hocanın acelesi yoktur. İki frekansı yakalamak lazım ki buna uğraşıyoruz.
    </p>
    <p class="MsoNormal">
     -Söylediklerinizi dört yıla sığdırmak zor değil mi?
    </p>
    <p class="MsoNormal">
     Samimiyet önemli. Samimi iseniz yardım geliyor. Nasıl? Ne istediğinizi bilip uygun dille ilgili yerlere anlatırsanız. Devletten 2010 için 122 milyonluk bütçe aldık. Ancak 148 milyona ihtiyacımız var. Belgelerini ortaya koyup gerekçeleri sunduk. DPT’de, Maliye’de savunduk. 200 milyon da isteyebilirdik ama ihtiyacımız yok. Önceki dönem de 105 denmişti, 118 istedik. Verdiler ve hepsini kullandık.
    </p>
    <p class="MsoNormal">
     -Diğer üniversiteler arasında göze batmıyor mu?
    </p>
    <p class="MsoNormal">
     Devletin, hükümetin üniversitelere bakışı değişmiş. Destek çıkmak istiyor. Yüzde 30 artış aldık ama yüzde 20, 25, 27 artış genel. Projesi olan herkes almış. Yalnız İstanbul’daki bazı imkânları kullandık. Nedir? İl Özel İdaresi. Bütçe dışı kaynak. Tarihî mekânların yenilenmesinde yardım gördük.
    </p>
    <p class="MsoNormal">
     -Hangi mekânlar?
    </p>
    <p class="MsoNormal">
     Şehzade köşkleri… Vali Bey’e arz ettik, gördü. İl Özel İdaresi’ne destek için talimat verdi. Bu yıl bitecek. Çevreleri düzenlenecek. Çünkü bakmazsanız, ‘size layık değil, bakmıyorsunuz bize verin’ derler ki zaten denildi de…
    </p>
    <p class="MsoNormal">
     -Kim, ne zaman?
    </p>
    <p class="MsoNormal">
     Millî Emlak Genel Müdürlüğü… Geldiğimiz dönem başında. Oturduğumuz bu mekânı da (Hünkâr Dairesi) resmen istedi. Hakikaten baktık çok da haksız değiller. Her taraftan kablolar sarkıyor, camlar kırık, boya yok vs. Tüm mekânların dış cephelerini boyattık…
    </p>
    <p class="MsoNormal">
     -Süre istediniz herhâlde Millî Emlak’tan…
    </p>
    <p class="MsoNormal">
     Hayır… ‘Veremeyiz, kim istiyor?’ dedik. Alan bizden iyi mi kullanacak? Kültür ve Turizm Bakanlığı istiyordu. Bakan Bey’le görüştük. İdareyle ilgili sıkıntı varsa, siz de biz de devletiz, düzeltiriz. Layık olduğu şekilde yönetiriz o ayrı ama ‘vermeyiz’ dedik. Tabii bazı işler bizi de rahatsız etti. Çukur Saray’da kalem işleri üzerine sıva atılmış. Mimarlar, mühendisler, burada okuyanlar yapmış… Kazıtıyoruz. Prosedüre göre tabii? Kafamıza göre yapmıyoruz ki sıva atanların durumuna düşmeyelim.
    </p>
    <p class="MsoNormal">
     -Bütçenizde tarihî onarıma dair kalem var mı?
    </p>
    <p class="MsoNormal">
     Hayır... Bakım onarım diye genel bir kalem var. Bir de mobilya alacaksınız tarihî dokuya uygun, Devlet Malzeme Ofisi’nden (DMO) almazsan sorgulanırsın. Niye o fiyattan almadın? İkisi aynı mı? Değil ama öyle… Zaten alınanların çoğu bağış.
    </p>
    <p class="MsoNormal">
     -Bakım onarıma ayrılan yetersiz mi?
    </p>
    <p class="MsoNormal">
     Üç kampüs var. Ayrılan para çok değil. Bir milyon verilir de sadece bir köşkün onarımı buna mal olur. Kısmen birçok bağış oldu. Yine devlet imkânları… 2010 İstanbul Avrupa Kültür Başkenti Ajansı ile Otağ-ı Hümayun’u yaptırdık. Kongre merkezi yapılıyor. Köşkleri İl Özel İdaresi’nde. Büyükşehir Belediyesi de Davutpaşa girişteki tarihî fırının onarımını üstlendi. Protokol gereği, fırıncılık sertifikalı okul olacak. Resmî izinleri bekliyoruz. Sonra C blok diye 30- 40 yıllık bir binamız var, güvenli değil, çatlamış. Yıkıp kongre merkezi yapmak istiyoruz ama anıtlardan henüz izin alamadık…
    </p>
    <p class="MsoNormal">
     -Vaktiyle nasıl yapılmış peki?
    </p>
    <p class="MsoNormal">
     Aynı şeyi bize de teklif ediyorlar. Yasal olmayan yol! Rektörsünüz, üniversitesiniz isteseniz yıkar yaparsınız. Üniversiteler yıkar yapar, sokmaz kimseyi de! Adam gelip kültür merkezini mi yıkacak? Bugüne kadar böyle yapılmış. Yasa dışı bir şeye kalkışsam, yapmam ama niyetlensem 50 kişi şikâyet eder. İyisi için de öyle. İzin çıkarsa saraya yakışır bir yer yapmak istiyoruz hâsılı…
    </p>
    <p class="MsoNormal">
     -Görev süreniz 1,5 yıl sonra doluyor. Tekrar adaylık var mı?
    </p>
    <p class="MsoNormal">
     Kısmet… İki dönem seçilme hakkı var. İstemeyen nadir. Projeler var... Niye aday olmayalım? Tecrübesizken bunlar nasip olmuşsa, artık bazı işlerin nasıl çözüleceğini öğrendik. Bir dönem daha yaparsak daha başarılı oluruz. Ama isteğimizle olacak iş değil. Bulunduğumuz konumdaki en iyi işi yapalım istiyoruz.
    </p>
    <p class="MsoNormal">
     -Selefinizden, “Şunları yapmaya çalıştım, bunları başardım, sen bunlara odaklanabilirsin…” gibi tavsiye raporu aldınız mı? Halefinize benzer bir rapor bırakır mısınız?
    </p>
    <p class="MsoNormal">
     Kesinlikle… Bu yıl 100 proje var. Ne yapacağız? Önümüzdekine dalıyorduk önceden. Artık iş bizi yönetmesin, biz işi yönetelim dedik. Arkadaşlara 80-100’ün üzerinde konu verdim, yapacağız diye. İnşaatından altyapısına, eğitiminden sosyal projelere.
    </p>
    <p class="MsoNormal">
     -Sistemleştirdiniz yani…
    </p>
    <p class="MsoNormal">
     Üniversiteye katkı sağlayacak işler ne? Bunları kim yapacak? Genel sekreter mi? Ben mi? Tarihleri ne olacak? Nasıl ihaleye çıkacak vs... Daire başkanlarına şubat sonuna kadar çıkarın denildi. Yıl sonu, iki ayda ihaleye çıkalım, laboratuar cihazları alalım filan uğraşmayacağız. Mart’tan itibaren yayacağız. Pazarlıklarımızı rahat yapacağız. 2012 görevin bittiği yıl ama devam edecek gibi proje üreteceğiz. Gelene devredeceğiz. İster sürdürür ister başka adımlar atar.
    </p>
    <p class="MsoNormal">
     -Selefinizin projelerinden devam ettirdiğiniz var mı?
    </p>
    <p class="MsoNormal">
     Yayını teşvik için laptop veriliyordu, sürüyor. Başlattığı projelerin bitiminde birlikte kurdele kestik. Emekli şimdi. Aslında rektörlükte geçiş süreci olmalı. Seçilen iki üç ay eskisiyle çalışmalı. İşin sırlarını öğrenmeli. Yazık ki Türkiye’de rakiplikten devir teslim bile olmaz. Biz yaşamadık. Kapıda karşıladı, beraber oturduk. ‘Ne zaman istersen yardımcı olurum’ dedi. Aradık, geldi bilgi verdi. Bu anlayışı sonrakine taşımamız lazım, taşıyacağız da.
    </p>
    <p class="MsoNormal">
     -Rektörlerin karşılaştığı en önemli sıkıntı neymiş?
    </p>
    <p class="MsoNormal">
     İnşaat işlerinin rektör ve üniversiteden alınması lazım. Üniversite şöyle binalara ihtiyacımız var deyip DPT’ye müracaat eder. DPT zaten bütçe ayırıyor. TOKİ veya başka kurum aracılığıyla ihale süreçlerini, inşaatları takip eder. Bunlar bize cidden sıkıntı oluşturuyor. Hadi ben Karadenizliyim anlıyorum ama başkası ne yapsın (Gülüyor).
    </p>
    <p class="MsoNormal">
     -Diğer rektörlerle fikir alışverişi oluyor mu?
    </p>
    <p class="MsoNormal">
     İstanbul’daki yedi devlet üniversitesinin (İstanbul, İstanbul Teknik, Marmara, Boğaziçi, Galatasaray, Mimar Sinan ve Yıldız Teknik) rektörleri her ay toplanıyoruz. Biz geldikten sonra başladı. Vakıflar ile de altı ayda bir toplanacağız. Problemleri paylaşıyoruz. Marmara rektörü seçildi, bir ay sonra davet ettim, neler yaptık onları anlattım. Üniversitelerarası Kurul’da da diğer arkadaşlarla şunu nasıl aşıyorsun, bunu nasıl yapıyorsun konuşuyoruz…
    </p>
    <p class="MsoNormal">
     -YÖK idaresini ürkütüyor mu bu hareketlenme?
    </p>
    <p class="MsoNormal">
     Başkan’a (Prof. Dr. Yusuf Ziya Özcan) siz bir gidince o 10 kat yaklaşıyor. Kurul’la ilgili asıl problem, görev, yetki ve sorumlulukları. Değişmesi lazım! Öğretim görevlisi kadrosu için izin mesela. 150- 160 üniversite yılda 4-5 defa kadro için başvursa hesaplayın dolaşacak evrak sayısını. Ne gerek var buna? Kadro varsa üniversite dağıtsın. Bunlar ideolojik yapılır! Artık onu da bırakalım… Üniversiteler yapmasın bunu. YÖK de artık, üniversiteler arası koordinasyonu yapabilecek duruma gelsin.
    </p>
    <p class="MsoNormal">
     -Çözüm nedir sizce?
    </p>
    <p class="MsoNormal">
     Herhâlde seçim sonrası bir düzen kurulacak. YÖK Kanunu’nda değişiklik olacak. Ya kadrolar genişletilir, büyütülür veya bölgesel YÖK’ler kurulur. Üniversitelerarası Kurul da aynı şekilde. 160 okul, her birinden 2 kişi eder 320 üye. Böyle bir ortamda söz alsan ne kadar olumlu şeyler çıkabilir? Onun için Marmara, Akdeniz, böyle, bölgesel temsil kabiliyeti olan, mesela 30 üniversite iki kişi gönderir, onlar fikirlerini paylaşır, üst kurula gönderir, böyle şeyleri yapmak gerekir…
    </p>
    <p class="MsoNormal">
     -Bürokrasiyi artırmaz mı?
    </p>
    <p class="MsoNormal">
     Marmara’da sık bir araya gelebilirsiniz. Hemen ondan sonra da (Ankara’ya ulaştırırsınız. S.G.). Bir de her ay toplanmasın, önemli konularda bir araya gelsin. Çünkü, diğer konularda zaten toplanılıyor…
    </p>
    <p class="MsoNormal">
     -100’üncü yıl etkinliklerinizle konuyu değiştirelim…
    </p>
    <p class="MsoNormal">
     Aslında yıllar aynı, 100’üncü, 99’uncu ne fark eder ki? Biz bunu avantaja dönüştürmek istiyoruz. Tabii 50’nci, 100’üncü yıl kulağa güzel geliyor.
    </p>
    <p class="MsoNormal">
     -Kampüste bir hava oluşturdu mu?
    </p>
    <p class="MsoNormal">
     Fazlasıyla… Sahiplenildi. Trabzonspor bir maçında, 100’üncü yılını kutlarız pankartıyla çıktı. Kızılay’la ortak proje var. Yıldönümü bahanesiyle, iş adamı, sanayici, bürokrat mezunlarımızı toplayacağız. Deseniz gelin yemek yiyelim iş çıkar ama 100’üncü yıl deyince başka bakılıyor.
    </p>
    <p class="MsoNormal">
     -Nihayet şahsî değerlendirmenizle bağlayalım…
    </p>
    <p class="MsoNormal">
     Yaptıklarımız yanında yapamadıklarımız da var. Tabii ikincileri rafa kaldırmadık. Yazılım mesela, yüz problem varsa 50’sini çözdük. Şimdi, işi profesyonelleştiriyoruz. Teknopark’ta şirket kuruyoruz. Hocalarımıza diyoruz ki, ‘Arkadaş çalış, hakkını al! Biz de sana hesap sorabilelim.’ Ama üniversitenindir, 10’a değil de 5’e yap. Onu da böyle çözeceğiz…
    </p>
    <p class="MsoNormal">
    </p>
    <p class="MsoNormal">
     26 bin öğrencimizden sadece 100’ünün eğitim hakkı yok!
    </p>
    <p class="MsoNormal">
    </p>
    <p class="MsoNormal">
     -Üniversitelerde bazen idare öğrenci ilişkisi geriliyor. Tıpkı geçtiğimiz aylarda yaşananlar gibi. Medyaya mağdur öğrenci görüntüleri yansıdı…
    </p>
    <p class="MsoNormal">
     Kimi gruplar belirli üniversiteleri merkez seçiyor her yıl. Geçen sene Marmara idi. Ondan önce İTÜ. Bu yıl da bizi seçtiler. Niye? Basının geçiş yolundayız. Anında geliyor. 15 bin öğrencili Davutpaşa’da hiç olay yok. Niye? Burada basın geliyor. Onların istediği de bu. Kendimizi ifade edelim. Tamam, ama bunu ‘dayak yiyoruz, okuldan atılıyoruz, eğitim hakkımız engelleniyor’ diye yapıyorlar.
    </p>
    <p class="MsoNormal">
     -Mağdur değiller mi demek istiyorsunuz?
    </p>
    <p class="MsoNormal">
     Milletin önünü açalım, eğitim görsün diye geldik. Fikir, ideoloji umurumuzda değil. Tek derdimiz fiziken birbirlerine zarar vermesinler. Biri A diyor, diğeri B. Desin de kendi içinde. Kimseye hakaret etmesin, kimseyi dövmesin. Bunu sağlamaya çalışıyoruz. 26 bin öğrencimiz var, bunlarla ilgilenen, tüm ideolojik gruplar dâhil, 100 kişi! Eğitim hakkı sorunları var ama 25 bin 900 öğrencinin yok! 36 öğrenci kulübümüz var. Geçenlerde birinin toplantısı vardı ki bin öğrenci üye. Sektörden panelistler geldi. Salon dolu. Basında yer almaz. İki genç, Cumhurbaşkanı’nın açılış toplantısında… Hepsi de aynı tipler, isimleri belli…
    </p>
    <p class="MsoNormal">
     -Bu kampüsün (Yıldız) öğrencisi değiller mi?
    </p>
    <p class="MsoNormal">
     Yok, öbür kampüsten (Davutpaşa). Bir M.’miz var, inşaattadır ama burada oturur hep. Bir ara iki grup kavga edecekti, ikisine de ceza verdik, dışarı attık. Bir hafta sokmayacağız. Çünkü birbirlerini öldürecekler. Biri gitti. Öbürü dışarı çadır kurdu, bizi attılar. İçeri alsak kantinin önünde oturuyor, derse girmiyor ki. Geçen bir genci dövdü beş kişi. Ceza vermeyip ne yapacağız? Kanuni sınırda tüm toleransı kullanıyoruz. Yasal değil, pano verdik onlara. İstediğinizi asın, kendinizi ifade edin. Konferans merkezini istiyorlar, tamam kullan. Diğer grup diyor yaptırmam. Niye? Sen kimsin? Karar verecek rektör! Sevmiyorsan gitme o faaliyete. İste sana da verelim. Yüz yüze anlatıyoruz. Bazen ikna ediyorsun, bazen de ikna olmamak için geliyorlar.
    </p>
    <p class="MsoNormal">
     -Anlaşılan bayağı dertlisiniz…
    </p>
    <p class="MsoNormal">
     Mesela Davutpaşa’da 4 TL’ye aylık ring yapılacak. Firmayla bağlantımız, para kazandığımız yok. Fakir çocuklar var. Tamam dedi adam kaç tane? 500. Onları parasız taşıyayım. Yok, herkese parasız olsun! Dışarıdan gelen herkesi parasız taşır mı? Parasız otobüslerimiz var ama yoğun, sen ona git. Parası olan da, öbürüne binsin. Niye rahatsız oluyorsun? Paran yok da binmek istiyorsan burs verelim. Dünyanın hiçbir yerinde böyle bir şey yok ki! Para yok, yardımcı olalım! Bilet yok, verelim! Ama herkese olsun... Keşke olsa!
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-29193-bolgesel-yokler-kurulabilir.html), [web.archive.org (arşiv bağlantısı)](http://web.archive.org/web/20140926145443/http://aksiyon.com.tr/aksiyon/haber-29193-bolgesel-yokler-kurulabilir.html)
