# Kuyumcu 'sur içinden çıkmam' diyor

*Sedat Gülmez 2006.12.18*

<div class="pNewsDetailMainContent" itemprop="articleBody">
 İstanbul kuyumcuları ne kadar dirense de Eminönü Belediyesi Kapalıçarşı çevresindeki atölyeleri Yenibosna'daki modern mekâna göndermeye kararlı.İstanbul'un Kapalıçarşı ve civarındaki altın atölyelerinin tarihî yarımadadan taşınması sorunu, yeni bir raporla yeniden gündeme oturdu. Geçtiğimiz haftalarda açıklanan "Atık Yönetimi ve Acil Durum Eylem Planı Projesi" başlıklı çalışmada, üretimde kullanılan kimyasalların çevre ve insan sağlığına verdiği zarar, rakamlar eşliğinde bilimsel tespitlerle destekleniyor. İTÜ Çevre Mühendisliği Öğretim Üyesi Prof. Dr. Orhan İnce'nin Eminönü Belediyesi için hazırladığı rapor, tahliye adına yerel yönetimin elini güçlendirirken, esnaf ise "Sonuçlar ve yorumlar abartılı" eleştirisinde bulunuyor. Tahliye uzlaşmazlığında nasıl bir nihai çözüme ulaşılacağı hâlâ meçhul. Belediye, tahliye kararını erteleme veya değiştirme niyetinde değil. Maddî sıkıntı çektiğini ve haksızlığa uğradığını savunan esnaf da yeni çalışma mekânı Kuyumcukent'in pahalılığından, Kapalıçarşı'ya uzaklığından şikâyetle Yenibosna'ya taşınmaya yanaşmıyor. Taşınma sonrası kalacak mülklerin akıbetiyle ilgili olarak da kesin bir bilgi yok. Şimdilik tek bilinen, tarihî yarımadanın kapsamlı bir turizm bölgesi haline getirileceği. Kültür ve Turizm Bakanı Atilla Koç'un ilgisi de bunun göstergesi.
 <br/>
 <br/>
 AYASOFYA VE TOPKAPI ÇÖKER Mİ?
 <br/>
 <br/>
 İstanbul'un kıymetli kültür miraslarını barındıran Eminönü'nde kimyasal maddeler kullanan birçok işletme, insan ve çevre sağlığı kadar tarihî dokuyu da olumsuz etkiliyor. Prof. İnce'nin 20 kişilik ekiple bir yılda tamamladığı raporun dikkat çeken tespiti de bu yönde. İnce; Ayasofya, Nuruosmaniye, Topkapı gibi eserlerin uzun vadede zarar göreceğini, hatta yıkılma tehlikesiyle karşı karşıya olduğunu vurguluyor: "Kapalıçarşı ve çevresindeki atölyelerin kanalizasyona boşalttığı kuvvetli asidik sular toprağa, alt yapıya ve tarihî dokuya zarar veriyor. Deprem olsa, bugünkü sağlam yapılar 10-20 yıl sonra dayanamayabilir; 30 sene sonra çökebilir." Bölgedeki güvenlik zâfiyetinden yakınılan raporda, yüksek riskli kimyasallardan siyanürün yanı sıra sülfirik, nitrik ve hidroflorik asitten en az birinin bütün imalathanelerde kullanıldığı dile getiriliyor. Çalışma bu haliyle Eminönü Belediye Başkanı Nevzat Er'den geçer not almış. Göreve geldiği Mart 2004'ten bu yana başta Kapalıçarşı ve çevresini, nihayetinde tüm ilçeyi imalathanelerden arındırmaya niyetli olan Başkan Er,  raporun kendilerine hukukî dayanak sağladığı inancında: "Çalışmaya önem veriyoruz. İstanbul, 2010 Avrupa Kültür Başkenti seçildi. Bunu düşünerek hareket ediyoruz. Uygulama zannedildiği gibi belediye değil, devlet politikası."
 <br/>
 <br/>
 'RAPORDA ABARTI VAR'
 <br/>
 <br/>
 Nevzat Er, her fırsatta atölyeleri Eminönü dışına çıkarma konusundaki kararlılığını sergileyedursun, Kuyumcular Odası nezdinde farklı boyutları var meselenin. Yönetim Kurulu Üyesi Levent Eriş'in ilk eleştirisi, dayanak gösterilen rapordaki araştırma rakamları ve yapılan değerlendirmelere yönelik. Topyekûn yanlışlıktan ziyade 'abartı' unsuruna atıf yapıyor Eriş: "2 bin 500 ton asitten bahsediliyor ki sanki hepsi Kapalıçarşı ve çevresinde kullanıldı. Türkiye'de yılda 200-300 ton altın imalatı varsa İstanbul'daki oran yüzde 70. Kapalıçarşı'da dönen imalat ancak 20-30 ton. Rakamları doğru kabul etsek dahi, hepsi Kapalıçarşı çevresinde değildir; ancak Türkiye üretimi miktarına denk gelir."
 <br/>
 <br/>
 Aslında tartışmanın ana noktası, çarşı çevresindeki atölyelerin taşınmasından ziyade, imalathanelerin gitmesi istenen yerin Kuyumcukent kompleksi olması. Başbakan Recep Tayyip Erdoğan'ın İstanbul Büyükşehir Belediye Başkanlığı dönemine kadar uzanan mazisi ve 200 milyon dolarlık yatırım maliyetiyle dikkat çeken Yenibosna'daki kompleks, 1626 ortaklı İstanbul Kuyumcu Sanatkârları Toplu İşyeri Yapı Kooperatifi'nin çalışmalarının ürünü. Ancak imalathanelerin küçük ve orta ölçekte olması ve buna bağlı maddî sıkıntılar tahliye için önemli bir problem kaynağı.
 <br/>
 <br/>
 Belediye Başkanı Nevzat Er de kendilerini düşündüren asıl meselenin bu ekonomik zorluklardan kaynaklandığını gizlemiyor. Er'in, "Taşınmaya belediye imkânlarıyla destek verelim." teklifine Kuyumcukent Yönetim Kurulu İkinci Başkanı Sait Erdal Metiner farklı bir açılım getiriyor: "Esnafın seçenekleri var: Büyük firmaların altında taşeronluk yapmak ya da bünyelerinde usta statüsünde çalışmak. Diğer alternatif ise gelir derler ki, 'Ayda 1000 YTL verebilirim. İmkân verin burada yer edineyim.' Hâlihazırda bir bankayla görüşmelerimiz var. Kredi ve borçlandırma yöntemiyle onların adına yer alınır, kira öder gibi aidat verilir. Ama bunun için en az 25 kişinin başvurması lazım."
 <br/>
 <br/>
 FARKLI ÇÖZÜM ALTERNATİFLERİ
 <br/>
 <br/>
 Levent Eriş, Eminönü'nden yaldızcı, ayar evi, ramat, ifraz, içiboş gibi iş kollarının ayrılmasına itiraz etmiyor. Ancak turizme yönelik çalışan işletmelerle, raporda "Teknik şartları düzeltirse gitmesine lüzum yok." denilen ocakçı ve dökümcülerin gönderilmesinin gereksizliğine değiniyor. Bölgedeki kimyasal atıkların iddia edildiği kadar tehlikesi yok; yıllardır bu maddelerle iç içe çalışan esnaf bu konuda tecrübe sahibi. Buradakiler, zararlı kimyasalların etkilerini kıran maddeler konusunda bilgi sahibi. "Haftada 50-100 kilo altın işleyen büyük işletmeler zaten Merter, Yenibosna, Güneşli, Marmara Sanayi Sitesi gibi yerlerde. Küçük ve orta ölçekli atölyelerin altyapı tahribatındaki payı ise abartılacak, önlenemeyecek düzeyde değil."
 <br/>
 <br/>
 Kuyumcular Odası'nın çözüm alternatifleri şu şekilde: 20 kişi ve üzeri istihdam yapan işletmeler çıkarılsın. 20-30 (orta) ve 3-10 kişilik (küçük) atölyeler kalsın. Bunlar da çevresel atığa sebep veriyor ise rehabilite edilsin. Zararlı kimyasallar yerine, ikameleri getirilsin (zac yağı yerine limon asidi, ambiyant yerine taş, ocakçıda kömür yerine elektrik gibi). Atıklar kanalizasyon yerine, hazırlanacak tanklarda toplansın. Bunların yapımını Kuyumcular Odası üstlensin. Nihayetinde belediye ve odadan temsilcilerin bulunduğu bir komisyon toplansın ve 1-3 aylık zaman diliminde atölyelerin zarar derecelendirmesini yapsın ki buna göre gidecekler-kalacaklar belirlenebilsin.
 <br/>
 <br/>
 KUYUMCUKENT'E ELEŞTİRİ YAĞMURU
 <br/>
 <br/>
 Eminönü Belediyesi, Kuyumcular Odası, atölye sahipleri ve Kuyumcukent yönetiminin bu tahliye savaşında kendilerine göre iddiaları ve 'sağlam' argümanları var. Esnafın Kuyumcukent'e yönelik suçlamaları, belki de en ciddi tartışma konusu: "Fahiş kira bedelleri ve taşınma masrafları, yetersiz çalışma mekânları, atölyelerin altın esnafı haricindekilere verilmesi, kompleks haricinde güvenlik garantisi bulunmaması"
 <br/>
 <br/>
 Kuyumcukent kompleksine yönelik olumsuz söylemlerin senelerdir sürdüğünü ifade eden Yönetim Kurulu İkinci Başkanı Metiner, "Bunların hepsi asılsız." diyerek söze başlayıp devam ediyor: "İstanbul'da 8 bin kuyumcu bulunduğu söylenir ki altınla uğraşanların tümünü bir araya getirseniz bu rakama belki ulaşılır. Sağlam veriler yok; vergi dairelerinin bilgileri yaklaşık rakamı bir nebze verir. Değil 6 bin, 4 bin, hatta 3 bin imalatçının varlığını ispat etsinler, bütün iddiaları cevaplamaya hazırım. 186 bin metrekarelik arazinin 100 binlik kısmını kullanmışız, 6 bin esnaf varsa talep etsinler onlar için de atölye yapmaya hazırım." Metiner, altın işiyle uğraşmayanların da Kuyumcukent'ten yer aldığını kabul ediyor; ancak atölye kısmında böyle bir uygulama olmadığını da ekliyor. Kuyumcukent, esnaf için tek seçenek mi? Buna hayır diyenlerin başında geliyor Sait Metiner. Ona göre Kuyumcukent, geleneksel yöntemleri çağın teknolojik imkânlarına dönüştürme projesi. Büyüyecek işletmelerin gelmesi asıl hedef. Bu demek değil ki maddî durumu yetersiz; ama hedefleri olanlar gelmesin: "Gerçek ihtiyaç sahibi esnaf birleşerek yer alabilir. 3 kişi bir araya gelsin, 30 metrekare yer alsın. Taşınma bedeli ağır deniliyor. İSKİ'nin, İGDAŞ'ın ve itfaiyenin istediği ölçüler var. Dekorasyon hariç, elektrik, mekanik işler 5-10 bin YTL'ye mal olur. Lüks yapacağım diyen varsa o ayrı."
 <br/>
 <br/>
 BAKAN KOÇ DA TAHLİYEYİ BEKLİYOR
 <br/>
 <br/>
 Güvenliğe gelince, Kuyumcukent-Kapalıçarşı hattında sigortalı taşımacılık sistemi mevcut. Yönetimin anlaştığı özel bir şirket eliyle isteyen esnafın malı ücret karşılığı zırhlı araç ve silahlı güvenlikle gideceği yere gönderiliyor.
 <br/>
 <br/>
 Tarihî şehrin kalbi hükmündeki ilçenin turizme yönelik yenilenme projelerine hazırlandığını belirten Başkan Er, bu işin 4 yılda bitmesi gerektiğini söylüyor. Bu çerçevede Kapalıçarşı'yı destekleyen tamirathane ve el sanatı yapan müesseselere kısmî izin verilmesi de hedefleniyor. Ancak bu konuda fazla toleranslı davranılmayacak. Yüzde 90'ı ruhsatsız olan atölyelerin taşınması için artık yeni süre verilmeyecek.
 <br/>
 <br/>
 Nevzat Er, olayın bir 'devlet meselesi' olduğunu vurguladıktan sonra Kültür ve Turizm Bakanı Attila Koç'un da atölyeler meselesini takip ettiğini, gelişmeleri sürekli kendisine sorduğunu kaydediyor. Başkan Er, tarihî yarımadanın dönüşümü çerçevesinde boş kalan yerlerin en uygun şekilde yeniden değerlendirileceğine de vurgu yapıyor.
 <br/>
 <br/>
 <br/>
 <br/>
 GİTMEK Mİ ZOR KALMAK MI?
 <br/>
 <br/>
 Murat Marazyan (Yaldızcı): KEŞKE İSVİÇRE'YE GİTSEYDİM
 <br/>
 <br/>
 44 senedir yaldızcıyım. Küçük esnaf bir yere kadar dayanabiliyor. Şimdiye kadar 75 kişi yetiştirmişim ki içlerinden 14'ü dükkân sahibi. Bu saatten sonra ben bir yerde ustalık mı yapabilirim? İnkâr etmiyorum, siyanür de kullanıyorum diğer birçok zararlı kimyasalı da. Ama şu var, bunların tamamının etkilerini kıran kimyasallar var. Niye ruhsatı, sertifikası olmayan adama satılıyor bu maddeler? Niye faturasız satılıyor? Ama 30 metrekare yer için 65 bin doları nasıl vereceğiz? Elektrik, su tesisatı yok. 15-20 bin YTL masraf var. Yeni yerler 4 duvar; ben insan değil miyim, adam yüzü görmeyecek miyim, dolaşamayacak mıyım? Ustalar saygı görmüyor. Ama bende kabahat, İsviçre'ye gitme ihtimali vardı. İmkânları iyiydi. Hanım 'beni boşa git' dedi, kaldık. Boşasaydım keşke.
 <br/>
 <br/>
 Şahin İpek (Sadekâr): BURADAKİ DOSTLUĞU ORADA BULAMAYIZ
 <br/>
 <br/>
 32 senedir bu sektörün içindeyim. Yıllarca ambiyant kullandık. Sonradan asbestli dediler, bıraktık. Ama şimdiye kadar bir hastalık olmadı. 70-80 yaşında vefat edenler var; ama hep ecelleriyle öldüler. Tabii devlet yasaklarsa bir şey yapamayız, orası kesin. Kuyumcukent'e taşınmanın beni sevindiren ve üzen yönleri var. Buralardaki dostluluğu, ahbaplığı orada bulamamaktan korkuyorum; ama çalışma şartlarının daha iyi olması hasebiyle de seviniyorum.
 <br/>
 <br/>
 Galip Altınoğlu (Dökümcü): YA TAŞINMANIN MALİYETİ!
 <br/>
 <br/>
 28 yıllık dökümcüyüm. Belediye buraları boşaltmamızı istiyor. Birçok arkadaşa tebligat gelmiş, biz de bekliyoruz, bugün, yarın gelir. Atıkları kanalizasyona döküyoruz. Kullanılan maddeler insan sağlığına tabii ki zararlı; ama önlemi alınıyor. Muhakkak gidilecekse gideceğiz; ancak böyle 7-15-30-45 gün lafları dolaşıyor ki bu imkânsız yani. Gitmede öncelik ocakçılarla bize verilmiş. Niye? Çünkü bu iki kısım atölyelerin can damarı. Bizler gidince atölyeler gitmek zorunda kalacak. Taşınma maliyetim 70-80 bin doları bulur.
 <br/>
 <br/>
 Hüseyin İmat (Ocakçı): OCAĞI KAPATIR, ZANAATI BIRAKIRIM
 <br/>
 <br/>
 14 yaşında başladım. 50 senelik ocakçıyım. Ocak günde ortalama 10 saat çalışır, ben dâhil 3 kişiyiz. Gel hadi deseler de, hemen gitmek mümkün mü? Maddî durum sınırlı. Ne yaparım? Kapatır giderim; bırakırım zanaatı. Küçük atölye dayanamaz bu duruma. Müşterim vardı, yer almış; ama yine de gitmem diyor. Biz zac yağı, karbonat ve kömür kullanıyoruz. En tehlikelisi belki zac yağı; onu da suda inceltiyoruz ve zararsız hale gelmesini sağlayan katılacak şeyler var.
 <br/>
 <br/>
 Cüneyt Asil (İçiboşçu): ÇOĞUNLUĞA TABİ OLACAĞIZ
 <br/>
 <br/>
 Baba mesleğini 20 yıldır devam ettiriyorum. Arıtma tesisi yapılabilir. Kaldı ki bizim malî gücümüz buradan çıkmaya yetmiyor. Belediye arıtma tesisi kursun. Neticede çoğunluk ne yaparsa biz de onu yapacağız; ama hâlihazırda tam şunu yaparız diyemiyorum. 4 kişi çalışıyoruz bu işletmede. Zararını görmedim şimdiye kadar. Nasıl yaşayacağıma da karar vermedim.
 <br/>
 <br/>
 <br/>
 <br/>
 RAPORA YANSIYAN TEHLİKE
 <br/>
 <br/>
  Eminönü'ndeki atıksu şebekesi son 20 yılda 9 defa yenilendi. Yüzde 94,8 ile en önemli ve kapsamlı çalışma 2003'te yapıldı.
 <br/>
 <br/>
  İşletmelerde kullanılan kimyasal maddelerden bazıları: siyanür, sülfürik asit (zac yağı), hidroklorik asit (tuz ruhu), nitrik asit (kezzap), hidroflorik asit (cam asidi), sodyum hidroksit (kostik), boraks, amonyum klorür (nişadır), kalsiyum sülfat (alçı). Bu maddelerin en yoğun kullanıldığı alanlar yaldız, içiboş, el işi küpe- yüzük, ayar evleri ve ramat atölyeleri.
 <br/>
 <br/>
  Zararlıların yıllık satış miktarı: Siyanür 31,2, zac yağı 93,6 ve kezzap 468 ton.
 <br/>
 <br/>
  Bölgede kimyasal kullanan atölyelerin ve satıcıların yoğunlaştığı mahalleler: Molla Fenarî, Bayezid, Tayahatun, Eminsinan, Mimar Hayreddin.
 <br/>
 <br/>
  Eminönü'nden mutlaka taşınması gerekenler (ramat, ifraz, içiboş, yaldız kupalasyon yöntemiyle çalışan ayar evleri, 5'ten fazla kişinin çalıştığı cila ve banyo atölyeleri)
 <br/>
 <br/>
  Taşınmasında yarar görülenler (bakır ve pirinç işleme atölyeleri ve elektropotansiyometrik titrasyon yöntemi kullanan ayar evleri)
 <br/>
 <br/>
  İşletme dağılımı: Ocak atölyesi 65, döküm 104, yaldız 48, ayar evi 27, üretim 1500, ramat 5, ifraz 3 ve gümüş 357.
 <br/>
 <br/>
 <br/>
 <br/>
 KUYUMCUKENT'İN ÜÇTE BİRİ DOLDU
 <br/>
 <br/>
  Toplam yatırım tutarı: 200 milyon dolar
 <br/>
 <br/>
  Tahmini rayiç kıymeti: 1 milyar dolar
 <br/>
 <br/>
  Kooperatif ortak sayısı: 1626
 <br/>
 <br/>
  Toplam işyeri sayısı 2191: Atölye 966, fabrika tipi atölye 49, yan hizmet mağazası 448, ofis 127, mağaza 601
 <br/>
 <br/>
  Toplam alan: 180 bin metrekare
 <br/>
 <br/>
  Kullanılan alan: 128 bin metrekare
 <br/>
 <br/>
  Endüstriyel atıksu arıtma tesisi: 395 metrekare
 <br/>
 <br/>
  Yıllık ciro hedefi: 10 milyar dolar
 <br/>
 <br/>
  Günlük tahmini araç giriş çıkışı: 15 bin
 <br/>
 <br/>
  Günlük tahmini insan sirkülasyonu: 50 bin kişi
 <br/>
 <br/>
  Halihazırdaki doluluk oranı: Yüzde 30
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/kuyumcu-sur-icinden-cikmam-diyor_519431), [web.archive.org (arşiv bağlantısı)](http://web.archive.org/web/20150911214808/http://www.aksiyon.com.tr:80/dosyalar/kuyumcu-sur-icinden-cikmam-diyor_519431)
