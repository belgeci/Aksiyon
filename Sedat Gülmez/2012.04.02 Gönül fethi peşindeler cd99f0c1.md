# Gönül fethi peşindeler

*Sedat Gülmez 2012.04.02*

<div class="pNewsDetailMainContent" itemprop="articleBody">
 <p>
  İstanbul Fetih Koleji Mezunları Derneği (FEKMED), toplumun sıkıntılarına bigâne kalmayan nesiller peşinde. “Kardeşimin Dileği” projesi de bu niyetin görünür kılınmış hâli…
 </p>
 <p>
  “Üç günde ne yaptınız da böyle ağlıyorlar?” Van merkezdeki İrfan Baştuğ İlköğretim Okulu’nun bahçesi… Deprem sebebiyle çoğunluğu çadırlarda eğitim gören öğrencilerin gözü yaşlı… “Ne olur gitmeyin…” diyenlerin sesine, “Tekrar ne zaman geleceksiniz?” sorusunu yöneltenlerinki karışıyor… Bu, tablonun ağırlayana bakan tarafı… Ya misafirlerin halet-i rûhiyesi?
  <p>
   Hüdayi Aydeniz, İstanbul Fetih Koleji lise ikinci sınıf öğrencisi… Van’a ilk defa geliyor. Yola çıkarken Fetih Koleji Mezunlar Derneği (FEKMED) Başkanı Bayram İşleyen, onlara seyahatin sebebini, karşılaşacakları şeyleri anlatmış ama Hüdayi kendi ifadesiyle İstanbul’dayken meseleyi tam fark edememiş: “16 yaşındayım. Şimdi hayatımdaki en önemli tecrübe desem, çokları yaşımı göstererek ‘Genç yaşta ne tecrübesi?’ deyip gülümseyebilir. Tabii ben onlara nasıl izah edeyim, buradaki öğrenci kardeşlerimden birinin tek kitabını bana hediye etmek istemesi karşısında yaşadığım duyguları…”
   <p>
    Mustafa Hayri Gür’ün his coşkunluğunun sınıf arkadaşı Hüdayi’den aşağı kalır yanı yok. Çadır sınıflardan birinde 20 dakika konuştuktan sonra, bir kız öğrenci yanına gelip elindeki çikolatayı uzatır, Mustafa alınca da utanır, hızla yanından uzaklaşır: “Peşinden koştum, yetişince teşekkür ettim. Utangaçlığı üzerinde, ‘Akşam bize çay içmeye gelmenizi ne kadar çok isterdim!” deyince artık kendimi tutamadım.”
    <p>
     Seyahatin ana gayesi öğrencilerle birliktelik öyle etkiler ki onu, aralardaki küçük gezileri bile boşa harcanmış zaman sayar: “Buraya Vanlı kardeşlerimizle birlikte aynı duyguları paylaştığımızı, onları ne kadar sevdiğimizi anlatmaya gelmiştik. Okul bahçesi ve çadır sınıflarda bunu ziyadesiyle gösterdik. Lakin yine de oradan uzaklaştığımız zaman dilimlerini düşününce, ‘Keşke oralarda vakit kaybetmeseydik de öğrencilerle daha çok zaman geçirseydik.’ dedim.”
     <p>
      Van programı, 2008’de kurulan FEKMED’in “Kardeşimin Dileği” projesi kapsamında gerçekleştirdiği ikinci etkinlik. İlki Mardin’de yapılmış. Beklenilenin üzerinde ilgi görünce de projenin farklı şehirlerde sürdürülmesi kararı alınmış. “Aslında okulumuzun kuruluşu da çok eski değil. 2004’te faaliyete başladık. Ama mezun meselesi bizim için önemliydi. Öğrencilerimizle irtibatı kaybetmek istemedik. Tabii insanları bir yere toplamaktan çok bir amaç etrafında el ele yürütmek önemli. Kardeşimin Dileği projesi de tam da bunu sağlamaya çalışıyor.” diyor Bayram İşleyen. Mezunları sosyal sorumluluk etrafında kenetleme niyeti Vanlı Muhammed Zekeriya, Halil, Ayşegül, İbrahim, Bulut ve Fatma’nın yüzlerindeki tebessümden de anlaşılıyor ki hedefine ulaşıyor.
      <p>
       İrfan Baştuğ İlköğretim Okulu öğretmeni ve projenin Van ayağındaki koordinatörü Ahmet Aydın’ın ifadesiyle ekilen tohum mutlaka meyvesini verecek, yeter ki bağlar kopartılmasın: “Arkadaşlar burada bir konteynırdan kütüphane oluşturdu. Sınıflara girdi, öğrenci kardeşlerimize ders anlattı. Okul bahçesinde birlikte ip atladılar, top oynadılar. Deprem şokunu doğrudan belli etmese de yer yer yaşayan öğrencilere farklı bir üç gün hediye ettiler. Üstelik tertipledikleri kitap okuma yarışması ile kazanan 10 kişiyi İstanbul’a götürmeyi vadettiler. İnanın bu öğrencilerimiz için çok faydalı bir terapi yerine geçti.”
       <p>
        Fakat Okul Müdürü Refik Uygun bir hatırlatmada bulunuyor: “Fetih Koleji Mezunları Derneği’nden arkadaşlar geldi ve bizi fazlasıyla memnun etti. Ama sadece bizim değil, ilimizdeki birçok okulun benzer etkinliklerle şenlenmesine ihtiyaç var. İnşallah diğer sivil toplum örgütlerine örnek teşkil eder Fetih Kolejli arkadaşların çabası.”
        <p>
         Gerçi kimseler uğramasa da Van’a, İrfan Baştuğ’a, Mesut, Emre, Lütfü, Büşra söz verdi bir defa öğrenci kardeşlerine. Geri gelip onlarla tekrar oynayacak, onlara ders anlatacaklar. Elindeki kitap ayracına ve üzerindeki doktor resmine bakan Cihad da biliyor zaten geri geleceklerini, tam da bu yüzden siliyor gözyaşlarını ve tebessümle el sallıyor ağabeylerini, ablalarını İstanbul’a götürecek araçlara...
        </p>
       </p>
      </p>
     </p>
    </p>
   </p>
  </p>
 </p>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-32232-173-gonul-fethi-pesindeler.html), [web.archive.org (arşiv bağlantısı)](http://web.archive.org/web/20150415151141/http://www.aksiyon.com.tr/aksiyon/haber-32232-173-gonul-fethi-pesindeler.html)
