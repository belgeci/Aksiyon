# Sınıfta öğren, internette pekiştir

*Sedat Gülmez 2011.01.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Özel Ortaköy Ufuk İlköğretim Okulu'nda geçen ay uygulamaya konan podcast* sistemiyle, sınıfta kaydedilip internet ortamına aktarılan dersler, öğrenci ve velilerin istifadesine sunuluyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Sosyal Bilgiler dersi bitip de öğretmen Hasan Aydın sınıftan çıkarken zihninde tek bir soru vardı: “Tamam kaydı yaptık, birazdan da okulun internet sitesinde yayımlayacağız ama acaba çocuklar ve aileleri ilgi gösterecek mi?” Sualde fark edilen tereddüt, talebelerinin öğrenme sürecini zinde tutma gayretiyle sürekli yenilikleri takip eden bir eğitimci için aslında sıradan. Çünkü Aydın mizacındakiler bilir ki sınıfın başarısı ve başarısızlığı mesleki yönden kendi aynalarıdır. Bu sebeple “podcast” uygulamasında alınacak mesafe sadece onun değil, Özel Ortaköy Ufuk İlköğretim Okulu'nun diğer hocaları adına da önemli…
    </p>
    <p class="MsoNormal">
     Tarihî akışta eğitim sürecinde kalitenin artması ve istikrarlı başarının yakalanabilmesi uğruna birbirinden farklı metotlar geliştirilmiştir. Ancak bunlar arasında değişmeyen ve daim yerini muhafaza edeni şüphesiz tekrarın ehemmiyetidir. Öğrenme safhalarında ilk edinilen bilginin kaybolmaması ve zihinde kalıcı hâle gelebilmesinin yegâne yolu modern ifadesiyle yinelemekten geçer. Öyle ki ilk, orta ve yükseköğrenim evrelerinden geçen herkes geçmişe dönük başarı ve başarısızlık grafiği oluşturmaya kalksa, karşısındaki tabloda tekrarın etkisi tahmin edilenden fazla çıkacaktır.
    </p>
    <p class="MsoNormal">
     Fakat bütün öğrencilerde az veya çok değişmekle beraber varlığını hissettiren, ders harici konulara yoğunlaşmaktan kaçınma, tekrar mekanizmasına engel teşkil eder. Yine eldeki materyal sıkıntısı da öğrencinin bu hâlet-i rûhiyesini destekler mahiyettedir. Bilhassa hocanın sınıfta anlattıkları aynen akılda tutulamayacağı gibi alınan notlar da ilk aktarım sırasındaki tesirini aynen icra edemez. Peki, ya anı yeniden yaşamak mümkün olsa?
    </p>
    <p class="MsoNormal">
     Aslında Özel Ortaköy Ufuk İlköğretim Okulu'nda bir ayı aşkın zamandır yürütülen kayıt sistemi (podcast) tam da bahsedilen durumu resmediyor. Kısaca özetlemek gerekirse öğretmen derse başlarken her sınıfa yerleştirilen akıllı tahtalardaki kayıt mekanizmasını harekete geçirip konusunu anlatıyor. Kırk dakikanın sonunda eldeki veriler bilgisayar ortamına taşınıyor. Üçüncü aşamada okulun internet sitesine aktarılıyor. Nihayet öğrenci de başta PC, iphone, ipad gibi mobil cihazlar aracılığıyla gün içinde gördüğü konuları hocasının sesinden yeniden dinleme fırsatı yakalıyor. Okul Müdürü Serkan Mungan sistemin 7 yıl önce Amerika'da kullanıldığını söylüyor: “Türkiye'de bazı üniversitelerde de var ama bizimki ilköğretim düzeyinde ilk ve zaten diğerlerinden farklı. İşlemeye başlayalı çok olmadı lakin geri bildirimler olumlu.” Hâlihazırda 5 ve 6 yaş anaokulu dâhil 1 ila 8'inci sınıfların tamamında podcast çalışıyor. Şimdilik yalnız ses ile yürüyen akış önümüzdeki aylardan itibaren görüntülüye dönüştürülecek.
    </p>
    <p class="MsoNormal">
     Podcast kullanıcılarının yararlandığı kolaylıklara gelince… Bir defa öğrenciler sadece dersi daha iyi anlamak için değil, hastalık ve benzeri sebeplerle kaçırılan konuların telafisinde de sistemin artısını görüyor. Yine sadece dersler değil, etkinlik videoları ve yorumlar da paylaşılabiliyor. Veliler ve öğretmenler ise mobil cihazlar vasıtasıyla sürece iştirak ederek çocukların gelişimini izleyebiliyor. Üçüncü sınıf öğrencisi Talha Kerem Karakuş'un ebeveyni Abdulkerim Bey ve Rukiye Hanım sistemin evlatları kadar kendilerine de eğitime katılım anlamında kolaylıklar sağladığına dikkat çekiyor. Tabii Müdür Mungan müdahalesiyle öğreniyoruz ki Karakuş ailesi podcast'i destekleyen anne babalardan sadece biri. Nihayet Ufuk Okulları Genel Müdürü Ömer Özdemir'in sözleriyle konuyu bağlayalım: “Ortaköy Ufuk İlköğretim podcast'in pilot okulu. Buradaki veriler ışığında diğer bağlı kurumlarda da başlatma kararı alındı. Şu itibarıyla tatbikte sıkıntı yok. İlerki dönemde sistem geliştirilecek de. Öğretmen cepten online takip edecek, çocuğun sorularını anında cevaplayacak vs.”
    </p>
    <p class="MsoNormal">
     * İngilizce “taşınabilir” anlamındaki pod ve “yayın” manasındaki “broadcast”ten türetilmiştir.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28516-sinifta-ogren-internette-pekistir.html), [web.archive.org (arşiv bağlantısı)](http://web.archive.org/web/20121112180935/http://www.aksiyon.com.tr:80/aksiyon/haber-28516-sinifta-ogren-internette-pekistir.html)
