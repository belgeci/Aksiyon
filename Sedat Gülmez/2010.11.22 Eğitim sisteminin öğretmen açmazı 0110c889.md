# Eğitim sisteminin öğretmen açmazı

*Sedat Gülmez 2010.11.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk eğitim tarihinin en önemli problemlerinden biri öğretmen yetiştirme konusu. En son 18’inci Millî Eğitim Şûrası’nda kapsamlı ele alınan mevzunun akıbeti ya sistemi problemlerinden arındıran bir yola veya aksine sıkıntıları artıran aşamaya eriştirecek.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     ‘Mesela bakınız: her millet evladını en temiz, en muktedir ellere emanet etmek ister, bu yeteneği de pek az adam kendinde görebilir, öyle değil mi? Hayır, öyle değil! Bugün hiç kimse yoktur ki muallimlik yapacağına inanmış bulunmasın. En biçare, en aciz, en ahlâksız bir fert bile bu mesleğe girebiliyor.’ Yahya Akyüz’ün ‘Türk Eğitim Tarihi’ kitabına da aldığı bu ifadeler bir öğretmenin eğitim problemlerine dair Haziran 1923’te bir meslek dergisine yazdığı makaleden iktibas. Her ne kadar ilk göze batan ithamların sertliğiyse de asıl bir öğretmeni bu sözleri söyleyecek aşamaya getiren temel sıkıntıya bakmak gerekiyor. Tabii orada da karşımıza meslek mensubu seçiminde ve yetiştirilmesinde yeterince titiz davranılmaması eksikliği çıkıyor. Peki, bugün durum farklı mı?
    </p>
    <p class="MsoNormal">
     1 ila 5 Kasım arasında tertiplenen 18’inci Millî Eğitim Şûrası’nın önemli gündem maddelerinden biriydi, öğretmen yetiştirilmesi ve eğitimi konusu. Bilinen sıkıntılar tekrar dillendirildi, çözüm teklifleri sıralandı. Fakat daha o anlarda bile, konuşulanların sözden fiile evrileceğine dair umut çoklarında yok denecek düzeydeydi. Zihinleri kuşatan karamsarlık gücünü önceki yıllarda da zikredilen lakin akim kalan projelerden alıyor dense yeri. Oturumların haricinde ikili sohbetlere dahi yansıyan söz konusu hava aynı cümlelerden besleniyordu: “Geçen sefer de sıkıntılar tek tek masaya yatırıldı. Onlarca çözüm önerisi sıralandı. Ama geçen 4 yıla bakınca bir türlü istenen seviyeye erişilemedi.” Meseleye öğretmen kalitesinden ziyade teknik imkânlar açısından eğilenlerin ekserisine göre ise Türk eğitiminin geldiği seviye geçen her yıl daha iyiye gidiyor. “Ya öğretmen?” denince de “Haklısınız yeterli değil lakin orada da gelişme kaydediliyor, zamanla düzelecek.” savunması yapılıyor. Hasılı tablonun 1923’ten günümüze tüm çabalara rağmen değiştiğini söyleyebilmek zor. Yine de eğitim gibi önemi malum bir konuyu “Böyle gelmiş böyle gider!” yaklaşımıyla geçiştirmek, dünyanın gittikçe küreselleştiği ve öğrenim süreçlerinin daha ehemmiyet kazandığı atmosferde imkânsız. O zaman akıllara “Buraya nasıl gelindi ve şimdi ne yapılmalı?” soruları geliyor.
    </p>
    <p class="MsoNormal">
     CUMHURİYET’İN BEKÇİSİ ÖĞRETMENLER!
    </p>
    <p class="MsoNormal">
     Bugün öğretmen yetiştirme sisteminin iki ayağı var. Biri Anadolu öğretmen liseleri, diğeri eğitim fakülteleri. Cumhuriyet Türkiye’sinde bu anlamda sistemleşmiş ilk kurumlar köy enstitüleri ve ilk öğretmen okullarıdır ki sistemleşmiş ilk kurum köy enstitüleridir. Yatılı sistemin uygulandığı bu eğitim ocaklarında yetişen öğretmenler sadece bilgiyi aktaran ve yeni nesiller yetiştiren insanlar değil, yeni rejimin yani Cumhuriyet’in halk nezdinde benimsenmesini sağlayacak neferler gibi görüldü. Baştan böyle ideolojik bir çıkışla yola çıkan eğitim ordusunun erleri için bilgi, devletin doğru kabul ettiği ve kendilerine millete anlatması için verilen bir değer şeklinde algılandı. Genel itibarıyla pozitivist mantığın hâkim kılındığı eğitim politikası söz konusu minvalde şekillendi. Burada iyi öğretmen demek iyi sistem savunucusu seviyesine eş tutuldu. Bilim sadece rejimin kabul ettiği fen ağırlıklı formatta sürdürülmeye çalışıldı. Tek ‘fırka’ iktidarının ardından gelen Demokrat Parti hükümetleri eğitim meselesine bir nebze farklılık getirmeye çalışsa da Yahya Akyüz’ün “Türk eğitim tarihi bize, öğretmen yetiştirilmesinde niteliğe önem veren, ciddi girişimlere nadiren girildiğini gösteriyor.” tespitini doğuran ortam 70’li yıllara kadar bir türlü giderilemedi. 70’lerden sonra siyasi karışıklıkların etkisiyle niteliği daha da düşüren uygulamalar görüldü. 1982’de gün yüzüne çıkan, 80’lerden az önce binlerce eğitim enstitüsü öğrencisine okullarını bitirmeden politik sebeplerle diploma verildiği hususu ise işin vahametini sergiliyordu.
    </p>
    <p class="MsoNormal">
     12 Eylül darbesi toplumdaki siyasi kutuplaşmayı tetikleyen merkezler arasında başta üniversite eğitim kurumlarını da görünce buralara dair sert tedbirler alındı. Bu aşamada öğretmenlere biçilen vazifeler arasında tıpkı Cumhuriyet’in ilk yıllarındaki gibi ‘birilerince yozlaştırılan ve unutturulmaya çalışılan Atatürk devrim ve ilkeleri’ni anlatma da yer aldı. 20 Temmuz 1982’de ise öğretmen yetiştiren kurumlar Millî Eğitim Bakanlığı’ndan ayrılıp üniversitelere nakledildi.
    </p>
    <p class="MsoNormal">
     Öğretmen yetiştirme felsefesi 1996’ya kadar ‘her şeyi bilen eğitici’yi yetiştirme temelliydi. 1997 itibarıyla geliştirilen yeni sistem mesleği ‘öğretim teknisyenliği’ biçiminde yeniden oluşturmayı hedefledi. Modelin esasında, belirli alanlardaki öğretimi, gerçekleştirecek bireyleri yetiştirmek vardı. Ancak buna dair tartışmalar uzun süre devam etti. İşte bugün sisteme dönük tartışılan süreç zikredilen düzlemde ilerledi.
    </p>
    <p class="MsoNormal">
     Mevcut sıkıntının ayaklarını daha somutlaştırmak için Türk Eğitim Derneği’nin 12 ilde 2007 öğretmen, 272 yönetici, 4450 öğrenci ve 2112 velinin iştirakiyle gerçekleştirdiği 2009 tarihli alan araştırmasının sonuçlarına bakalım…
    </p>
    <p class="MsoNormal">
     İlk bakmamız gereken veri aslında en önemlisi; öğretmenlerin üçte biri için, öğretmenlik ilgi ve istek dışı seçilen bir meslek. Sınıf öğretmenlerinin yüzde 38,8’i ve branş öğretmenlerinin 32,2’si zorunluluklardan kaynaklanan sebeplerle bu alana yönelmiş. Özünde sevgi bulunması gereken öğretmenlikte istenen başarıların yakalanamamasının temel problemi böylece ortaya çıkıyor.
    </p>
    <p class="MsoNormal">
     Türkiye’deki pek çok meslek gibi ekonomik yetersizlikler öğretmen gelişimindeki engeller sıralamasında ikinci. TED araştırmasına göre, öğretmenlerin yıllık geliri, uluslararası ortalamalara nazaran yaklaşık yüzde 50 az. Yüzde 32’si 1500 TL’den az aylık hane gelirine sahip. Göreve yeni başlayan bir ilköğretim öğretmeninin senelik maaşı OECD ülkelerinde ortalama 28 bin 667 ve 19 Avrupa Birliği (AB) ülkesinde 29 bin 518, Türkiye’de ise 14 bin 63 dolar.
    </p>
    <p class="MsoNormal">
     Bir diğer can alıcı husus öğretmenlerin, öğrencilerin gelişim düzeylerini ve bireysel farklılıklarını belirlemek için yaptıkları çalışmaların yetersizliğiyle ilgili. Talebelerin bireysel gelişim dosyalarını inceleyen öğretmenlerin oranı binde 3. Öğrencileri, öğrenme kapasitesi, ilgi ve ihtiyaçları bakımından değerlendirip yönlendirebildiklerini belirten öğretmenlerin oranı yüzde 43, yöneticilere göre ise bu oran yüzde 38.
    </p>
    <p class="MsoNormal">
     Mesleki gelişim için düzenlenen etkinlikler meselesinde de yetersizlik gözle görülür düzeyde. Öğretmenlerin sadece yüzde 40’ı son 2 yılda herhangi bir mesleki gelişim etkinliğine katılmış. Eğitim bilimleri ya da alanları ile ilgili süreli yayın takip edenlerin oranı sadece yüzde 12.
    </p>
    <p class="MsoNormal">
     Atılması gereken adımlara dair son Millî Eğitim Şûrası’nda dillendirilen teklifleri medyadan takip edenler Final Dershanesi eğitim yöneticisi Hatice Yılmaz’ın performans değerlendirmesi önerisini de hatırlayacaktır. Buna göre, öğretmenlerin performansı 5 yılda bir değerlendirilecek ve başarısız bulunanlar tekrar eğitim programına alınacak. “ABD’de her 5 yılda bir doktorlar için bu uygulama yapılıyor. Sistem Türkiye’de sürekli eleştiri konusu öğretmenlerin öğretim kalitesini yükseltmek için kullanılmalı.” diyen Yılmaz’ın çıkışı sendikalarca eleştirilse de “Ölçüm her öğretmenin okulunun bünyesinde yapılacak. Öğretmen, ders öğretimi konusunda eksiklikleri varsa kendini geliştireceği eğitime katılacak. Eğitimi kabul etmez ve kendini geliştirmek için çaba göstermezse işine son verilecek.” şeklinde özetlenen sistem üzerinde tartışılmayı hak ediyor.
    </p>
    <p class="MsoNormal">
     Nihayet Millî Eğitim Bakanlığı (MEB), Yükseköğretim Kurulu (YÖK) ve eğitim fakülteleri gibi kurumların işbirliğini sıklaştırması ve mesleğine sevdalı, bu niyetiyle de her türlü zorluklarla baş etme azminde öğretmenler yetişmesi için devlet organlarının da üzerlerine düşen teknik eksikleri giderme vazifesini daha kararlı sürdürmesi gerekir. Yoksa geçmiş yıllardaki gibi tüm problemleri teknik düzeyde arama Türk eğitim sistemini bırakın geliştirmeyi çağın çok daha gerisine hapseder.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=9BD0103EF09A96870F70DC88CED1D216?newsId=27994), [web.archive.org (arşiv bağlantısı)](http://web.archive.org/web/20140617181524/http://www.aksiyon.com.tr:80/aksiyon/newsDetail_getNewsById.action;jsessionid=9BD0103EF09A96870F70DC88CED1D216?newsId=27994)
