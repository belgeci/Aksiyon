# Kalmasın âlemde Nur’ları tanımayan

*Sedat Gülmez 2012.03.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ufuk Yayınları, “Sadeleştirilmiş Lem’alar üzerinden Risale-i Nur Külliyatı tahrif mi ediliyor?” şüphesi taşıyanlara sesleniyor: “Orijinal bozulmuyor, maksat ona ulaşacakların sayısını artırmak.”
  </font>
 </div>
 <div id="newsText">
  <font class="detail-text">
   <p>
    ‘Yaz kardaşım! Bismillâh, her hayrın başıdır. Biz dahi başta ona başlarız. Bil ey nefsim! Şu mübârek kelime İslâm nişanı olduğu gibi, bütün mevcudâtın lisân-ı haliyle vird-i zebânıdır…” Risale-i Nur Külliyatının omurgasını oluşturan eserlerden Sözler’e bu cümlelerle başlıyordu, Bediüzzaman Said Nursî. Yıl 1926 ve yer Isparta’nın ücra nahiyesi Barla’ydı… ‘Devleti sahiplenen’ kimilerine göre o ve fikirleri zararlıydı, bu yüzden milletle arasına set çekilmeliydi. Barla bu önyargının sonucuydu. Oysa Bediüzzaman için devrin muktedirleriyle ‘aynı dünya’yı paylaşmak zaten imkânsızdı. Onun yegâne gayesi iman meselesiydi: “Milletimin imanını selamette görürsem cehennemin alevleri içinde yanmaya razıyım.”
   </p>
   <p>
    İnanç, samimiyet ve azim 23 senede kıştan baharı doğurdu. Risale-i Nur evvela Türkiye sathında, ardından dünyada gönül kapılarından süzüldü. Şimdilerde milyonlarca insan ondan nasipleniyor. Amma…
   </p>
   <p>
    Modernizm dünyadaki birçok ülke gibi Türkiye’de de zamanla farklı bir kültür, fikir ve dil döngüsü ortaya çıkardı. Artık lisan kapasitesi 300-500 kelimeyle sınırlı insanların sayısı yüz binleri aşıyor. Tabiatıyla söz konusu kitle adına Risale-i Nur’un muhtevasına nüfuz etmek, ancak istek, gayret ve sebata bağlı. Hızlı akışa alışkın nesiller içinde de bu yola yönelenlerin sayısı beklenen düzeyde değil. Ya çare? Ufuk Yayınları’nca neşredilen “Sadeleştirilmiş Lem’alar” böyle bir dertlenmenin meyvesi. Her ne kadar çalışmaya dönük bazı ithamlar dillendirilse de yayınevi Risale-i Nur Külliyatı’ndan ne anladığını kitabın ‘Yayıncının Notu’ bölümünde açıkça dile getirip fasla değil, asla dikkat çekiyor: “Risale-i Nur, ‘izm’lerin iflas ettiği yaşlı dünyamıza, Kur’an deryasının eşsiz bir dersi olarak kendi renk ve deseniyle hitap eden bir ümit kaynağı… Bu çalışmanın üç temel hedefi var: Özellikle televizyon ve internetten beslenen yeni neslin de anlayabileceği bir metin oluşturmak ve bu metin üzerinden eserin kendisine geçiş imkânı sağlamak. Türkçenin dünya dili olma yolunda ilerlediği bu dönemde, dilimizi yeni öğrenenlerin Risale-i Nur Külliyatı’na daha kolay ulaşıp Üstad (Bediüzzaman Said Nursî) ile daha erken tanışmasını sağlamak. Ülkemiz dışında doğup büyüyen ve diyar-ı gurbette yaşayan, tabii olarak da Risale-i Nur’un yazıldığı dile aşina olmayan genç kuşakların, Nurların mesajına daha kolay ulaşmasına katkıda bulunmak.” Bu noktada başta yayınevi ve sadeleştirmeyi gerçekleştiren Adnan Kayıhan ile İlhan Atılgan soruyor: “Niyet bu derece açık ve net iken problem nerede?”
   </p>
   <p>
    Yıllarını Risale-i Nur hizmetine vermiş ancak son dönemdeki tartışma dilini yine kendi ifadesiyle “Risale-i Nur’un nezihâne, nazikâne ve kavl-i leyyin üslubuna uygun bulmayan” bir düşünür de belirli ifadelerden muzdarip. “Çalışma ile ilgili kimileri ‘ihanettir’ diyor. Oysa Resulullah (s.a.v.) ne diyor, ‘Kalbini yarıp mı baktın?’ Niyet okumaya ne zamandan beri başlandı? Eğer ihanet değilse, bunu demekle nasıl bir vebalin altına girildiği fark ediliyor mu? Maalesef hissiyat olunca bu tarz yanlışlıkların içine giriliyor.” Üstad’ın vârisi ‘ağabeylerin’ meseleye bakışı konusunda da en son Mustafa Sungur Ağabey’in meseleyi tekrar gündeme getirmek isteyenlere, “Susun… Bir daha bu meseleyi konuşmayın…” dediğini naklediyor. Bir noktadan sonra “Risaleler sadeleştirildi, Nurcular birbirine girdi.” minvalli haberlere atıf yapıp tartışmanın ‘ehl-i dalaletin’ işine yarayacağını vurguluyor. “Şurası kesin, sadeleştirme hiçbir zaman orijinalin yerini tutmaz. Yayınevindeki arkadaşlara da söyledim, eserin kapağına ‘Sadeleştirme’ diye yazın, onlar da ‘tamam’ dediler. Nihayet birtakım nesillerin bundan istifadesi söz konusu ise yok sen nasiplenme mi diyeceğiz? Kaldı ki Üstad en büyük devrimcidir. Kur’an hattından Latin harfine geçme gerekçesi neydi? Üstelik Kur’an harfleriyle yayımlanması Risale-i Nur’un gayelerinden biri… Gayelerinden birinden fedakârlıkta bulunuyor, ne adına? Daha büyük gaye imanın o nesillere ulaşması adına!”
   </p>
   <p>
    Esasında sadeleştirme mevzusunun iki tarafı da iyi niyetli. Karşı duranlar Bediüzzaman’a muhabbetleriyle yola çıkıyor. Risale-i Nur’un dilinin bozulmasından korkuyor. Aldıkları emaneti yeni nesillere aynıyla aktarma niyetindeler. Diğer taraf ise onların her türlü şerhini kendi ifadeleriyle saygıyla karşılıyor. Fakat bir de not düşüyorlar, “Niye daha fazla insana ulaşmasın? Kaldı ki orijinalin asla yerine geçmez. Bu kadar tefsir var. İnsanlar Kur’an-ı Kerim’in hakikatlerine daha fazla nüfuz edebilmek için onlardan faydalanıyor. Ama hiç kimse onları Kelamullah’ın yerine koymuyor. Aksine her bir tefsir, Kur’an’a yönelik aşkı ve şevki artırıyor. Neden aynısı sadeleştirme eliyle Risale-i Nur’a dönük gerçekleşmesin?”
   </p>
   <p>
   </p>
   <p>
    <span>
     <strong>
      Adnan Kayıhan: Eleştirenler 20 yıl sonra teşekkür eder
     </strong>
    </span>
   </p>
   <p>
    <span>
     Sadeleştirilmiş Lem’alar hakkındaki bütün eleştirilerin cevabı, aslında kitabın başındaki ‘Yayıncının Notu’nda var. Bu çalışmanın hangi ihtiyaçtan doğduğu, kime hitap ettiği, külliyatın alternatifi olmadığı… Buna rağmen, eleştiriler söz konusu. Doğaldır bunlar. İyi niyetli olanlardan istifade ederiz. Bu çalışma, zaman içinde olgunlaşıp kemale erecektir. Fakat bazıları açıkça kötü niyetli… Onlara da dönüp bakmıyoruz, hatta okumuyoruz çoğunu. Bizim de elimiz kalem tutuyor, istesek cevap veririz. Fakat biz, asla böyle bir tartışmanın içinde olmayacağız. Biliyoruz ki karşı çıkanların çoğu, bunu Bediüzzaman’a ve eserine sevgilerinden yapıyor. Orada susulur. Biz, bu çalışmaya başlarken nasıl bir ateşten gömlek giydiğimizin farkındaydık. Bir tek şeyi düşündük: Hz. Üstad’ın külliyatı, yalnız bizim istifademizle sınırlı kalamaz, kalmamalı. Bu teklifi aldığımızda, hayli uzun bir süreyi, neyi nasıl yapacağımızı düşünmekle geçirdik. Sonra yavaş yavaş yol aldıkça, eserin ruhuna zarar vermeden bir metin oluşturulabileceğini gördük. Kimilerinin dediği gibi bir tahrip yok ortada. Mümkün olduğunca aslına sadık kalınarak yapılmış bir sadeleştirme çalışması var. Eminim, şimdi bizi eleştirenler, ömürlerimiz vefa ederse 20 yıl sonra arayıp teşekkür ederler.”
    </span>
   </p>
   <p>
    <span>
     <strong>
      İlhan Atılgan: Sadeleştirilen, orijinalin yerine geçmez
     </strong>
    </span>
   </p>
   <p>
    <span>
     Çalışma birkaç yıl önce başladı. Ancak ilk aşamalar deneme niteliğindeydi, çalışmanın üslubunun nasıl olması gerektiği konusunda karar kılmak için bir süre metin üzerinde çalıştık. Kitabın başında da açıklandığı gibi, öncelikle yurtdışında yaşayan ve internetle büyüyen yeni kuşakları Risale-i Nur’la tanıştırma niyetiyle böyle bir çalışmaya ihtiyaç duyuldu. Bundan sonra Sözler ve ardından Mektûbat yayımlanacak inşallah. Biz eleştirileri bekliyorduk açıkçası ve anlayışla karşılıyoruz. Yapıcı olduğu sürece her eleştiriye açığız. Sadeleştirme söz konusuysa anlam daralması kaçınılmazdır. Biz de sadeleştirilmiş metnin aslının yerini asla tutmayacağını ısrarla söylüyoruz. Ancak Üstad’ın On Dokuzuncu Mektup’ta dediği gibi, “Hadis-i bi’l mânâ caizdir”, yani “Mânâ itibarı ile doğruysa hadisin nakline izin var.” Biz de bu doğrultuda Risale-i Nur’un mesajını hiç tanımamış olanlar için bir ilk adım niteliğinde ve bu niyetle hazırladık kitabı. Sadeleştirmenin eserlerin orijinallerinin yerine geçeceğini düşünenler hiç endişe etmesin. Biz Risale-i Nur’u orijinalinden okumaya devam edeceğiz. Sadeleştirilmiş metinleri okuyanların da Üstad’ı tanıdıkça eserin aslına yöneleceğine inanıyoruz.
    </span>
   </p>
   <p>
    <span>
     <strong>
      Lem’aları Sözler ve Mektûbat izliyor
     </strong>
    </span>
   </p>
   <p>
    <span>
     Sadeleştirme projesi Lem’alarla sınırlı değil. Geçen hafta Küçük Sözler ve Tabiat Risalesi yayımlandı. Yakında Uhuvvet, İhlâs ve Haşir çıkacak. Mayıs başı gibi Sözler, yıl sonu da Mektûbat. Neden önce Lem’alar? Özel bir sebebi yok. Ama bu da rahmet olmuş. Çünkü Lem’alar külliyatın en önemli eserlerinden biri. 1932 ila 1936 arası yazılmış. Yalnız Otuz Üçüncü Lem’a 1921 ila 23 arası tamamlanmış. Bünyesinde de Şefkat Tokatları, İktisat, İhlâs, Tabiat, Tesettür, Hastalar ve İhtiyarlar Risalesi gibi kıymettar parçalar yer alıyor.
    </span>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Alidemir, 18 March 2012, 18:26
> İstiyen orijinalinden okur, çok güzel çalışma, tebrikler.

Kaynak: [www.aksiyon.com.tr](http://www.aksiyon.com.tr:80/aksiyon/haber-32065-kalmasin-%C3%A2lemde-nurlari-tanimayan.html), [web.archive.org (arşiv bağlantısı)](http://web.archive.org/web/20120621183054/http://www.aksiyon.com.tr:80/aksiyon/haber-32065-kalmasin-%C3%A2lemde-nurlari-tanimayan.html)
