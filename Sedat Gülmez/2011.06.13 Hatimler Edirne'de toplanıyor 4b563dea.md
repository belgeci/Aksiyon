# Hatimler Edirne’de toplanıyor

*Sedat Gülmez 2011.06.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Edirne Dar’ül Hadis Camii’nde 1001 Hatim geleneği 4 asır devam etmiş. Ancak uzun süre önce unutulmuş. Tekrar yeşertilip Türkiye’nin dört bir yanından, hatta yurtdışından iştiraklerle güçlendirilmesi ise caminin imam hatibi Mahmut Eroğlu ve cemaatine nasip olmuş.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Edirne Dar’ül Hadis Camii… Günlerden cuma… Haziranın 3’ü. Sadece mabedin içi değil, avlusu da tıklım tıklım. Sokağa sıra sıra dizilen otobüsler gösteriyor ki o günkü misafirler sadece şehrin yerlisinden ibaret değil. Çevrede her yaştan insan var. Ak saçlıların bir kısmı cuma namazı öncesi okunan ilahîleri dinliyor. Kalanı mabedin müştemilatındaki şehzade ve sultan türbeleri önünde el açmış Fatiha okuyor. Güller ve dut ağaçlarıyla bezeli bahçede oynayan çocuklara, çimenlere oturmuş vaktin gelmesini bekleyen büyükler eşlik ediyor. Sayıları erkekleri aratmayan kadınlar da kendilerine ayrılan tarafta etrafı izliyor. Nihayet ezan öncesi asıl beklenen zaman geliyor. İmam hatip Mahmut Eroğlu, açıyor ellerini ve bu yıl 407’ncisi tertip edilen 1001 Hatim etkinliğine nokta koyacak dua faslına başlıyor. İşte tam o anda mabedin içindeki Edirneli amcalar ile avluda çimen üzerinde oturup ellerini açan Muşlu Ömer, Erzurumlu Fırat, Malatyalı Alparslan ve Kırıkkaleli Hasan aynı niyazlara canı gönülden “Âmin!” diyor. İslam âleminin, Türkiye’nin ve milletin selameti için dillendirilen kelamlar bitince müezzin üstüne düşen görevi icra ediyor. Huşuyla dinlenen kutsî çağrının akabinde cami içindekilere dışarıdakiler de eşlik edip safta el bağlıyor. Namazın akabinde 1001 Hatim vesilesiyle toplananlara artık âdetleşen etli pilav ile ayran ikramı başlıyor. Bir sonraki yıl buluşmak üzere kapıya yönelince kalabalık, etkinliği iyiden iyiye sahiplenenler tek tek imam Eroğlu’na gelip eksik ve hatalı gördükleri hususlara dair ikazda bulunuyor. Mahmut Hoca, hiçbirini kırmadan dinliyor, “Tamam abla, peki ağabey, inşallah önümüzdeki yıl daha iyi olacak.” deyip gönüllerini hoş tutuyor. Ardından bizim sohbetimiz açılıyor...
    </p>
    <p class="MsoNormal">
     -Nedir bu yüzlerce insanı çeken 1001 Hatim?
    </p>
    <p class="MsoNormal">
     Uzun seneler unutulmuş bir gelenek. Rivayete göre, Fatih Sultan Mehmed’in babası Sultan II. Murad, bir gece rüyasında Peygamberimiz’i (sas) görür. Resul-ü Ekrem, ondan bu muhitte bir darülhadis (hadis ilimleri okutulan yer) inşa etmesini ister. Hassas padişah hemen inşaatı başlatır. Böylece Tunca Nehri kıyısında, 1435’te Dar’ül Hadis Camii vücuda gelir. Bugün Topkapı Sarayı’nda bulunan vakfiyesinden anladığımız kadarıyla burada sırf Kur’an-ı Kerim okunması, salâvat ve tehlil getirilmesi için görevliler istihdam edilmiş. 30 hafız bulundurulmuş. Bunlar yıl içinde 1001 Hatim okuyup Regaip Kandili’nde duasını yapmış. Yaklaşık 400 yıl devam etmiş gelenek. Dualara devlet erkânı tam tekmil katılmış. Devletin ve milletin bekası için eller açılmış. Misafirlere ikramda bulunulmuş. Sonra 1903’teki büyük Edirne yangınında ilk darbe yenmiş. Hocaların Tabakhane bölgesindeki lojmanları yanınca eğitim aksamış. 1911’deki Balkan Savaşı ile de kesilmiş. Yoksa tam manasıyla ihtisas medresesidir burası. İnşasından 200 yıl sonrasına kadar devam etmiş. Faaliyetler durunca 1001 Hatim geleneği de aksamış. Şimdi biz bunu 7 senedir ihyaya çalışıyoruz.
    </p>
    <p class="MsoNormal">
     -Süreç yeniden nasıl başladı?
    </p>
    <p class="MsoNormal">
     1997’de buraya gelince baktım her Regaip Kandili günü insanlar geliyor. Dilek diliyor, kendince oraya buraya çaput bağlıyor. Geliniyor da niye bilinmiyor. Dedik bunu araştırmamız lazım. Nihayet Dr. Selahattin Yıldırım’ın “Osmanlı İlim Geleneğinde Edirne Dar’ül Hadis ve Müderrisleri” kitabında vakfiyeyi bulduk. Baktık ki Sultan II. Murad burada hafızları 1001 hatim için istihdam ettirmiş. O zaman cemaatimizle karar verdik bu hayırlı işi tekrar canlandıralım diye. Yıl içinde Edirne’yi ziyaret eden misafirlerin çoğu buraya da uğrar. Onlara da mekâna dair sunumlar yaparız. Bu geleneği yeşertme isteğimizi dillendirdikçe “ben de okurum” diyenler arttı. İki yıl telefonla takip ettik. 5 yıldır da www.edirnedarulhadisi.com sitesinden izliyoruz. Bu yıl okunan hatim sayısı 1200’ü buldu. Türkiye’nin dört bir tarafından katılım var. Hatta İskeçe, Gümülcine ve Kosova’dan da. Geçen ay İran’ın İstanbul Başkonsolosu ziyaret etti, bir hatim okuyacağına dair söz verdi. Artık bu iş bir imamın ve cami derneğinin fevkinde. Fiziken Edirne İl Özel İdaresi’ni, belediyemizi, diğer kurum ve kuruluşlarımızı burada görmek istiyoruz…
    </p>
    <p class="MsoNormal">
     Mahmut Hoca’nın 1001 Hatim ile ilgili sözlerine burada nokta koyup biraz da mabedin bir asırlık serüvenine değinelim. 1903 ve 1911 sıkıntılarından büyük tahribatla çıkar cami. Hatta Bulgarlar 1. Balkan Savaşı’nda Edirne’yi işgal edince minaresini de yıkarlar. Akabinde 1940’lara kadar kaderine terk edilir. Aynı yıl gaz deposu yapılır. Yine askerlere barınak kabilinden verilir. 1955’te halkın gayretleriyle kapı ve pencereleri tamir edilir ve tekrar açılır. 1960’larda taşkın setleri ve demiryolu sebebiyle 6 dönümlük alanı 2 dönüme düşer. Diyanet de bu aralar görevli istihdam etmeye başlar.
    </p>
    <p class="MsoNormal">
     O devrin en önemli vazifelisi ise 20’li yaşlarını ikmal eden Fethullah Gülen Hocaefendi’dir. 18 ay burada mihrabı şenlendirir. Kendi tabiriyle en verimli talebe hizmetlerinin yürütüldüğü sistemli çalışmanın başladığı yerdir. İşler Hocaefendi’nin ayrılışından sonra bir süre daha rayında gitse de sonunda bozulur.
    </p>
    <p class="MsoNormal">
     Mahmut Eroğlu’nun 1997’de imamlığını üstlendiği Dar’ül Hadis Camii ise tam manasıyla bir mezbeleliktir. Mahallenin çocukları avluyu top oynamak, kadınları halı, erkekleri de otomobil yıkamak için kullanır. Duruma içerleyen Eroğlu, cemaatin de desteğiyle harekete geçer. Bu sürece valiler Mehmet Canseven, rahmetli Fahri Yücel ve Necati Şentürk ile müftüler Adil Erbay ve İsa Saimbey de destek çıkar. Kamyon ve traktörler caminin içinden ve çevresinden çöp taşır. Ardından çevre düzenlenir. Lojman oluşturulur. Bahçe geliştirilir ve 2006’da 80 bin mabet arasında Türkiye’nin en çevreci camii ödülünü kazanır. Bir de o zamanki parayla 80 milyar harcanarak minare eklenir. “Minare hadisesi acayip.” diyor Eroğlu: “Bir gün yabancı misyon şeflerinden biri ziyarete geldi. Gezdirdik, anlattık. Bir süre sonra yine geldi. Tercümanı tanıdıktı, sordum: ‘Niye geliyor?’ Meğer bizim camideki sütunlara dikkat etmiş ki bunlar eski Edirne Ayasofya’sından getirilme. Adam kiliseden çevrildi zannetmiş. Bunu duyunca minare kazısına bizzat başladım. Orijinal temelleri buldum. Gelen giden yardım edince de iş bitti. O temsilci de bir daha gelmedi.”
    </p>
    <p class="MsoNormal">
     Minareyi ilginç kılan olaylardan biri de temele konulan ve 500 yıl sonrasına hitap eden mektup: “Caminin üst pencerelerini elden geçirirken camlarda notlar bulduk. 140 yıl önce işi başlatan hayırseverin adı yazılıydı. Biz de aynısını minare temelinde yapalım dedik. Caminin geçirdiği evreleri, minareye destek çıkanları, Edirne’nin bugünkü durumunu anlatan bir mektup hazırladık. Yağladık ve havasız bir şişeye koyduk. Niye 500 yıl derseniz, minareyi diken usta ‘Üstü gitse de kaide 5 asır kalır Allah’ın izniyle’ dedi.”
    </p>
    <p class="MsoNormal">
     İmam Mahmut Hoca ve Dar’ül Hadis Camii Derneği’ndeki arkadaşları mabedi ve müştemilatını sadece ibadet edilen değil hayatın tüm canlılığıyla sürdüğü bir yer hâline getirmeye çalışıyor. Bu amaçla oluşturulan kısımlardan biri de ikram ve iftar bahçesi. 9 yıldır ramazanda iftar yemekleri veriliyor. Yine ziyaretçilere mangal yapma imkânı sunuluyor. Şehir dışından gelenlere ücretsiz çay ikram ediliyor.
    </p>
    <p class="MsoNormal">
     Hâsılı kelam; Dar’ül Hadis Camii’nde asırları aşan 1001 Hatim geleneği yanında insanları çekecek birçok özellik, imam ve cemaatin elbirliğiyle yürütülüyor.
    </p>
    <p class="MsoNormal">
    </p>
    <p class="MsoNormal">
    </p>
    <p class="MsoNormal">
     Dar’ül Hadis’in misafirleri
    </p>
    <p class="MsoNormal">
    </p>
    <p class="MsoNormal">
     Cami kıble cihetinde; biri altı köşeli açık, diğeri sekiz köşeli sivri kemerli nişler ve dört köşe pencerelerle bezeli duvarlarla kapalı iki türbe bulunmakta. Duvarlarla çevrili türbede:
     <span>
     </span>
     Sultan II. Murad şehzadesi Hüseyin (1448) ve Orhan Çelebi (1450) - Sultan II. Mustafa kızı Hatice Sultan (1698) ve şehzadesi Ahmet (1703) - Sultan III. Ahmed kızı Rukiye (1698) ve Zeynep Sultan (1715) ile şehzadeleri Mehmet (1713) ve Sultan Selim (1715),
    </p>
    <p class="MsoNormal">
     Açıkta ise: Sultan I. Selim kızı Hafize (?) ve Sultan II. Mustafa kızı Ümmügülsüm Sultan (1700) medfundur. Yine medresenin ilk müderrisi ve Osmanlı Devleti’nin ikinci Şeyh’ül İslam’ı Fahrettin-i Acemî ve sekizinci Edirne Valisi Şehit Karaman Bey de buraya defnedilir. Demiryolu yapılırken de ilkinin mezar taşları müzeye kaldırılır. Diğerinin de kabri taşınır.
    </p>
    <p class="MsoNormal">
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### nurşen şentürk, 16 June 2011, 11:22
> Edirne'nin saklı kalan güzelliklerinden biridir Dar'ül Hadis. Avlusunda uzun uzun sohbetlerin yapıldığı bir huzur durağıdır. Teşekkürler dikkat çektiğiniz için.

### MAHMUT EROĞLU, 15 June 2011, 13:18
> Ellerinize sağlık, kaleminize sağlık, tarihe notdüşmüşsünüz. Bülent Beye ve bütün ekibe tşekkürler..

Kaynak: [www.aksiyon.com.tr](http://www.aksiyon.com.tr/aksiyon/haber-29655-hatimler-edirnede-toplaniyor.html), [web.archive.org (arşiv bağlantısı)](http://web.archive.org/web/20140521184324/http://www.aksiyon.com.tr/aksiyon/haber-29655-hatimler-edirnede-toplaniyor.html)
