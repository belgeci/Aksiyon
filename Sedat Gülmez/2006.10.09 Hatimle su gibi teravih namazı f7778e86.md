# Hatimle su gibi teravih namazı

*Sedat Gülmez 2006.10.09*

<div>
 <p>
  <font>
   İbadeti hissederek eda etmek isteyenlerin tercihi hatimle teravihin hazırlıkları, imamlar için aylar öncesinden başlıyor.
   <br/>
   <br/>
   Sahuru, iftarı ve kendine has ibadet coşkusuyla gelir her ramazan. Yemeğe ve suya gün boyu, kötü sözlere ebediyen kapatılan ağızlar iftar vaktiyle sabrın karşılıklarını tadar. Açlık giderildikten sonra ise teravih namazının hazırlıkları başlar. Gündüz yoğunluktan Kur’an-ı Kerim ile hasbihâl edemeyen yüz binlerin ilk tercihidir, hatimle teravih kılınan camiler. Cemaatin senede bir ay diye düşündüğü teravihin hazırlıkları imamlar için aylar öncesinden başlıyor.
   <br>
    <br>
     Yenilenlere, uyku saatine, strese dikkat edilir, ses terbiyesi yapılır, Kur’an-ı Kerim bilgisi tazelenir. Velhasıl hatimle teravih kıldırma kampına girilir. Meselenin zorluğunu 30 yıl aralıksız hatimle teravih kıldıran emekli imam Mehmet Aktaş özetliyor, aslında: “Bizim mesleğin en zor anlarındandır, hatimle namaz. Herkesin becerebileceği bir iş de değildir. Ama tadına varan da bir daha bırakamaz.”
     <br>
      <br>
       DEDE DAHA HIZLI KILDIRAN BİR CAMİYE GİDELİM!
       <br>
        <br>
         Mimar Sinan’ın ‘çıraklık eserim’ dediği İstanbul Şehzade Camii bu yıl farklı bir coşkuyu yaşıyor. Şehrin en iyileri diye tanımlanan imam, müezzin ve hafızlardan tertip edilen 21 kişilik kadro, ramazan müddetince tarihî camide hatimle teravih kıldırıyor. Tadilat sebebiyle uzun süre kapalı kalan cami böyle taltif ediliyor bir anlamda. Haftanın 7 gününe 3’er kişilik ekipler halinde paylaştırılan görevliler, sayısı 400’ün altına düşmeyen cemaate namaz kıldırıyor.
         <br/>
         <br/>
         Cevat Ergenç ve torunu Mustafa Ergenç de 28 Eylül akşamı hatimle teravih kılmak için Şehzade Camii’ne gelenlerden. Şimdiye kadar 50 ramazanı geride bırakan dede Ergenç, bunların yarısından fazlasında teravihlerini hatimle kılmış. 10 yaşındaki torunu da son iki yıldır ona eşlik ediyor. Cevat Ergenç, küçük yaşlardan gönüllere atılan Kur’an-ı Kerim sevgisinin okuma ve dinlemeyle pekiştirilmesi gerektiği fikrinde. Bu yüzden her ramazan hatimle teravih kılınan camilere devam ediyor.
         <br/>
         <br/>
         İlk zamanlar arkadaşlarının kısa sürede namazı bitirip evlerine gittiğini gören Mustafa Ergenç dedesine sitem eder: “Dede biz de daha hızlı kıldıran bir camiye gidelim!” Cevat Ergenç, “Fakat 3-4 namazın ardından alıştı. Hatta öyle bir hale geldi ki, ille de hatimle kıldıran bir camiye gidiyoruz.” diyor.
         <br/>
         <br/>
         Namaz öncesinde heyecanlanan sadece cemaat değil. Laleli Camii İmam Hatibi Behlül Düzenli, Sultanahmed Camii Müezzin Kayyımı Metin Balcı ve Hafız Veysel Yazıcı’dan müteşekkil Şehzade Camii perşembe günü imam ekibi de aynı vaziyette. İmamlar için yüzlerce insanın namaz sorumluluğunu omuzlarına almak meselenin ehemmiyetini artırıyor. “Namazı bozacak ya da şartlarına zarar verecek bir hareket yapmanız bu kadar insanın vebalini boynunuza almaktır.” diyor, 20 yıldır hatimle teravih kıldıran Behlül Hoca. Fatih’te bir evde kıldırdığı ilk hatimle namazdan sonra nelere dikkat etmesi gerektiğini öğrenir: “Ses tonunu iyi ayarlayacaksın. Ramazan süresince yediklerine içtiklerine, ki çok sıcak ya da soğuk gıdalar başta geliyor, dikkat edeceksin. Namaz sırasında tecvid (Kur’an-ı Kerim’i doğru okumak) ve talimi (harflerin doğru telaffuzu) eksiksiz yapacak, tadil-i erkânı yani usulüne uygun kıldırmayı gözeteceksin. Stresten de kaçınacaksın.”
         <br/>
         <br/>
         HATİMLE TERAVİH DİYETİ
         <br/>
         <br/>
         İnsanlar doğuştan farklı ses yapılarına sahip. Birinin sesine iyi gelen gıdalar ya da içecekler başkasınınkine zarar verebiliyor. Bu durumu göz önüne alan hatimle namaz kıldıracak görevliler ramazan boyunca kendilerine uygun diyet programları hazırlıyor. Mesela Behlül Düzenli ses tellerini korumak için ılık su içiyor, bol bol C vitamini alıyor: “Bunlar genel kurallar aynı zamanda. Ses telini korumanın iki yolu var; biri pahalı diğeri ucuz. Doktor tavsiyesinde ilaçlar her bütçeye uygun değil. Biz de klasik yöntemleri kullanıyoruz. Limon, portakal işimizi görüyor.”
         <br/>
         <br/>
         30 sene aralıksız hatimle teravih kıldıran emekli imam Mehmet Aktaş’ın dikkat etmesi gerekenler ise ekşi gıdalar. Mehmet Hoca incir ve soğanın sesine iyi geldiğini söylüyor. Hâlihazırda Üsküdar Ahmediye Kur’an Kursu’nda fahrî öğretici Aktaş, şimdiye kadar yüzlerce hafız yetiştirmiş ki bunların çoğu hatimle namaz kıldırabilecek ehliyette.
         <br/>
         <br/>
         Hatimle namaz kıldırmak birçoklarına zor gelse de Mehmet Aktaş için durum tam tersi. 30 yılın tecrübesi işini kolaylaştırıyor. Behlül Düzenli’nin son yıllarda hatimle namaza iştiyakın arttığı görüşüne katılan Mehmet Aktaş, cemaat yaş ortalamasının 20-45 arası olduğunu ifade ediyor: “Bu sevindirici bir şey. İnsanlar manevî hazzı aldıktan sonra bırakamıyor zaten. Mesela İstanbul’daki üst düzey bürokratlardan biri sırf deneme amacıyla geldi, sonrasında ayrılamadı.” Yine de hatimle teravihin merkezî camilere çekilmesinin önemine işaret ediyor çünkü bu tür yerlere özellikle ulaşım da kolaysa çok cemaat geliyor.
         <br/>
         <br/>
         İnsanların camilere yönelmesinde imamların da ayrı bir önemi var. Halkın memnun kaldığı, namaz kıldırma ve hafızlık adına donanımlı, sesi güzel imamlar cemaatin gözdesi. Gittiği yerlerde Behlül Düzenli’yi yalnız bırakmayan 20 kişilik cemaat ve her ramazan ‘Hocam bu yıl nerede namaz kıldırıyorsunuz?’ diye Mehmet Aktaş’ın kapısını aşındıranlar söz konusu durumun göstergeleri. Ancak bu hâlin sırrını da Aktaş Hoca’nın namaza hazırlıkla ilgili anlattıklarından anlıyoruz: “Teravihten 1-2 saat önce çevremdekilerle diyalogu keserim. Namaza konsantre olurum hatta camide vaaz verilir duyarım da ne olduğunu anlamam bile. Eğer bu yoğunlaşma bozulursa namaza kendimi hazır hissetmem. Sonra o gün namazda okuyacağım yerleri kontrol ederim. Aziz Mahmud Hüdaî Hazretleri’nin vaaz eden talebelerine tavsiye ettiği bir duam var; onu 1-2 kere, Ayet’ül Kürsî, Felak, Nas sûrelerini ve bol bol Salat-u Selam okurum.”
         <br/>
         <br/>
         NAMAZ TADİL-İ ERKÂNLA KILINMALI
         <br/>
         <br/>
         Ahmediye Kur’an Kursu’ndaki işlerinin yoğunluğundan bu yıl hatimle teravih kıldıramayan Aktaş, bunun acısını hissediyor: “Allah izin verdikçe, sağlık problemi çıkmadıkça hatimle namaz kıldıracağım inşallah. Bu yılki işlerden kaynaklanan bir durum.”
         <br/>
         <br/>
         Namaz müddetince hata yapmamak için kılı kırk yaran imamlar yine de bazen şaşırabiliyor. Tıpkı Behlül Düzenli’nin 28 Eylül’de başına geldiği gibi. Unutma ise çekinilen konuların başında. Bazıları içinse bir kısım sûreler ya da bölümler zorlayıcı. Mesela Mehmet Aktaş, sıra Yasin sûresini okumaya gelince zorlandığını, elinin ayağının titrediğini ve terlemeye başladığını söylüyor.
         <br/>
         <br/>
         Sultanahmed Camii Müezzin Kayyımı Metin Balcı, Aktaş’ın ve Düzenli’nin söylediklerine katılmakla birlikte başka bir konuya dikkat çekiyor: Teravihin hızlı kıldırılması. 10 yıldır imamlık yapan Balcı, iki defa hatimle teravih kıldırmasına rağmen süre konusunda dikkatli. Çünkü cemaati sıkmamak kadar hatta ondan daha ehemmiyetli bir mesele varsa o da namazı tadil-i erkânıyla kılmak. Ona göre namaz zaten sabır demek.
         <br/>
         <br/>
         Türkiye dışındaki İslam ülkelerinde teravihin 2-3 saat sürdüğüne değinen Behlül Düzenli ve yatsı hariç sadece 20 rekatın en az 60 dakika sürmesi gerektiğini vurgulayan Mehmet Aktaş da Balcı’ya hak veriyor.
         <br/>
         <br/>
         OSMANLI’DA TERAVİH
         <br/>
         <br/>
         Osmanlı Devleti döneminde dini yaşamak ve anlatmak yegâne gayelerdendir. Bu yüzden insanları cezbedecek ve ibadet aşkını artıracak yöntemler geliştirilmiştir. Yatsı ve teravih namazının ilahîler ve Salât-u selamlarla süslenmesi, farklı makamlarda okunması bunlardan birkaçıdır. Mesela, yatsı namazının farzı ‘Mahur ve Rast’, teravihin ilk dört rekâtı ‘Isfahan’ ama imam isterse ‘Uşşak ya da Rast’ ile, ikinci dört ‘Saba’, üçüncü dört ‘Hüseynî’, dördüncü dört ‘Evç’ ve Beşinci dört ‘Acem aşiran’ makamlarıyla kılınırdı. Vitir namazında ise ‘Secah’ makamı tercih edilirdi.
         <br/>
         <br/>
         Yüzyıllarda öncesinden gelen bu kültür şimdilerde de devam ediyor. İstanbul Müftülüğü hatimle teravih kılınan cami sayısını geçen seneye göre 17 artırarak 39’a çıkardı. Fatih Camii İmamı Osman Şahin’in teklifiyle de 21 kişinin görevlendirildiği Şehzade Camii’nde ramazan süresince hatimle teravih programı düzenlendi. Şehzade Camii’nin cemaat sayısını artırma ve merkezî olması seçimde önemli kriterler. Ayrıca daha önce olmayan kadın kısmı sırf bu proje çerçevesinde eklendi.
         <br/>
         <br/>
         MISIR’DA TERAVİH
         <br/>
         <br/>
         Teravih genelde 20 rekât üzerinden 2 rekâtta bir selam verilerek hatimle kılınıyor. Ancak 8 rekât kılındığı da vaki. Namaz 2-2,5 saat sürüyor. Bazen ilk dört rekâttan sonra imam vaaz veriyor. Katılım yüksek. Cemaatte yaş ortalaması yok, yaşlı, genç ve çocuk herkes geliyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 145 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr/yazdir.php?id=25546), [web.archive.org (arşiv bağlantısı)](http://web.archive.org/web/20061010191312/http://www.aksiyon.com.tr/yazdir.php?id=25546)
