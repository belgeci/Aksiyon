# 100’de 100 kültür

*Sedat Gülmez 2011.02.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul Büyükşehir Belediyesi Kültür AŞ ‘paraları’ kitaba yatırmaya devam ediyor! Üstelik her birinde 100 madde bulunan 100 kitaba…
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Türkiye’de idarenin halka dönük ilk yüzü yerel yönetimler ki, bu hüviyetleri memnuniyetsizliklerin de evvela onlara yönelmesine yol açıyor. Eleştiri okları farklılık arz etse de, çoğunlukla ‘lüzumsuz yerler’e para harcandığına odaklanıyor. Tabii, buradaki ‘lüzumsuz yerler’ ifadesi, gelir gruplarına göre değişiyor ve kahir ekseriyet, kültür/sanat yatırımlarını dillendiriyor. “Milletin karnı aç, bunlar parayı boş işlere veriyor!” tepkisine belki de en çok muhatap kuruluşlardan biri İstanbul Büyükşehir Belediyesi iştiraklerinden Kültür AŞ. Peki, bütçelerini en son hangi gereksiz (!) projeye yatırdılar?
    </p>
    <p class="MsoNormal">
     İlk ve ortaöğretimde tarih öğretmenleri Rönesans konusunu işlerken, sürecin Coğrafi Keşifler ile başladığını anlatır ve devam eder: “Amerika gibi yeni topraklardan elde edilen zenginlik Avrupa’daki geniş kitlelerin öncelikle karnını doyurdu. Açlık halledilince de kültür/ sanat insanlar nezdinde anlam kazandı.” Bu, kabul gören bir yaklaşımsa da son yıllarda Kültür AŞ gibi oluşumları doğuran düşünce başka bir esasa dayanıyor: “Bir yandan temel gereksinimler giderilmeli diğer taraftan geçmişin mirası aynen geleceğe taşınmalı ve ötesinde bugünden de ileriye iz bırakacak adımlar atılmalı.”
    </p>
    <p class="MsoNormal">
     “Yayınlarımız tam da buna matuf.” diyor, Kültür AŞ Genel Müdürü Nevzat Bayhan. Oluşturulduğu 1989’dan bu yana 200’e yakın eser veren, prestij kitabı sayısı 100’ü geçen kuruluşun son hazırlığı İstanbul 2010 Ajansı’ndan da destekli “İstanbul’un 100’leri” projesi. Fikrî arka planı 2009 ortalarına dayanan, aynı senenin sonu itibarıyla fiilen başlayan süreç her birinde 100 alt başlık bulunan 100 kitabı hedefliyor. Şimdiye değin 26’sı basıldı. Kalanların ise başlıkları belirlendi ve çalışmaları sürüyor ki, en geç 2011 sonunda tamamlanacak. Böylelikle İstanbul ile ilgili 10 bin maddeyi barındıran bir şehir ansiklopedisi vücuda gelecek.
    </p>
    <p class="MsoNormal">
     Şehrin bilhassa son yıllarda uluslararası arenada bilinirliliğinin arttığına, o nispette merak edildiğine ve yabancı turist artışına değinen Genel Müdür Bayhan şu değerlendirmeyi yapıyor: “İstanbul artık cazibe merkezi. Aynı ölçüde ziyaretçilerin talepleri de artıyor ve bunları karşılamak gerekiyor. Bunun için de her şeyi bulabilecekleri ‘İstanbul Kitapçısı’ isimli sayıları 8’e ulaşmış merkezler oluşturuldu. Lakin yetmeyeceği anlaşılınca İstanbul’un 100’leri akla geldi. Tabii iş zor ve tenkit kaçınılmaz. İstanbul’un 100 Şairi dersiniz, listede ismini görmeyenler üzülür, kırılır. Fakat bir başlangıç lazım. Yapılan bu. İnşallah gün gelir İstanbul’un 1000’leri çıkar ve sıkıntı aşılır.”
    </p>
    <p class="MsoNormal">
     Sistemin işleyişine gelince… Kültür AŞ bünyesinde belirlenen kurul öncelikle konu başlıklarını tespit ediyor. Ancak 100 sayısı kritik eşik. 99’da kalınsa vazgeçiliyor. İstanbul’un 100 Nakkaşı ve 100 Kulesi bahsedilen sınıra takılan başlıklardan ki, ikincisi 65’te kalmış. Akabinde diğer aşama uzman tercihi. İsim belirlenince kendisinden, tüm kitaplar arasında teknik detaylarda denkliği sağlamak uğruna belirlenen çerçevede kalması ricasıyla, metin isteniyor. Gelen yazı editoryal ekipçe elden geçiriliyor ve nihai onayın ardından basıma geçiliyor.
    </p>
    <p class="MsoNormal">
     Bütün süreç bitince başta İstanbul Kitapçıları, protokol imzalanan resmî ve özel kurum ve kuruluşlar üzerinden kitaplar satılacak. Yine e-kitap ve İngilizceye çeviri de projenin basamakları. Bir de Kültür AŞ’nin havalimanları için planladığı tanıtım ofisleri var ki, hayata geçerse muhtemel satış noktalarını olacak. Nihayet İstanbul Büyükşehir Belediyesi ile İl Millî Eğitim Müdürlüğü arasındaki protokol kapsamında ilk ve ortaöğretimde oluşturulan İstanbul Kitaplıkları’na da eserlerden birer takım verilecek. Dolayısıyla öğrenciler İstanbul’un 100 ressamını, fotoğrafçısını, yazarını, kütüphanesini, filmini, spor kulübünü, su yapısını, kuş evini, camisini, kilisesini, ailesini, namazgâhını, kitapevi ve yayınevini, latifesini, çiçeğini, okulunu ve diğerlerini fark edecek!
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-28624-100de-100-kultur.html), [web.archive.org (arşiv bağlantısı)](http://web.archive.org/web/20140509054133/http://www.aksiyon.com.tr/aksiyon/haber-28624-100de-100-kultur.html)
