# İsrail’e tarihi hatırlatma

*Sedat Gülmez 2010.06.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sultan II. Abdülhamid ile Siyonizm’in kurucusu Theodore Herzl arasındaki ilişkinin anlatıldığı ‘Pazarlık’ kitabının yazarı Prof. Dr. Vahdettin Engin, son gelişmeleri tarihî gerçekler ışığında değerlendirip İsrail’e ‘empati’ tavsiye ediyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     19’uncu yüzyılın sonlarında Rusya genelinde Yahudi düşmanlığı had safhaya çıkmıştı. Kanunlara uymamak, verilen toprakları işlemek yerine satmak, tefecilik, Ruslara içki satmak gibi cürümlerle ‘suçlanan’ Museviler gemilere bindirilip ülke dışına gönderiliyordu. Başta İngiltere, dünyanın birçok ülkesi bu durumu eleştiriyor; ancak iş mültecilere kucak açmaya gelince hiçbiri yanaşmıyordu. Devlet-i Âliye hariç. Daha ilk dönemlerden itibaren mazlumun yanında yer almıştı. Gerçi işin arkasında birilerinin Filistin’de Yahudi devleti kurmayı planladığını bildiğinden yer yer yerleşim yasağı getirse de bir süre sonra vicdanlar devreye giriyor ve insanlara gönüller açılıyordu. Üstelik yasak çiğneme pahasına. Mesela bir defasında Rus gemilerinin Galata gümrüğüne kadar getirip sallara boşalttığı yaşlı, kadın ve çocuklar karaya alınmıyor, deniz üstünde tutuluyordu. Geçen birkaç gün memurların hissiyatını zedeleyince ‘izinsiz’ mülteciler karşılanıyor, Balat ve Hasköy’e yerleştiriliyordu.
    </p>
    <p class="MsoNormal">
     Bu anekdot, Prof. Dr. Vahdettin Engin’in “Pazarlık - II. Abdülhamid ile Siyonist Lider Dr. Theodore Herzl Arasında Geçen ‘Filistin’de Yahudi Vatanı’ Görüşmelerinin Gizli Kalmış Belgeleri” isimli kitapta yer alıyor. Eseri üzerinden son gelişmeleri değerlendirdiğimiz röportajda söz konusu manzara üzerinden İsrail’deki yöneticilere ileriye dönük mesaj veriyor, Prof. Dr. Engin: “Bu ve buna benzer vakaları hatırlayıp empati yapmalılar. Dünya kamuoyundaki duyarlılık da gösteriyor ki, günümüze kadar iş yapan saldırgan politikaları artık işe yaramayacak. Osmanlı Yahudileri, Siyonist düşünce ortaya çıkınca buna karşı çıkmış, ‘Biz hâlimizden memnunuz.’ demişti. İsrail de oraya yerleşmiş olabilmenin nimet olduğunu kabullenip daha fazlasını istememeli. Çünkü çatışma oradaki varlıklarını tehlikeye sokar.”
    </p>
    <p class="MsoNormal">
     - Sultan Hamid’in Ortadoğu’ya ilgisi sırf dinî hassasiyetten mi kaynaklanıyordu?
    </p>
    <p class="MsoNormal">
     Hayır. Onun kendine has bir politikası var. Ülkesinin çıkarlarını koruma derdi had safhada. Bunu sağlamak için de politikasını şu eksene oturtuyor: İmparatorluğun mutlaka elde tutulması gereken toprakları var. Kutsal Yerler, Filistin, Anadolu, Selanik’in içinde bulunduğu Rumeli gibi. Artık hukuken devlete bağlı ama şartların güçleştiği Mısır, Tunus misali yerlerle ilgili büyük fedakârlıklara girmiyor. Devletin enerjisini, askerini, ekonomisini buralarda harcamayı boş görüyor. Çünkü buralar pratikte elden çıkmış.
    </p>
    <p class="MsoNormal">
     - Ortadoğu önemli; ama burada da başta İngiltere büyük güçlerle uğraşmak zorunda. Üstelik Yahudi yerleşimi meselesi 19’uncu yüzyıl sonunda artıyor. İngiltere sürece dâhil olma derdinde. Devlet ilk etapta nasıl yaklaşıyor konuya?
    </p>
    <p class="MsoNormal">
     Bir defa 1492’de Yahudiler Avrupa’da Hıristiyanlarca katledilmeye başlanınca Osmanlı sahip çıkıyor. Bu unutulmuyor. 400 yıl sonra 1892’de dünyadaki birçok Yahudi örgütü II. Abdülhamid’e mektupla, telgrafla ulaşıyor ve “Bu sene ceddinizin bize sahip çıkmasının 400’üncü yılı. Bu vesileyle teşekkürlerimizi ve minnet duygularımızı vurguluyoruz.” kabilinden mesajlar ulaştırıyor. Yahudiler Osmanlı’dan gördüğü bu âlicenaplığı Avrupa’daki Hıristiyanlardan hiçbir zaman görmedi. Zaten Hıristiyan Yahudi’yi sevmez, onunla yan yana olmak istemez. Bunun hortladığı dönemler var. Mesela Rusya’da 1881’den sonra böyle. Yok, toprak sürmüyor, yok içki satıyor bahane. Asıl niyet onunla bulunmak istemiyor. 1890 ve 91’den sonra yoğunlaştı. Rusya’yı, Romanya ve Yunanistan izledi. Mağdurların ilk sığındığı yer de Osmanlı. Gemiler dolusu geliyorlar.
    </p>
    <p class="MsoNormal">
     - Osmanlı’daki yerleşim yasağı ne zaman başladı?
    </p>
    <p class="MsoNormal">
     Filistin için 1880’den itibaren. Ama diğer vilayetler için yasak yok. Nitekim Rusya’dan sürgünler başlayınca Selanik, Aydın, İzmir, Bursa, İstanbul, Eskişehir’e yerleşime izin veriliyor. Fakat önü alınamayınca Ağustos 1891’de yasak ülke geneline yayılıyor. Fakat yine de sıkı değil. Çünkü yanına gelmiş aç açık. Vicdan var. Galata Gümrüğü’nde gemi üzerinde bekliyorlar mesela kaç gün. En son memurlar dayanamıyor ve alıp Balat ve Hasköy’e yerleştiriyor.
    </p>
    <p class="MsoNormal">
     - Yasağın sebebi ne?
    </p>
    <p class="MsoNormal">
     Şunu biliyorlar ki Yahudiler Filistin’e yerleşirse önce yerli halka zarar verecek, sonra bölgeye hâkim olacak ve ileride özerk, ardından bağımsız devlete kapı aralanacak. Baştan önünü kesmek için yasak koyuluyor. Bir de Islahat Fermanı kaynaklı ama geç kanunlaşan (1867’de), yabancıların mülk satın alabilme hakkı var. Gelen Yahudiler de yabancı uyruklu ve yerleşim için bu argümanı öne sürüyor. Tabii yasa Yahudiler düşünülerek yapılmamış, Hıristiyanları rahatlatma amaçlı. Bir süre sonra devlet diyor ki, “Tamam kanun var ama onun üzerinde de Padişah iradesi var ve o yerleşimi yasaklıyor.”
    </p>
    <p class="MsoNormal">
     Yine Yahudilerin mülk satın alma girişimleri esas 93 Harbi’nden sonra başlıyor. Bakıyorlar Osmanlı için durum kötü, bundan faydalanıp ‘Filistin’e yerleşebilmek için organize bir şey yapabilir miyiz?’ diyorlar. Girişimler gözlenince de yasak kararı çıkıyor.
    </p>
    <p class="MsoNormal">
     - İstanbul’daki Hahambaşılık ve Yahudiler meseleye nasıl bakıyor?
    </p>
    <p class="MsoNormal">
     Siyonizm hareketi ortaya çıkınca Türkiye’dekiler sıcak bakmıyor. Rahatlarının bozulacağını düşünüyorlar. Hahambaşılık da aynı kanaatte. “Sultan’a sadığız, hâlimizden memnunuz.” diyorlar. “Siyonistlerin hedeflerini benimsemiyoruz.” diyorlar.
    </p>
    <p class="MsoNormal">
     - Zengin Yahudilerin Filistin’de toprak edinme sürecinde yerli memurların rüşvet alması meselesi de var. Sultan dahi farkında; ama bir şey yapamıyor galiba…
    </p>
    <p class="MsoNormal">
     Bir yerde ulaşamıyorsunuz. Baron Hirsch ve Rotschild gibi zenginler toprak satın alıyor. Yüksek meblağlar olunca da rüşvet geliyor. Arap ve Türk yerli memurlar göz yumuyor. Hatta nüfuzlu Araplar yerli Filistinlilerden toprağı ucuza alıp Yahudilere büyük rakamlarla satıyor. Yerleşim kısmî de olsa böyle oluştu.
    </p>
    <p class="MsoNormal">
     - İsrail’in kurulma sürecini bunlar mı hızlandırdı?
    </p>
    <p class="MsoNormal">
     Hepsi birer adım ama esas I.
     <span>
     </span>
     Dünya Savaşı var. Osmanlı bölgeden çekilmeseydi, aynı hızla İsrail kurulabilir miydi? Şüpheli. Muhtemelen olmazdı. İngiliz idaresi Yahudilerin Filistin yerleşim yasağını kaldırınca dünyanın her yerinden akın başladı.
    </p>
    <p class="MsoNormal">
     - Herzl ile diğer Yahudi zenginleri arasında yöntem farkına gelirsek…
    </p>
    <p class="MsoNormal">
     Herzl’e göre zulüm görüyorlar ve tek kurtuluş sığınılacak daimi ve emin meşru bir yurt oluşturma. Yegâne toprak da Filistin. Diğerleri bu bölge dışında da arayışta hatta Arjantin ve Anadolu dahi düşünülüyor. Bir de Herzl toplu yerleşimden yana. Öbürleri ‘peyderpey de olur’ diyorlar. Herzl kendi fikri için tek çıkar yolun da Sultan Hamid’i iknadan geçtiğine inanıyor. Sonraki icraatları hep buna yönelik. Hemen temas kurma ve Filistin vizesi alma derdinde.
    </p>
    <p class="MsoNormal">
     - Sizin meşhur Sultan Hamid-Herzl diyaloğuna yönelik ‘Böyle bir şey yoktur!’ açıklamanız da eleştiri topladı. Meselenin aslı nedir?
    </p>
    <p class="MsoNormal">
     Kitapta yazdıklarım hep belgeye dayanıyor. “Sizin tüm borçlarınızı ödeyelim.” teklifi geldi Herzl’den, Sultan da reddetti hadisesi yok. Çünkü Padişah huzuruna kabul etmiyor adamı. Newlinski isimli bir aracı var. O da açıktan para önerisinde bulunmadı. Ama diyor ki, “Bunlar çalışkan adamlar, yerleştirirseniz zaten vatandaşınız olacak ve kazandıklarından alacağınız vergi kısa sürede 2 milyon Osmanlı altını olabilir.” Hele hele borcun tamamını ödeme imkânsız, çünkü o tarihte dış borç 90 milyon liradan fazla. Fakat Sultan “Yahudilerin parası kendilerinde kalsın, biz yerleşime izin vermeyiz.” demiştir.
    </p>
    <p class="MsoNormal">
     Bundan yola çıkıp Osmanlı’nın yıkılmasında Yahudi payı arayanlar var; ama bence bu onlara hak ettiklerinden fazla güç atfı.
    </p>
    <p class="MsoNormal">
     - Nasıl sona erdi hadise…
    </p>
    <p class="MsoNormal">
     Adam beş defa İstanbul’a geldi. Burada birtakım pazarlıklar da yapıldı. Sultan Hamid o dönem devletin tüm borçlarını tek kalemde toplayıp indirim yaptırma derdinde. Herzl’in tekliflerini kullanıyor bu anlamda. II. Abdülhamid’in reel politikası önemli. Devletini borçlardan, kapitülasyonlardan kurtarma peşinde. Kaldı ki Osmanlı 19’uncu yüzyıl sonunda asrın başına göre enikonu güçlenmiştir. ‘Hasta adam’ hiç değil. Büyük devletlerarası çekişme çıkacağının da farkında. Hesabı kitabı, bu kavga sırasında borçsuz, kapitülasyonsuz gücünü koruma. Herzl ile anlaşmaya yaklaştıkları bir nokta da yok. O, ‘illa Filistin’ diyor, Sultan reddediyor. Lakin “Mağduriyetinizin farkındayım, ceddim gibi size sahip çıkarım.” diyor. “Mezopotamya’ya gelin, dağınık olarak yerleşin.” teklifi var bu anlamda.
    </p>
    <p class="MsoNormal">
     Düyun-u Umumiye ile anlaşılıyor ve borçlar tek kalemde toplanıp 32 milyona düşürülüyor. 1903’te anlaşma imza edilince de Herzl’e ters davranılıyor.
    </p>
    <p class="MsoNormal">
     - Sultan Ermeni meselesinde de Yahudilerden faydalanmayı planlıyor…
    </p>
    <p class="MsoNormal">
     O başlı başına önemli bir şey. Herzl’in ilk İstanbul ziyaretinde (1896) başkent ve Anadolu isyanlarla kaynıyor. Padişah da “Madem Osmanlı için bir şey yapma derdindesiniz. Ermeni meselesiyle ilgili ne yaparsınız?” deyince Herzl konuyu sahipleniyor. Avrupa’ya dönünce Londra’da bir Ermeni liderle görüşüyor.
    </p>
    <p class="MsoNormal">
     Yine şunu ifade edeyim, II. Abdülhamid 1896 itibarıyla Ermeni konusunu halletmişti. Çünkü o tarihle 1909 Adana Olayları arasında ‘kitlesel’ bir hareket yoktur. Hatta 1905’teki suikast bile Ermenilerin kitlesel hareket edemediğinin göstergesi. Öyle ki çözüm için Padişahı öldürmeye teşebbüs ediyorlar. Bunlar önemli. Ülkesi için her türlü fedakârlığı yapmış. Tahttan indirildiği günkü sözü çok manidar: “Ben ülkem için çok şey yaptım ama her şey mahvoldu.” Tabii sonrasında dış borç arttı ve türlü sıkıntılar...
    </p>
    <p class="MsoNormal">
    </p>
    <p class="MsoNormal">
     Bizim için asıl felaket I. Dünya Savaşı’ndan önce Balkan harpleridir. Bu iki çatışmaya girmemiş Osmanlı daha güçlü olurdu.
    </p>
    <p class="MsoNormal">
     - Osmanlı dağıldıktan sonra başlayan İngiliz idaresinde farklı bir tablo var. O güne kadar Yahudilerle hasım olan ve çatışan Hıristiyanlar. Bu durum Rusya, Avrupa ve Amerika’da geçerli. Ancak I. Dünya Savaşı sonrası iş Müslüman Yahudi çatışmasına ve alan da Ortadoğu’yla sınırlı bölgeye kayıyor. Tabir yerindeyse ‘biz uğraşacağımıza Müslümanlar uğraşsın’ gibi. Bunu İngilizler planlamış olabilir mi?
    </p>
    <p class="MsoNormal">
     Söylediğin mantık doğru. Bizde olacağına Müslümanların olduğu yerde olsun deniliyor. Filistin’e Yahudiler yerleşmek istiyor ve bu İngilizlerin işine geliyor. Çünkü kendileri rahatlayacak bölgede. Arapların düşmanlığı kendilerinden Yahudilere kayacak. Osmanlı devrinde yerleşmeye rağmen çatışma yok. Ancak İngiltere o çatışmanın da çıkmasını istiyor. Filistin’e Yahudi yerleşim yasağını kaldırarak ortamı hazırlıyor. Devletin çekirdeğini oluşturuyorlar. Osmanlı coğrafyası olarak kalsaydı muhtar devlet olabilirdi belki ama İngiliz egemenliğinden farklı işlerdi.
    </p>
    <p class="MsoNormal">
     - Nihayet İsrail, Soğuk Savaş sürecinin başlangıcında kuruldu ve bugüne kadar yaptığı hiçbir harekette hesap verme gereği duymadı. Bu güç nereden geliyor?
    </p>
    <p class="MsoNormal">
     Ağırlıklı diasporadan. Parasal güçleri ve medya üzerindeki etkileri malum. ABD de var. Öyle olunca daha pervasız hareket ediyor. İsrail gemilerde aç susuz kalanları hatırlayıp empati yapmak zorunda. Görülüyor ki günümüze kadar iş yapan saldırgan politika bundan sonra işe yaramayacak. Orada varlığı devam edecekse ‘çevredekilerle uyum içinde olmalıyım’ diye düşünmeli. Bu iç hesaplaşmayı yapacaklarına inanıyorum. Osmanlı Yahudileri sorun çıkmasını istemiyordu. Şimdikiler de oraya yerleşmiş olabilmenin nimet olduğunu kabullenip daha fazlasını istememeli.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-26966-israile-tarihi-hatirlatma.html), [web.archive.org (arşiv bağlantısı)](http://web.archive.org/web/20141003130612/http://aksiyon.com.tr:80/aksiyon/haber-26966-israile-tarihi-hatirlatma.html)
