# İslam birleştirici kimlik

*Sedat Gülmez 2011.12.19*

<font class="agenda2NewsSpot">
 Reha Çamuroğlu bir Türk-Kürt çatışması ve ayrışmasından çok korkuyor. Çünkü ikisinin de varlığını birbirinde görüyor. Birlikteliğin gücü ve kazanımını ise “Sultan Selahaddin El Kürdî”nin şahsında topluyor…
</font>
<font class="newsDetail">
 <p>
  Mehmed Akif merhum “Şarkın en sevgili Sultanı” diye anıyor onu. Ancak tarihçi yazar Reha Çamuroğlu’na göre Doğu’nun uzun süre hatırlamadığı bir isim Selahaddin Eyyubî. Öyle ki “Batı’dan öğrendik…” derken bir hakikati ikrarın yanında içten içe hayıflanmanın hüznü kaplıyor yüzünü. “Türbesini dahi vaktiyle Alman İmparatoru II. Wilhelm elden geçirtiyor. Hem de II. Abdülhamid’in izniyle!” “Oysa…” diye devam ediyor, “Selahaddin El Kürdî’nin kişiliği, liderliği hâsılı bütün hayatı günümüze dönük derslerle ve ibret alınacak vakalarla dolu.” Asla inkâr etmediği; ama bilhassa belirtme gereği duymadığı Kürt kimliği ile Türkleri, Kürtleri, Arapları ve Çerkezleri ‘ümmet birliği’ ideali etrafında birleştirip ortak hareket ettirebilmesi bunlardan belki de en fazla öne çıkanı. İki yıl önce bu noktadan hareketle karar vermiş ‘Sultan Selahaddin El Kürdî’ başlıklı romanı yazmaya. 1,5 yıl araştırmış, akabinde kaleme sarılmış. Kendi tabiriyle, yazarken hiç zorlanmamış. Metin kendiliğinden akmış. Söz konusu süreçte İngilizce Arap, İngilizce Batı ve Türk kaynaklarından yararlanmış. Arapça bilmediğine üzülüyor, lakin “Bu dile vâkıf birinin önünde muazzam bir deniz var; onu da bu vesileyle fark ettim.” cümlesiyle başkalarını teşvik ediyor. İşte Alevî ve Türk bir mütefekkir gözüyle Sünnî ve Kürt bir cihangirin destanı…
 </p>
 <p>
  <strong>
   -Niçin Sultan Selahaddin ve niçin El Kürdî?
  </strong>
 </p>
 <p>
  Türkiye’de aidiyetleri kanla tanımlama yönünde büyük ısrar var. Bunu pek anlamıyor ve kabul edemiyorum.  Çekici değil, aksine geleceğimizi karartabilecek bir unsur. Selahaddin tamamen Kürt ortamında doğmuş ve büyümüş. Şam’daki türbe kitabesinde, Sultan Selahaddin Eyyubî El Kürdî yazar. Hâsılı El Kürdî tanımı benden yüz yıllar önce konulmuş. Buna alışalım…
 </p>
 <p>
  <strong>
   -Peki, tedirginlik var mıydı El Kürdî’yi seçerken?
  </strong>
 </p>
 <p>
  Sultan Sünnî ve Kürt… Ben de Alevî ve Türk’üm… Türklüğümü vurgulayınca, ‘Türk milliyetçiliği yapma’ deniyor. Bir Kürt’ün Kürtlüğünü itiraf edince de Kürt milliyetçisi olacaksam eyvallah yani… Fikir hayatının sığlığını gösteriyor bu. Ben Türk’üm. Oturup kanımı filan da araştırmıyorum. Çünkü bu bir seçim. Türkçeye âşığım. Onun yazarıyım. Ancak Kürt de kardeşim! Bir halkın kahramanlarını, dilini elinden alıp sonra barış beklemek pek yakışık almıyor. Yine Alevî’yim diye Sünnîlerle diyaloğu mu reddedeceğim? Böyle bir şey düşünülebilir mi? Bu kadar aptalca, vahşice bir şey olabilir mi? Ya da Kürt diye Türk, Türk diye Kürt diyaloğu mu reddedecek? Bunlar kabul edilebilir şeyler değil. Birilerinin bunu değiştirmesi lazım. Diyalog dışında bir yol da bilmiyorum. Tedirginliğe gelince... Pek çok insanın tedirgin olacağı işleri siyasette yaptım. O yüzden pek korktuğumu söyleyemem.
 </p>
 <p>
  <strong>
   -Aynı barış duygusu seçimi de etkiledi galiba…
  </strong>
 </p>
 <p>
  Öyle… Sultan Kürt’tür; ama o bendendir. Ben Türk’üm; ama o kadar da Selahaddin’denim. Kürtlerle Türklerin vahşi bir çatışmanın eşiğinde olabileceği duygusu beni kahrediyor ve kahretti. Çünkü Türk ile Kürt’ün ‘ayrılmasının yaratacağı tahribat ve acının’ hâlâ tahmin edilemediğini düşünüyorum. Her şey iç içe geçmiş. Selahaddin’in babası Kürt, annesi Türk. Ordusunun büyük çoğunluğu Türk ve Kürtlerden oluşuyor. Mesela Haçlıların iki yıl süren Akka kuşatması. Askerin yarısı Kürt, yarısı Türk. İlkinin başında El Maştub, ikincisinde Karakuş… Sonuçta Sultan’dan yola çıkıp şunu anlatmaya çalıştım, Kürt ile Türk’ü ayıramazsınız. Ayırsanız ne Türk Türk kalır, ne Kürt Kürt…
 </p>
 <p>
  <strong>
   -Şark’ta ırk birleştirmiyor, ayrıştırıyor sanki…
  </strong>
 </p>
 <p>
  Bakın İslam bizi yıllarca bir arada yaşatabilmiş bir kimlik. Gücü o düzeyde ki İslam kültüründeki ateist bile oraya ait. İnanmıyor; ama korkunca ‘Allah korusun!’ diyor. İnşallah, maşallah dilinde. Sonraki birlikte yaşatma deneyimlerinde ‘zamk çok zayıf’, Sovyetler mesela… Bir sürü etnik ve dinî grubu ancak 80 yıl tutulabildi. Biz tekrar Mimar Sinan çimentosunu keşfetmeliyiz.
 </p>
 <p>
  <strong>
   -Bu yeniden İslam mı?
  </strong>
 </p>
 <p>
  Bence İslam… Fakat hangi İslam yorumu meselesi çok önemli. Önümüzdeki problemin bu olduğunu düşünüyorum. Dışlayıcı değil, kapsayıcı bir formülle mümkün.
 </p>
 <p>
  <strong>
   -Sultan Selahaddin bunu keşfetmiş miydi?
  </strong>
 </p>
 <p>
  Bir defa Selahaddin cana çok kıymet veren merhametli bir kişilik. Savaş kaybetmeye razı; ama fazladan can gitmesine değil. Tabii pasif de değil. Çünkü o dönem itibarıyla sıkıntı çeken İslam ümmetini birleştirme gayesi var. Yine Selahaddin’i anlamak Nureddin Mahmud Zengi’yi bilmekten geçiyor. En önemli rol modeli o. Nureddin 1175’te vefat ediyor. Selahaddin ise 1169’da Fatımî Halifesi’ne vezir oluyor. O 6 yılda en az Nureddin kadar güçleniyor. Ama açıktan hiç karşı çıkmıyor. Korkuyor mu? Hayır… Ümmetin birliğine önem veriyor. Bunu bozan aktör olmak istemiyor.
 </p>
 <p>
  <strong>
   -İdeal bir yanda, vicdan diğer... Zor değil mi?
  </strong>
 </p>
 <p>
  Bırakalım Sultan’ı, bu tür çelişkilerle karşılaşmayan siyasetçi yoktur. Ama çamurda debelenirken temiz kalmak mümkün değil.
 </p>
 <p>
  <strong>
   -Mansuriye Olayı’nda da aynı ikilem…
  </strong>
 </p>
 <p>
  Hayatın trajedisi... Dünyanın sınav yeri olmasının sebebi belki. Akıl bu soruları çözemiyor. Mansuriye’de hangi karar doğruydu? Bence ikisi de… Kalede 4 bin ila 5 bin kişiler. Öldürme gayesiyle etraflarını kuşatan Sudanlı muhafızlar 40 bin ila 50 bin. Ya çarpışacaklar –ki ölüm muhakkak– ya da muhafızların kadın ve çocuklarının bulunduğu Mansuriye’ye yönelip karşı atak yapacaklar. Yani zaruret ve vicdan arasında kalma… Ama ölmeyi de seçebilirdi tabii…
 </p>
 <p>
  <strong>
   -Niye seçmedi? Nefsi mi, hedefleri mi öne çıktı?
  </strong>
 </p>
 <p>
  Nefsi için ölmedi kanaatinde değilim. Korkusuzdu çünkü. Davası için yaşamak zorunda... “Çocuklardan önemli miydi?” suali de ortada. Davranışı modelleştirmemek, mesele burada. “Evet, kadın ve çocuklar öldürülebilir…” izahı gelseydi, daha vahim olurdu. Oysa vicdan azabını daim yaşıyor.
 </p>
 <p>
  <strong>
   -Zengi’nin Selahaddin’i vardı; ama o yalnız...
  </strong>
 </p>
 <p>
  Aynen… Nureddin, önünü açıyor, Mısır’a yolluyor. Çünkü idealler var. Fakat Sultan çok yalnız. Hırs ve aptallıklar karşısında çaresiz ve şikâyetçi. Kardeşi El Adil ve oğulları ideallerine çok uzak. Nureddin’in babası İmameddin Zengi, Selahaddin’e çocukken bir hançer vermişti, bunları hesaplayıp. Oysa hançeri vurmak kolay değil.
 </p>
 <p>
  <strong>
   -Kudüs’e çok mu anlam yüklüyor?
  </strong>
 </p>
 <p>
  Bu biraz düşmanını yansıtma. Haçlılar çok anlam yüklüyor şehre. O kadar yol, masraf ve kan… Adam Sicilya’dan gemiyle volkanik kaya getiriyor, kale duvarına atmak için. Bu derece yani. Aslında güç kavgası, hırs ve inat böyle… Oturup konuşulsa hallolacak durum meydan savaşına dayanıyor.
 </p>
 <p>
  <strong>
   -Ama Sultan neyi nerede yapacağını iyi biliyor…
  </strong>
 </p>
 <p>
  Cana değer veriyor... Bazen gözü kara saldırıyla işi bitirebilecekken geri çekiliyor veya yenilgiyi kabulleniyor. Ama bu yenildiği savaşlarda dahi ordusunu koruma gibi bir başarı getiriyor. Arsuf mesela… Topyekûn savaşı kabul etse ve yenilse Kudüs olmuş armut gibi Richard’ın (İngiltere Kralı Aslan Yürekli) eline düşecek. Oysa orduyu arazide dolaştırıyor, rakip de ne yapacağını bilemediğinden şehre saldıramıyor.
 </p>
 <p>
  <strong>
   -Kudüs’ü niye başkent yapmıyor?
  </strong>
 </p>
 <p>
  Sadece Kudüs’ü değil, Kahire’yi de yapmıyor. Çünkü Şam’ı çok seviyor. Bir de Kudüs’e dair ön kabulü var. Şehri siyasetin girmemesi gereken bir yer diye algılıyor bence. Çünkü siyasî merkezlik Hıristiyan veya Yahudiler üzerinde kendiliğinden baskı oluşturabilirdi.
 </p>
 <p>
  <strong>
   -Filistin-İsrail çatışmasına çözüm gibi duruyor...
  </strong>
 </p>
 <p>
  Keşke öyle bir yer olabilse(ydi). Bir barış şehri. Bütün mesele Haçlı Seferleri zihniyetine prim vermemek. İlişkileri Sultan Selahaddin gibi yürütebilmek. Çünkü o karşısındakileri topyekûn değerlendirmiyordu. Ferdiyetin farkında. İmkân dairesinde sürekli diyaloğu açık tutuyor.
 </p>
 <p>
  <strong>
   -Diplomatik kişiliği askerliğinin önünde mi?
  </strong>
 </p>
 <p>
  Tabii. Askerî yönü bütünüyle zayıf değil; ama müthiş de değil. O devirde askerî kahraman aransa Memlûk Sultanı Baybars’tır. Moğolları ilk defa yenen, Haçlıları süpüren muazzam bir komutan. Selahaddin öyle değil. Ama Baybars’ı da insaniyet örneği diye sunamazsınız. O Selahaddin’dir.
 </p>
 <p>
  <strong>
   -Ortadoğu’ya bu nevi liderlik lazım yani…
  </strong>
 </p>
 <p>
  Doğal olarak… Buradaki problemi silah çözemez. Denenmedi mi? İşte Irak, Lübnan ve Afganistan. Yönetimin kimyası diye bir şey var, onu tutturabilmek önemli…
 </p>
 <p>
  <strong>
   -Dönem eserleri dizi ve filmle desteklenmeli mi?
  </strong>
 </p>
 <p>
  Niye yapılmıyor anlamıyorum…
 </p>
 <p>
  <strong>
   -Hollywood yapıyor... Bizde niye olmuyor?
  </strong>
 </p>
 <p>
  Onlar basit yalanların tepki yaratacağını ve propaganda değeri taşımadığını görüyor. Yani resmî tarihsiz ülke olmaz, hepsinin vardır. Bizim problemimiz resmî tarihimiz değil, resmî tarihimizin geri zekâlıları bile ikna edemeyecek düzeyde olması. Hollywood’un, nasıl bir mekanizma olduğunu kavramamız lazım. Biraz kavrasak, kendi sinema endüstrimizi oluşturmamız, “Evet, elzemdir!” derim.
 </p>
 <p>
  <strong>
   -Toplumun açlığı da var…
  </strong>
 </p>
 <p>
  Var da uzman kalitesi burada ortaya çıkar. Toplum ‘Muhteşem Yüzyıl’ı da yiyorsa verince, durum vahim.
 </p>
 <p>
  <strong>
   -Kitaba dizi veya film teklifi geldi mi?
  </strong>
 </p>
 <p>
  Bazı teklifler geldi. Prensipte olumluyum da dedim ama sonuçlanmadı. Kalitesiz işler ‘halk seviyor’ denilerek meşrûlaştırılmamalı!
 </p>
 <p>
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-31354-12-islam-birlestirici-kimlik.html), [web.archive.org (arşiv bağlantısı)](http://web.archive.org/web/20120115080756/http://www.aksiyon.com.tr:80/aksiyon/haber-31354-12-islam-birlestirici-kimlik.html)
