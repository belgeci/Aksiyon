# Seçim olmasa YGS bu kadar büyütülmezdi

*Sedat Gülmez 2011.04.25*

<font class="agenda2NewsSpot">
 Bahçeşehir Üniversitesi Mütevelli Heyeti Başkanı ve Uğur Dershaneleri'nin sahibi Enver Yücel, YGS tartışmasının 12 Haziran seçimleriyle ilgisine değinerek “Medyasından siyasetçisine, bana bu işten ne yarar çıkar mantığıyla yollara düşüldü.” diyor.
</font>
<font class="newsDetail">
 <p>
  <p class="MsoNormal">
   Yükseköğretime Geçiş Sınavı (YGS) üzerindeki ‘şifre- algoritma' tartışmaları 1 Nisan'dan bu yana devam ediyor. İmtihanı zihinlerde şaibeli ilan etmeye matuf haberler her gün gazete sayfalarında, televizyon ekranlarında yer aldıkça, partilerin politik çekişmelerine malzeme edildikçe kafalardaki soru işaretleri artıyor. Atmosferin kuşatıcılığı ise en fazla öğrencileri sarıyor ki kısır diyalogları bırakıp zorlu maratonun ikincisine (Lisans Yerleştirme Sınavı-LYS) hazırlanması gereken binlerce aday, vaktini sokaklarda zayi ediyor.
  </p>
  <p class="MsoNormal">
   30 yılı aşkın süredir eğitim sektöründe hizmet veren Bahçeşehir Üniversitesi Mütevelli Heyeti Başkanı ve Uğur Dershaneleri sahibi Enver Yücel gibi isimler yaşananları abartılı buluyor ve yaklaşan 12 Haziran seçimlerine dikkat çekerek “Seçim olduğu için ‘bundan ne rant elde ederiz' anlayışıyla hareket edilmiştir.” diyor. Ona göre Kamu Personeli Seçme Sınavı (KPSS) meselesinin nihai sonucunun hâlâ çıkmaması ve buna bağlı daha iyi güvenlik arzusu, süreci tetikleyen ana faktör. “Sakınan göze çöp batar misali sınav yapıldı.” cümlesiyle başlayıp devamını şöyle getiriyor: “Öğrenciye özel kitapçık hazırlandı. İmtihana girişte sıkı aramalar yapıldı vs... Ancak nihayetinde sınav için izlenmesi gereken yol takip edildi ve başarılı bir imtihan oldu. Fakat biri, şifre iddiasını ortaya attı. Bunun olmadığını açıklayan zat (ÖSYM Başkanı Ali Demir) konuyu izah edemedi.” Yücel'in buraya kadarki ifadesini bazıları yeterli bulabilir; fakat devamında sarf ettiği sözler olayın bir başka boyutuna işaret ediyor: “Açıklayamayabilir de. Niye? Hiç basına konuşmamış. O gün de karşısında 100 tane şey görünce ‘Aman Allah'ım ne oluyor?' dedi ki bir defa burada gitti. Çünkü ya çıkmayacaktı ya da teknik elemanlarla çıkıp sorulara daha iyi cevap verecekti. Olmayınca, buradan bir şeyler elde etmek isteyen medya, siyasetçi, dershaneci, okulcu, üniversiteci ‘Bana bu işten ne yarar' mantığıyla yollara düştü. Akabinde başkan yeniden aman öyle değil dedi ama yine yanlış çıktı, yanlış anlattı.”
  </p>
  <p class="MsoNormal">
   Dönelim vakanın teknik yönüne… Bu sınavda da öncekilerde de şifre bulunduğunu ve gelecektekilerde de yer alacağını belirtip soruyor deneyimli eğitimci, “Şifresiz nasıl cevap vereceksin buna? Konu şu, YGS öncesi şifre sızdırıldı mı sızdırılmadı mı? Elde belge var mı yok mu? Tespit edildiği anda zaten iptal edilir. Ama bunlar yoksa ve başkan iyi anlatamamışsa bu kadar gürültü koparılmasının nedeni yok.” Mesnetsiz iddiaların dillendirilmesine de itiraz ediyor, “Türkiye'de çok kolay, efendim zaten bunları biliyoruz, işleri bir yerlere pas ediyor, gönderiyorlar. Yok, böyle bir şey! Birine çamur atamazsın! Somut delil varsa bak bu belgedir, sınav iptal olmalıdır dersin. Amerika'daki SAT sınavlarında soruların çoğu bazen değişmiyor bile.”
  </p>
  <p class="MsoNormal">
   Sözlerinize birileri itiraz edip sizi ‘ortama' göre konuşmakla eleştirirse ne olacak, sorusuna da hazırlıklı: “Üç beş senelik dershaneci, okulcu, eğitimci değilim. Artık onları aştım. Ülkemin eğitimi önemli. Eğitimi konuşuyorum, doğru bildiğimi söylüyorum. Dolayısıyla sınav yapılmış ve mükemmel olmuştur. Bana göre problem yok ama toplum niye böyle oldu o da düşünülmeli. Teknik bir konuda bile taraf olmaya çalışıyoruz. Bugün hava puslu yağmur yağıyor desek, bir kesim hayır diyor. Niye böyle? ÖSYM Başkanı'na güvenim yok, soruları cebine atıyordur arkadaş! Paranoyalı bir durum. Ama şu da var; başkan koltuğun hakkını veremedi. Bir bilim insanı olarak kamuoyu nezdinde daha fazla saygınlığını yitirmemeli ve vazifeyi bırakmalı bana göre.”
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29240-208-secim-olmasa-ygs-bu-kadar-buyutulmezdi.html), [web.archive.org (arşiv bağlantısı)](http://web.archive.org/web/20110822024001/http://www.aksiyon.com.tr:80/aksiyon/haber-29240-208-secim-olmasa-ygs-bu-kadar-buyutulmezdi.html)
