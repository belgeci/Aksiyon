# Ders: İstanbul Konu: Suriçi

*Sedat Gülmez 2011.01.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yıllardır “İstanbullular şehri tanımıyor!” denir; ancak meselenin halli için adım atılmazdı. Ta ki ‘İstanbul Dersi’ ilköğretim ve üniversitelerde başlayana kadar…
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Divan şiirinin üstadlarından Lâle Devri şairi Nedim “Bu şehr-i Sıtanbûl ki bîmisl ü behâdır/ Bir sengine yekpâre Acem mülkü fedâdır” beytiyle emsalsiz güzellikte gördüğü şehrin tek taşı uğruna tüm İran mülkünü gözden çıkartıyordu. Aslında sadece o değil, daha niceleri farklı zamanlarda aynı fikir etrafında toplanmıştı. Napolyon Bonapart’a atfedilen “Eğer dünya tek bir ülke olsaydı, başkenti İstanbul olurdu.” cümlesi gibi. Peki, artık trafikle, kirlilikle ve zorlu hayat şartlarıyla anılan ‘metropol’
     <span>
     </span>
     bu kadar övgüyü hak ediyor mu? Âşıklarına göre ‘fazlasıyla!’ “Çünkü” diyorlar, “Nasıl, ‘Altın yere düşmekle pul olmaz’ demişler, İstanbul da günlük sıkıntılar yüzünden kıymetini yitirmez. Burayı sev(e)-meyen veya eleştirenler yeterince tanımayanlar. Ama öğrenseler, sokaklarını arşınlasalar bu defa da ‘O kadar kusur kadı kızında da olur!’ diye bakarlar meseleye.”
    </p>
    <p class="MsoNormal">
     Hâlihazırda Millî Eğitim ile Kültür ve Turizm Müdürlüğü’nün yürüttüğü birbirinden bağımsız ‘İstanbul Dersi’ projeleri tam da bu problemleri gidermek için başlatılmış. İlki ilköğretim öğrencilerini diğeri yerli ve yabancı üniversite talebelerini hedefliyor. Sürecin akıbetinden Millî Eğitim Müdürü Dr. Muammer Yıldız da Kültür ve Turizm Müdürü Prof. Dr. Ahmet Emre Bilgili de ümitli. İstanbul, İstanbullular ve de İstanbul muhibleri adına...
    </p>
    <p class="MsoNormal">
     İSTANBUL’U BIRAK, ASLIN NERELİ!
    </p>
    <p class="MsoNormal">
     Türkiye’nin en büyük şehrindeki tanışma diyaloglarında birinci değilse ikinci soru muhakkak “Nerelisin?”dir. Herhangi bir il adı telaffuz edilirse konuşma diğer suallerle devam eder. Fakat muhatap “İstanbulluyum.” derse “Yok, onu demiyorum aslın nereli, annen baban?” İstanbulluluğu aidiyet unsuru görmemenin ilk işaretidir. İstanbul Millî Eğitim Müdürü Dr. Yıldız’a göre sıkıntı, yaşanılan mekâna yeterince bağlanılamamasından kaynaklanıyor. Çünkü kitleler için İstanbul sadece hayatlarını idame ettirdikleri yer. Kökleri ise başka toprakta. Bu aşamada “İstanbulluyum” demek onlar adına yurdunu unutma ile eşdeğer ve ayıplanacak bir hâl. Söz konusu atmosferi dağıtmanın yolu ise şehri sevdirmek ve herkese öğretmek. İlköğretim 1 ila 5’inci sınıflara haftada bir saat ‘İstanbul Dersi’ konulmasının gerekçesini dillendirilen hususlara dayandırıyor, Yıldız. “Zaten müfredatta bahsi geçen yaşlar için haftada 5 saat serbest etkinlik dersi var. Yaptığımız sadece bunlardan birini şehrimize tahsis etmek.”
    </p>
    <p class="MsoNormal">
     Projenin istenen doğrultuda ilerleyebilmesi uğruna ‘İstanbul Kitaplığı’ adıyla kütüphane oluşturulma kararı da alınmış. Raflardaki eserlerin bir kısmını İstanbul 2010 Avrupa Kültür Başkenti Ajansı’nca hazırlanan ilçe tanıtım kitapları oluşturuyor. Kalanları ise okul idaresi, aile birlikleri, kaymakamlıklar ve belediye başkanlıklarının tamamlaması hesaplanmış. Proje kapsamında 3000 öğretmen seminerlerle ders içeriğine ve işleyişe dair bilgilendirilmiş. Yine hazırlanan yönergelerle -ki 3, 4 ve 5. sınıflara göre ayrı ayrı planlanmış- öğretmenlere yol gösterici ve akışı düzenleyici strateji geliştirilmiş. Haftalık uygulama planlarının ana başlıkları da şöyle: “Benim Gözümle İstanbul; İstanbul’u İzliyorum; İstanbul’u Dinliyorum; İstanbul’da Geziyorum; Öykü Çalışması: Beş Çocuk Beş İstanbul; Kültür(ler) Başkenti İstanbul; İstanbul’u Tarihiyle Tanıyalım; İstanbul’un Farklı Yerlerini Tanıyalım; İstanbul’un Dünü, Bugünü, Yarını; İstanbullu ile Sohbet Ediyorum; Proje Çalışması: İstanbul’u Keşfediyorum (3 haftalık geziler); Şenliğe Hazırlık/ Şenlik Haftası ve ek etkinlik İstanbul Oyunları.”
    </p>
    <p class="MsoNormal">
     Derslerde kartpostal ve fotoğraf gibi materyaller kullanılacak, İstanbul üzerine kalem oynatan şairler tanıtılacak, şiirleri ezberletilecek, öğrencilerin de onlar gibi şehre ithafen diziler oluşturması istenecek. Belli başlı muhitlere yönelik gezilerle de süreç teorikten pratiğe dökülecek.
    </p>
    <p class="MsoNormal">
     4 YIL ŞEHİRDE KALIYORLAR AMA...
    </p>
    <p class="MsoNormal">
     Millî Eğitim çalışması ilköğretimi hedeflerken, Muammer Yıldız ile ‘şehir şuuruna’ dair kaygıları ortak Kültür ve Turizm Müdürü Prof. Dr. Ahmet Emre Bilgili benzer bir kapıyı üniversite öğrencilerine aralıyor. O da yurt içi ve dışından her yıl yüz binlerce gencin
     <span>
     </span>
     yükseköğrenim gayesiyle İstanbul’a geldiğini, eğitimleri zarfında burada kaldığını ama mekâna yeterince nüfuz edemediğini düşünüyor. Çareyi yükseköğrenim kurumlarında İstanbul’un keşfedilmesine dönük bir derste arayınca önce ana materyal kabilinden bir kitap hazırlanması fikri değerlendiriliyor. Alanında uzman isimlere niyet açıklanarak, kendilerinden sahalarıyla alakalı makaleler talep ediliyor. Kapısı çalınan Haluk Dursun, Artun Ünsal, Beşir Ayvazoğlu, Hikmet Barutçugil, İlber Ortaylı, İskender Pala, Korkut Tuna, Murat Belge ve Sinan Genim’in emeğiyle ortaya ‘Şehir ve Kültür: İstanbul’ başlıklı eser çıkıyor. Prof. Bilgili, yükseköğrenim kurumlarında seçmeli derse izin verilmesi ve destek için Yükseköğretim Kurulu’nun (YÖK) kapısına da başvuruyor ve beklediği etkiyi fazlasıyla görüyor. İlk adımda İstanbul, Mimar Sinan, Yıldız Teknik, Fatih Sultan Mehmet, Şehir ve Kültür Üniversitesi senatoları şehre ait bir seçmeli ders oluşturulmasına onay veriyor. Böylece belirtilen altı üniversitedeki öğrenciler ‘İstanbul Kültürü ve Estetiği’ni Beşir Ayvazoğlu, ‘İstanbul’da Tarihi Yaşamak’ı İlber Ortaylı, ‘Tarih, Mekân ve Kültür: İstanbul’u Haluk Dursun, ‘İstanbul Dizelerin ve Cümlelerin Müstesna Şehri’ni İskender Pala, ‘İstanbul ve Mimarî’yi Sinan Genim, ‘İstanbul Geçmiş ve Gelecek’i Murat Belge, ‘Şehir ve Kültür, Eşsizliğin Doruk Noktası: İstanbul’u Ahmet Emre Bilgili, ‘İstanbul’un Sosyolojik Dönüşümü’nü Korkut Tuna, ‘Geçmişten Günümüze İstanbul’un Lokantaları’nı Artun Ünsal ve ‘İslam Sanatlarının ve Kâğıt Süslemenin Zirvesine Tanıklık Eden Bir Şehir; İstanbul’u Hikmet Barutçugil’in kaleminden öğrenme fırsatına erişiyor.
    </p>
    <p class="MsoNormal">
     Akışın yalnız talebelere değil akademisyenlere de katkı sağlayacağına inanan Bilgili, projenin akamete uğramaması için tedbir almayı ihmal etmemiş. Kitapların her sene İstanbul İl Özel İdaresi’nin desteğiyle bastırılıp ücretsiz dağıtılması, yabancı öğrencilerin ilgisini yükseltme adına eserin İngilizce de yayımlanması, üniversitelerden talep gelmesi hâlinde hocalara hizmet içi eğitim verilmesi, her yükseköğrenim kurumunun kendi elemanını yetiştirmesi -ki bu tecrübeli yeni kişiler demek- bunların başında sıralanıyor. Kitabın eksik veya eleştirilen noktaları tespit edilirse de makale sahiplerine söz konusu metinlerini elden geçirme ricasında bulunulması not edilen önlemler arasında.
    </p>
    <p class="MsoNormal">
     Eseri şekillendiren bilim kurulunun arzuladığı konulardan belki de en önemlisi Anadolu’daki diğer üniversitelerde de kendi şehirleri ile ilgili benzer projelerin hayata geçirilmesi. Şehir ve Kültür Ankara, Şehir ve Kültür İzmir, Şehir ve Kültür Hatay, Şehir ve Kültür Diyarbakır ve Kültür Giresun, Trabzon, Bursa vs…
    </p>
    <p class="MsoNormal">
     Ayasofya Müzesi Müdürü Doç. Dr. Haluk Dursun’un İstanbul Üniversitesi Cemil Bilsel Konferans Salonu’ndaki açılış dersine iştirak eden Sivaslı Ferhat Torun gibi yüzlerce öğrencinin yüzüne akseden memnuniyet de dikkate alınırsa “İstanbul Dersi”nin ve “Şehir ve Kültür: İstanbul” kitabının şimdiden hedeflenen istikamette hızlı yol aldığı söylenebilir…
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28450-ders-istanbul-konu-surici.html), [web.archive.org (arşiv bağlantısı)](http://web.archive.org/web/20130512052504/http://www.aksiyon.com.tr:80/aksiyon/haber-28450-ders-istanbul-konu-surici.html)
