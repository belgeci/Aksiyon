# Çöpten siyanürle altın çıkarıyorlar

*Sedat Gülmez Bilinmeyen-tarih*

<div>
 <p>
  <font>
   Kuyumcu atölyelerinin atıklarını alıp altına çeviriyorlar. Ancak bunu yaparken ateşle oynuyorlar. Çünkü kullandıkları kimyasallar insan ve çevre sağlığını tehdit eden cinsten.
   <br/>
   <br/>
   İstanbul’un tarihî semtlerinde merdiven altlarında çalışan ramatçıların sayısı artıyor.
   <br>
    Binlerce yıldır insan hayatının bir parçası altın. Türk halkının da asla vazgeçemediği bir ziynet eşyası; gelinlik kızlardan yeni doğan çocuğa, sünnet olacak delikanlıdan ninelere kadar hemen herkes için vazgeçilmez bir hediye ve takı... Uğruna nice savaşların verildiği altın, bir ziynet eşyası haline gelinceye kadar uzun işlemlerden geçiyor. Ancak, her aşamada bir miktar kayba uğrayan altın, asla israf edilmiyor. Bu yüzden kuyumcu atölyelerinde tozlar biriktiriliyor, ellerin yıkandığı sular atılmıyor, logarlar dolana kadar boşaltılmıyor; çünkü bünyesinde altın barındıran atıkları almak üzere gelecek ve hepsini götürecek birileri var.
    <br>
     <br>
      Altın toplama işini asırlardır sürdürenlere ‘ramatçılar’ deniyor. Kuyumculuk sektöründe onların görevi, işleme esnasında kaybolan ‘altın parçacıkları’nı geri kazanmak. Şüphesiz, geri dönüşümü sağlayabilmek o kadar kolay değil. Bunun için en temel malzemesi kezzap, tuz ruhu, kurşun gibi kimyasal maddeler olan birtakım sistemler kullanılıyor. Hatta sayıları az bile olsa, siyanürle çalışanlar bile var. İşte sıkıntı da buradan doğuyor.
      <br>
       <br>
        1995’e kadar Eminönü çevresinde Çemberlitaş, Vezirhan, Tavukçular, Çuhacıhan, Yıldızhan, Büyükvalide Han, Mercan Kapısı gibi yerlerde çalışan ramatçılar, şimdilerde İkitelli civarında faaliyet gösteriyor. 1980’li yılların ortalarına kadar, altını geri kazanma uğruna çoğunlukla siyanür kullanan meslek erbabı, kapalı bir örgütlenmeye sahip. Güvenlik gerekçesiyle elemanlarını özenle seçen ramatçılar, itimat telkin etmeyen kimseleri yanlarına almıyor. Bundan 20 yıl önce Kapalıçarşı çevresindeki ramatçı sayısı 10’u geçmezken şimdilerde kesin bir rakam verilemiyor.
        <br>
         <br/>
         Ramatçıların sayısı artıyor
         <br/>
         <br/>
         Bu değişime en çok üzülenlerden biri 38 yıldır mesleğin içinde yer alan Nadir Tütüncü. Ramatçılığa başladığı dönemde usta-çırak ilişkisiyle yetişmiş, işten anlayan kişilerin elinde devam eden zanaatın, günümüzde içine düştüğü durumdan da memnun değil. “Yurtdışında bir işe başlayacağın zaman sorarlar; ne kadar anlıyorsun, nerelerde öğrendin diye. Kısacası mesleğin erbabı olup olmadığını kontrol ederler. Ama Türkiye’de böyle bir durum söz konusu değil. Son yıllarda önüne gelen ramatçı oldu.” diyor.
         <br/>
         <br/>
         Ramatçı sayısının artmasında kuyumculuk sektörünün büyümesi önemli bir faktör. 40 yıl önce Kapalıçarşı çevresindeki altın atölyelerinin tamamında aylık 100 kilo altın işlenirken şimdi yalnız bir fabrika aynı süre içinde söz konusu orana eşit miktarda mal üretiyor. Nadir Tütüncü, “İşin bir de maliyet kısmı var. Ramatçı olmak için, cürufların (kuyumcu atölyelerinden elde edilen atıklar) toplandığı titan kazan ve ocak sahibi olmak yeter şeklinde düşünülüyor. Dolayısıyla fazla sermaye sarf etmeden girilebilen bir alan. Yeter ki bu ikisi olsun mantığı var ortada.” diyerek, kendilerinin “çarşı” çevresinden çıkarılması kararının bir dönüm noktası olduğunu söylüyor.
         <br/>
         <br/>
         Kullanılan kimyasallar sağlığa zararlı
         <br/>
         <br/>
         Ramatçıların zorunlu yer değiştirmesinin ardındaki bir diğer unsur, kimyasal madde kullanmaları. Altının pisliklerinden ya da diğer metallerden ayrılabilmesini sağlayan bu maddelerin çoğunluğu asit ve baz. Bunlar arasında en çok kullanılanı ise halk arasında kezzap ve tuz ruhu olarak bilinen, nitrik ve hidroklorik asit ile siyanür. Hâlen bazı ramatçıların siyanür kullandığı bilinse de tehlikeli bir madde olduğundan kimse bunu kabul etmiyor. Bu kimyasal, ince işçilik denen altına şekil verme aşamasında kullanılırken suya da karışıyor. Bu sudan altın çıkarmak için uğraşan ramatçılar da ister istemez siyanürle hemhâl oluyor. Ancak birçoğu zararlı bir durumun olmadığı konusunda kendinden emin.
         <br/>
         <br/>
         Çarşı etrafından ramatçıların uzaklaştırıldığı dönemde Eminönü Belediye Başkanı olan Lütfi Kibiroğlu, bu görüşe katılmıyor. Kullanılan maddelerin insan sağlığına doğrudan zarar verdiği konusunda kesin bir yargıya sahip Kibiroğlu, “Atıkları kirli ve zehirli. Hem havayı hem kanalları tahrip ediyordu. Çevreden gelen şikayetlerin sayısı iyice yoğunlaşmıştı. 1995’te kendilerini uyardık ve bulundukları yerlerden çıkmaları gerektiğini bildirdik.” diyor.
         <br/>
         <br/>
         “Hâlâ kaçak çalışanlar var”
         <br/>
         <br/>
         Bu uyarının ardından ramatçılara dükkanları taşımaları için bir yıl süre verilir. Sadece Kibiroğlu’nun belediye başkanlığı döneminde 30 işyeri Kapalıçarşı çevresinden ayrılır. Belediye, icraatlarının keyfi olmadığını kanıtlamak amacıyla İstanbul Teknik Üniversitesi’nden çevre raporu almayı da ihmal etmez. Zorunlu taşınma 2000’e kadar devam eder. Son 10 yıldaki bu değişimle birlikte artık kaçak çalışan birkaç ramatçının dışında, çarşı çevresinde kimse yok.
         <br/>
         <br/>
         Taşınmak zorunda kalan ramatçılardan Nadir Tütüncü, “Bizler Kapalıçarşı’dan çevreye zarar verdiğimiz gerekçesiyle çıkarıldık. Tamam o şartlarda gerekli altyapımız, şimdi yaptığımız arıtma ve filtre bölümleri yoktu. Ancak şu da sorulmalı. Eminönü bizim vatanımız da İkitelli değil mi? Bugün hâlâ kaçak ve zararlı şekilde çalışanlar var.” görüşlerini dillendiriyor. Eminönü’ndeyken Büyükvalide Han’da işlerini yürüten Tütüncü’nün şu an Beylikdüzü’nde bir ramat tesisi var. Her şeyi kuralına uygun hale getirmeye gayret ediyor. Tesisi belirli aralıklarla, İstanbul Su ve Kanalizasyon İşletmesi (İSKİ) ve Çevre İl Müdürlüğü tarafından denetleniyor.
         <br/>
         <br/>
         Diplomalı ramatçı
         <br/>
         <br/>
         Tarihi Çarşı’dan ayrılmak durumunda kalan işyerlerinden biri de Mısırlı Ramat. 1998’de başlayan Eminönü’nden İkitelli’ye taşınma süreci 2000’de tamamlanır. Yeni yerle birlikte yenilikler de gelir. Mısırlı’nın Metalürji Mühendisi Zeki Akbulut, siteye geçişle başlayan en önemli değişimin firma bünyesine eklenen, kapasitesi artırılmış arıtma ve filtre bölümleri olduğunu söylüyor. Daha önceki çalışma tarzlarının pek de sağlıklı olmadığını kabul eden Akbulut, “Ben mesleğin içinden gelen biri olduğum için bunun zararları konusunda daha bilinçliyim.” diye konuşuyor. Söylediklerinde kendinden o kadar emin ki bunun sebebini merak ettiğinizde karşınıza ilginç bir hayat hikâyesi çıkıyor.
         <br/>
         <br/>
         Altın işçiliğinde çıraklıktan mühendisliğe uzanan Akbulut’un serüveni, Kapalıçarşı’nın kuyumcu atölyelerinden birinde başlar. 2003’te Sakarya Üniversitesi Metalürji Mühendisliği Bölümü’nden mezun olmasıyla hız kazanır. 11 yaşındayken başladığı meslekte artık farklı bir konumda. Okullu bir çalışan sektörde pek alışılmış bir durum değil. Bundan dolayı Akbulut, ‘diplomalı bir ramatçı’ olarak farklı bir konuma sahip.
         <br/>
         <br/>
         1980 doğumlu mühendis, “Eminönü’nde iken yerimiz dardı, arıtma ve filtre gibi sistemler genellikle yoktu. Ama siteye gelince ister istemez bu alt yapıları kurmak zorunda kalıyorsunuz. Çünkü burada yer yok bahaneniz ya da sağlığa, çevreye zararlı değil iddialarınız geçerli olmuyor.” diyor. Ona göre ramatçılıkta temel hedef, en az altın kaybıyla en iyi işi çıkarmak. Bunu sağlayacak herhangi bir sistemi kullanmanın onlar için bir sakıncası yok. Ancak işin içinde güvenlik ve tedbir noktasında zaafiyet gösterenler olunca problem kaçınılmaz oluyor.
         <br/>
         <br/>
         Parası iyi olsa kamyon şoförlüğüne dönerim
         <br/>
         <br/>
         Bu mesleğin temel malzemesi kimyasal maddeler olduğundan, çalışanların sağlığı bozulabiliyor. 12 yıllık ramatçı Ayhan Özkılıç asitlerle, bazlarla uzun süre tedbirsiz çalışmanın sıhhat üzerindeki olumsuz etkisini şöyle sıralıyor; diş çürümesi, baş ağrısı, kana kurşun karışması ve akciğerlerin tahrip olması. Kendinde de hastalık çıkabileceğini söyleyen Özkılıç, düzenli sağlık kontrolleri yaptırmıyor. İşin bilincinde olan ramatçı, muhtemel hastalık tehlikesinden korkuyor. Doktora gitse ve vücudunda hastalık çıksa psikolojisinin de tahrip olacağına inanarak, “Allah ömür verirse 50- 60 yaşıma kadar sağlık kontrolü yaptırmayacağım.” diyor.
         <br/>
         <br/>
         Bütün ramatçılar Ayhan Özkılıç ya da Mühendis Akbulut gibi küçük yaşlarda mesleğin içine atılmıyor. Tıpkı Cengiz Yıldız misali sonradan ramatçı olanlar da var. Adıyaman’da muavinlik, şoförlük derken geçim derdi Yıldız’ı İstanbul’a sürükler. Ramatçı olan kayınbiraderlerinin yanına gider ve 1986’da kendi tabiriyle “zorla” işbaşı yapar. Ancak yıllar ona ramatçılığı sevdireceğine “şoförlük” özlemini körükler. Bu kadar sevmesine rağmen şoförlüğü bırakma sebebini geçim zorluğuna bağlayan Cengiz Usta, ramatçılık halihazırda ekmek kapısı olsa bile zamanla bıkma noktasına geldiğini vurguluyor. “Parası iyi olsa, şu an işi bırakır, uzun yol şoförlüğüne geri dönerim.” diyen Yıldız’ın sıkıntılarını artıran nedenlerden biri de siteye taşınmaları. Ona göre, çarşının dostluğu, arkadaşlığı sitede yok.
         <br/>
         <br/>
         Eski yerlerinden İkitelli’ye taşınmak zorunda kalanlardan Taner Çağlar için Eminönü ile sitenin tek farkı, güvenlik. 15 yıllık ramatçı Çağlar, Çarşı’da birbirlerine yakın yerlerde çalıştıkları için emniyet sıkıntısı taşımadıklarını, ancak İkitelli gibi ıssız ve birbirinden kopuk bir yerde tereddüt taşıdıklarını belirtiyor. Genç yaşta dükkan sahibi olan Çağlar, Çarşı’nın 50 metrekarelik dar dükkanlarından ayrılmayı bir kurtuluş gibi görüyor. 2000’de İkitelli’ye taşınan Taner Usta, “Kapalıçarşı çevresine geri dönebileceğimize dair bir karar çıksa dahi dönmem. Ne işim var artık orada, buradaki düzenimi bozmam.” diyor.
         <br/>
         <br/>
         İşçiler, “Maskeler bizi sıkıyor” demiş
         <br/>
         <br/>
         Kardeşler Kimya Ramat Evi sahibi Şadi Gülçay siteye taşınalı 5 yıl oluyor. Sitenin masrafları Çarşı’ya göre daha fazla. Bir de burada teknik alt yapıya daha fazla dikkat etmek gerekiyor. Zehirli bir işle uğraştıklarının farkında olan Gülçay, hem teknik gereklilik hem de işçilerin sağlığı açısından yurtdışından maske getirttiğini söylüyor. “Maskeleri satın aldık ama işçiler 3 gün taktı, sonra ‘bu bizi sıkıyor’ diye attı.” diyen Şadi Usta, dükkan kiralarının fazlalığından da şikayetçi. 7 milyar lira olarak ileri sürdüğü kira bedeli ona göre çok. Geçim noktasında zorlandıklarını ifade eden Gülçay zamanla zanaatlarının da ellerinden gideceği endişesini taşıyor. Çünkü büyük altın firmalarının kendi ramatlarını yaptığına dair sözler var.
         <br/>
         <br/>
         Ancak büyük firmalar yönünde farklı bir yaklaşım söz konusu. Goldaş Üretim Şefi Hasan Şahin, bir ara kendi ramatlarını yaptıklarını daha sonra bıraktıklarını ifade ediyor. Geri kazanım işlemini kendileri yaptığı dönemde kârlılığın daha fazla olduğuna işaret ediyor. Şahin, Goldaş olarak imkanlar el verdiğinde yeniden kendi ramatlarını yapmaya başlayacakları bilgisini veriyor.
         <br/>
         <br/>
         Ramat yapmayan Altınbaş ise, uzun vadede bu alana da girebileceğinin sinyallerini veriyor. Üretim Müdürü Hüseyin Hazır, şimdiki yüzde 90-95’lik verimi daha iyi noktalara getirmek istedikleri için geri kazanım işine girmeyi düşündüklerini söylüyor. Altınbaş’ın bu konudaki çalışmaları henüz araştırma aşamasında. Ama firma yetkilileri her an işe başlayacak gibi hareket ediyor.
         <br/>
         <br/>
         ‘Sitelerde dağınık çalışılıyor’
         <br/>
         <br/>
         Kapalıçarşı çevresinden uzaklaştırılan ramatçıların çoğunluğu İkitelli’deki sitelere taşınmış. Özellik Çevre Sanayi Sitesi ramatçıların yoğun olduğu bir yer. Buranın dışında PİK Dökümcüler, İstanbul Dökümcüler diğer yerleşme alanlarından. Halen kayıtlı işletmenin yanında kaçak çalışanlar da mevcut. Sayıları konusunda ise çelişkili rakamlar var. Ancak 70 ile 150 arasında değişiyor. Sadece Çevre Sanayi Sitesi’nde 25- 35 arası ramatçıdan bahsediliyor.
         <br/>
         <br/>
         Söz konusu sitelerin kendilerine göre bir düzeni olmasına rağmen, buralara sonradan gelen ramatçıların bu plana uyması mümkün olmuyor. Site yöneticilerinin en büyük şikayetlerinden biri kaçak girişler. İkitelli Organize Sanayi Bölgesi Yönetim Kurulu Başkanı İsmail Us, kendi tespit ettikleri ramatçılar olmamasına rağmen kaçaktan da şüpheleniyor.
         <br/>
         <br/>
         Kiralamak şeklinde sitelere girilemeyeceğini belirten PİK Dökümcüler Sitesi Yönetim Kurulu Başkanı Nedim Çırpıcı ise, site içinde ramatçılara özel bir şekillenme olmadığını söylüyor. Kendi sitelerinde 2 ramatçının bulunduğu bilgisini veren Çırpıcı, yerlerin yüzde 90’ının dükkan sahiplerine ait olduğunu hatırlatıyor.
         <br/>
         <br/>
         Ramatçılardan en dertli olansa Çevre Sanayi Sitesi Yönetim Kurulu Başkanı Yusuf Tokdemir. Arıtma ve filtre sistemlerini kurmaları halinde site yönetiminin ramatçılara diyeceği bir şey yok. Aksi bir durumda gerekli tedbirler alınacak. İş, savcılığa şikayete kadar varsa bile. Çünkü Başkan Tokdemir’in deyimiyle, söz konusu olan insan sağlığı.
         <br/>
         <br/>
         RAMAT NEDİR, NASIL YAPILIR?
         <br/>
         <br/>
         Ramat, gözle görülmeyen altın parçacıklarının yakma ya da elektroliz yoluyla geri kazanılması işlemi. Kuyumcu atölyelerinde altın işlenirken havaya, suya ya da toza karışan parçacıkların oranı yüzde 5’e kadar çıkabiliyor. Bu nedenle söz konusu kaybın en aza indirilmesi için bu işlemin yapılması gerekiyor. Atölyelerden toplanan atıklar, titan kazanlar içinde çok yüksek ısılarda yakılıp, altının dibe çökmesi sağlanıyor. Buradan elde edilen altın tekrar atölyelere yollanıyor. Ramatçılar bu işlem için pay alıyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 562 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19448), [web.archive.org (arşiv bağlantısı)](http://web.archive.org/web/20050216181504/http://www.aksiyon.com.tr:80/yazdir.php?id=19448)
