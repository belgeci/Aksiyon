# Kontenjan fazlasına çare yabancı öğrenci

*Sedat Gülmez 2010.12.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Üniversite sayısı hızla artıyor ama kontenjanlar nasıl dolacak? Vakıf Üniversiteleri Birliği Başkanı Rifat Sarıcaoğlu’nun teklifi yabancı öğrenci, “Nüfusu üçte birimiz Malezya, her yıl 80 bin öğrenci çekiyorsa biz 240 bine erişebiliriz.”
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Yükseköğrenim için üniversite kapısında bekleyenler, eğitim sisteminin yüzlerce probleminden biri. Son yıllarda sayısı artan devlet ve vakıf üniversiteleri sıkıntıyı neredeyse bitirme aşamasına geldi. Hatta o derece ki artık kontenjan arzı, talebi geçti. Peki denge nasıl sağlanacak? Vakıf Üniversiteleri Birliği Başkanı Rifat Sarıcaoğlu, Türkiye’nin uluslararası arenada yakaladığı ivmeye işaretle önerisini sunuyor: “Türkiye artık bir güç ve bunu biz değil Amerika bile kabul etmeye başladı. Bundan yararlanabiliriz. Ama doğru hedef koymak lazım. Mesela Malezya. Nüfusu üçte birimiz ama her yıl 80 bin öğrenci çekiyor. Bunu başarabiliyorsa bir sebebi var. Onlar bu kadar öğrenci çekebiliyorsa bizim tartışma bile yapmayıp 240 bin çekiyor olmamız lazım. Bu bir günde olmayacak tabii ama realist bir hedeftir.”
    </p>
    <p class="MsoNormal">
     Ocak 2008 itibarıyla kurulan Vakıf Üniversiteleri Birliği’nin ilgilendiği tek mesele kontenjan değil elbette. Sarıcaoğlu ile yükseköğrenimin genel aksaklıklarından özel üniversite konusuna, birliğin oluşum sürecindeki sıkıntılardan atılması gereken adımlara geniş bir yelpazede konuştuk…
    </p>
    <p class="MsoNormal">
     -Vakıf üniversiteleriyle ilgili problem nerede başlıyor?
    </p>
    <p class="MsoNormal">
     30 yıl önce o günün şartlarında YÖK kurulmuş. Fakat ileriye dönük “Nasıl bir üniversite?” sorusunun cevabı düşünülmemiş. Zamanla birçok değişiklik oldu. Artık gelinen noktada 1982’de yazılan anayasa ve sonrasındaki YÖK kanunuyla üniversiteleri yönetmek imkânsız hâle geldi. Bir de tabii Türkiye’de tek tip üniversite yok. Dört çeşit var. Devlet, gerçek vakıf, kanunen vakıf statüsünde ancak yaşam biçimi itibarıyla özel mi vakıf mı ne olduğu belli olmayanlar ve uluslararası anlaşmalarla kurulan Türk-Alman gibiler...
    </p>
    <p class="MsoNormal">
     -Gerçek vakıftan kastınız nedir?
    </p>
    <p class="MsoNormal">
     Osmanlı’nın oluşturmaya çalıştığı. Vakfa para gelecek oradan eğitim ve diğer hizmetler için çıkacak. Bugünse kuruluşla ileriye dönük yaşam süreci göz önüne alınmıyor. Üniversite kurmak isterseniz takriben 10 milyon TL ile kurabilirsiniz. Ancak bugün en büyük vakıf üniversiteleri 300 milyon cirolu. 10 milyonluk vakıfla onu devam ettiremezsiniz. Artı vakıflarda illa öğrenci geliriyle yaşam diye bir şey yok. Gelmezse zaten vakıf veriyor olacak. Yine her yıl giderin yüzde 20’sini karşılama şartı var. 300 milyon bütçeniz varsa yüzde 20’si 60 eder ki bu parayla zaten 6 üniversite kurarsınız. Yeni üniversite mi daha cazip yoksa gereksiz yere 60 milyonu vermek mi? Gereksiz derken şunu ima ediyorum, 300 milyon ciro ile kendi kendini çeviriyordur o üniversite. Mantalite önemli. Bu sebeple yeni mevzuat, üstelik dört değişik üniversiteye göre, oluşması lazım.
    </p>
    <p class="MsoNormal">
     -Yükseköğrenime dair aksaklıklar herkesin malumu da niye harekete geçil(e)miyor?
    </p>
    <p class="MsoNormal">
     Bizde maalesef cezalandırma kültürü var. Herkes cezalandırılmaktan ve açık konuşmaktan korkuyor. Şimdilerde yeni anayasa konuşuluyor ki reaktif değil proaktif olmak gerekiyor. Biz de buna karar verdik. Kendi anayasa ve yasa taslağımızı yapıyoruz. Birlikteki üniversitelerin hukuk fakültelerinden hocaları topladık, artı bizler, artı sektördeki önderler. Şunu söyleyeceğiz: “Biz bu yasayla yönetilmek istiyoruz.” Tabii kendileri değiştirebilir.
    </p>
    <p class="MsoNormal">
     -Birlikteki bu ortak hareket şuuru yola çıkarken de var mıydı? Hiç zorlanılmadı mı?
    </p>
    <p class="MsoNormal">
     Katılımcı meselesi... Yabancı futbolcu gelişlerindeki gibi karşılamada binlerce kişi olur, giderken uğurlayan bir kişi olmaz. Bizde de baştan evet denilip aktiflik istenince olmuyor.
    </p>
    <p class="MsoNormal">
     -Ne gibi gerekçeler öne sürülüyor?
    </p>
    <p class="MsoNormal">
     Bulunuyor açıkçası. Öncelikler farklılaşıyor veya biri yükü taşır zaten deyip çekiliniyor. İkincisi de kabul edilebilirlik. Yani birlik sıfatımızla karar vericilerle oturup muhatap alınmak hususu vardı ki bu en zor aşamayı da ısrarcılık ve diyalogla aştık.
    </p>
    <p class="MsoNormal">
     -Resmî merciler “Nereden çıktı bu?” mu dediler yoksa “Aman ne iyi ettiniz!” mi?
    </p>
    <p class="MsoNormal">
     Başı ile sonu farklıydı. Baştan, bir araya gelemezler tarzındaydı, sonra çoğalıyorlar oldu ve nihayet dinlememiz gerekiyor. Onlar dinlerken biz yapıcı bir rol hedefledik. Dolayısıyla artık Yusuf Ziya Özcan Hoca (YÖK Başkanı) ile konuşmak istersem açık açık konuşabiliyorum. Aynı hedefe gidileceğinin farkındayız. Belki öncelikler farklı ama bir müşterekte buluşuluyor.
    </p>
    <p class="MsoNormal">
     -Ya burslular ya da parasıyla okuyanlar tercih eder bakışı da handikap sizler için…
    </p>
    <p class="MsoNormal">
     Vakıf üniversitelerinin de çocuklardaki gibi emekleme, yürüme, koşma ve olgunlaşma dönemi var. Sistemin yarattığı sıkıntılarla bir anda yeni pek çok üniversite kuruldu. Geri dönün 90’lara, bir anda hamle yapıldı, 5-10 üniversite kuruldu sonra durdu. Şimdi tekrar 20-30 okul kuruldu. Her birinin evreleri farklı. Şunu hem devlet hem de vakıf için içtenlikle söyleyebilirim, üniversite olmak kolay değil. Oysa biz kurulduktan bir gün sonra üniversiteyiz. Dünyanın hiçbir yerinde yok bu. Önce kolej, sonra teknik enstitü olunuyor vs. Akabinde üniversite statüsüne ulaşıyorsunuz.
    </p>
    <p class="MsoNormal">
     Evet vakıflar ilk kurulduğunda burslular hariç giriş kolaydı ama zamanla rüştünü ispat etti. Bilkent dünyada ilk 112’de. Tahminim önümüzdeki 10 yılda o yüzlerde en az 3-4 vakıf daha göreceğiz. Emekleme ve yürümeyi geçtiler. Sonra vakıflar yatırımla ilgili daha cesur karar alabiliyor. Rekabet çoğaldı, öncülük ve inovasyonu yapmazsanız yaşama şansınız azalacak. Önümüzdeki 10 yılda bazıları çok sivrilecek bazıları potadan düşecek.
    </p>
    <p class="MsoNormal">
     -Üniversite kurma kararı hükümete göre değişiyor. Bu artık devlet politikası mı olmalı?
    </p>
    <p class="MsoNormal">
     Devlet değil de daha çok hükümet politikası olarak algılamak gerekiyor. Şu soruyu sık soruyorum: “Türkiye nasıl bir toplum olmak istiyor? Servis sektörüne mi, sanayiye mi, bilime mi yöneleceğiz? Yoksa bilgi çağına mı ayak uyduracağız, yoksa birkaçı birden mi? Yoksa hepsi mi?” Kanun koyucular ve yürütmeyi yapanlar bize yön verecek. Maalesef bu net değil. Bir hükümet gelip vakıf üniversiteleri olmamalı diyor, biri gelip yok daha çok olmalı diyor.
    </p>
    <p class="MsoNormal">
     AKP hükümeti geleli beri, havuzda bekleyen diyorum, öğrencileri eritmeye, arz ile talebi dengelemeye çalışıyor, o doğru bir politika. İkinci aşamaya geçildi şimdi, kaliteye yönelik işlem yapılmaya başlandı. Sancılar sürecek. Üniversiteler devletle, hükümetle konuşamıyor çünkü ne konuşacağımızı bilmiyoruz. Defalarca odalar birliğine de bakanlıklara da aynı şeyi söylüyorum, bir araya gelinip, hedefimiz bu, siz de kendinizi buna göre yönlendirin denilmeli. İrlanda, bugünlerde ekonomik kriz sebebiyle iyi bir örnek değil ama, bilişim çağına gitmeye karar verdi ona göre eğitim ağırlıklı gitti. Hindistan keza öyle, artı onlar servise de girmeye çalıştı ve giriyor da. Çin üretim esaslı hizmet sunuyor, onların eğitim yapıları buna dönüştü…
    </p>
    <p class="MsoNormal">
     -Bizim tablo nasıl?
    </p>
    <p class="MsoNormal">
     Çok karmaşık, çözemiyoruz. Geçen YÖK’ten bir yazı geldi, “Önümüzdeki yıllarda hangi bölümlerin açılmasını, hangilerinde kontenjan düşürülmesini düşünüyorsunuz?” diyor. Abes bir soru. İstatistikler ortada son 10 yıldır yüzde 80 meslek yok olmuş. Niye? Gelişmeyle, teknolojiyle. 10 yıl sonrasını öngöremezsiniz ama hangi alanlara gideceğinizi öngörür ve ona göre düzenleme yaparsınız. Hiç duymadığınız mühendislik dalları, yönetim tarzları çıkacak ama yönetimle mühendislik yok olmayacak. Bir araya gelemediğimizden herkes kendi fikriyle yürüyor. Mesela x üniversitesi sosyal bilimlerde kuvvetli olmaya karar veriyor, buna göre belirli dallar koyuyor. Gelen öğrenci de ona göre ben o üniversiteye gitmek istiyorum çünkü içimde bu yatıyor diyor ama bu da doğru değil.
    </p>
    <p class="MsoNormal">
     -Bu derece karışık ortamda üniversite kurmak isteyenler hangi gerekçelerle yola çıkıyor?
    </p>
    <p class="MsoNormal">
     Türkiye’de üniversitelerle ilgili olmaması gereken iki şey var. Birincisi üniversite işi bütün sanayiciler ve holdingler dâhil yaptıkları birçok işe rağmen daha prestijli. Bir de
     <span>
     </span>
     üniversitem olsun mantığıyla yaklaşılıyor. Diğer taraftan kabul edelim etmeyelim siyasi bir güç. Yıllardır üniversitedeki olaylardan ötürü daha çok bilimle uğraşmıyoruz tersine siyaseti yönlendirmeye çalışan kurumlar hâline gelindi. Burada vakıflar daha az ama hepsi dışında demeyeceğim. Dolayısıyla siyasete veya hükümete öneri götürmek, destek veya yön vermek isterseniz onlar da size geliyor, bu yüzden üniversite olması isteniyor. Fakat üniversite yatırım açısından bakarsanız dönüşümü olan bir iş değil, bugünkü kurallarla bundan sonra da olmayacak. Özel üniversiteler kanunu çıkarsa nereye varır onu da inanın çözemiyoruz.
    </p>
    <p class="MsoNormal">
     -Özel üniversiteye veya mantığına ihtiyaç var mı ki?
    </p>
    <p class="MsoNormal">
     Üniversite para olmadan yaşayamaz. Aralarında üyemiz de var isim vermeyeceğim, hiçbir holding sahibi de belirli bir miktardan sonra da üstüne para koymayı düşünmez. Der ki “200 milyon ayırdım bu işe.” artı 1 lira ayırmak istemez. En azından kendi ayakları üstünde durmasını ister. Gelir fazlası olursa ya burs olarak veya büyümeye verir. Bugün, gelirinin yüzde 33’ünden az burs veren üniversite yok. Dünyanın hiçbir yerinde bu oranı veren kurum ayakta kalamaz. Ne oluyor, vakıf devreye giriyor. “10 milyon kaybettim ver” diyor. Ama vakfın ilk günkü gücüyle üniversitenin geldiği nokta arasında dağlar kadar fark var. Vakıf verememeye başlayacak. O zaman üniversite kendini idame etmek zorunda.
    </p>
    <p class="MsoNormal">
     -Nasıl karşılıyor?
    </p>
    <p class="MsoNormal">
     Öğrenci geliriyle veya yeni projelerle. Bu da sınırda götürecek düzeyde. O yüzden kârlı üniversiteye ihtiyaç var mı? Kurallar değişirse olur. Özel olmalı mı? Bence olmalı ki kargaşa ve çok para kazanıyorlar ithamı yok olsun. Nasıl özel lise var. Dersin ki, kurallar bunlar, gelir vergisini ödersin, devamını da sağlayabiliyorsan ayakta kalarak, orada da alıcı tercih ederse kazanırsın. Daha geniş düşünmek lazım yani.
    </p>
    <p class="MsoNormal">
     -Paralı eğitim her zaman itici gelmiştir ama...
    </p>
    <p class="MsoNormal">
     Yükseköğrenimde teşvik yok. Holding sahibinin yatırım yapmasını istiyorsan ona teşvik vermek lazım. Teşvik derken illa üniversiteye değil öğrenciye de verebilirsiniz. Yanlış anlamayın, bugün bir hayvan öğrenciden daha değerli. Hayvancılık yapmak istiyorsanız 2 yıl faizsiz, 5 yıl neredeyse sıfıra yakın faizle inek alabiliyorsunuz. Oysa bir çocuğu okutmak, en pahalı kredi buraya. Hepsinin değişmesi lazım. Bu bile bir teşviktir, neye? Öğrencinin eğitim yapmasına. Üniversite ve devlet faydalanacaktır buradan çünkü daha üretici, daha fazla vergi veren vatandaş çıkacağını düşünmek lazım.
    </p>
    <p class="MsoNormal">
     -Vakıf üniversitesi sayısı 60’a dayandı. Bu kadar hızlı büyümenin artı ve eksisi nedir?
    </p>
    <p class="MsoNormal">
     <span>
     </span>
     Birincisi hükümet arz talebi dengelemeye çalışıyor artısı bu. Şu an denge sağlandı. Hatta plansızlık var. Liseden mezun sayısı bu sene 508 bindi, şu an kontenjan 700 bin. Havuzdakiler eriyince, 200 bin açık kalacak. Veli ücret ödemek istemeyeceğinden çoğu da vakıf olacak. Çözüm basit. Yükseköğrenimi ilk ve ortadan ayrı tutamayız. Mecburi eğitim 10 akabinde de 12 yıla çıkmalı ki devamı sağlayın. Sonra kalite önemli artık. İstemeseniz de belirli kurallara uyacaksınız. Denetimler arttıkça kaliteli okula rağbet artacak. Bu olumlu tarafı, olumsuz… Bu süreçte daha çok yeniler ayakta kalma zorluğu yaşayacak. Özellikle finans ve iş gücü noktasında. Öğretim elemanı bulamıyoruz, bulamayacağız da, alttan yetişen yok. Yurt dışından getirmeye veya oraya gidenleri döndürmeye çalışacaksınız fakat sayısı belli. Gelenler maaş garantisi arayacak, 3 lira daha az verse dahi garantiyi seçecek.
    </p>
    <p class="MsoNormal">
     -Vakıf üniversiteleri çareyi yabancı öğrencide arayamaz mı?
    </p>
    <p class="MsoNormal">
     Son 2 senedir en çok ‘yurt dışından nasıl öğrenci çekeriz?’i konuşuyoruz. Amerika ve İngiltere’ye yaklaşmamız bizim yaşam süremizle olmayacak. Ancak inşallah 50-60 yıl sonra. Tabii doğru hedefler koymak lazım. Bunların içinde bize en yatkını Malezya modeli. 80 bin öğrenci çekiyor yurt dışından…
    </p>
    <p class="MsoNormal">
     -Malezya bir ara çok tartışıldı ama...
    </p>
    <p class="MsoNormal">
     Tartışılabilir ama ben hep rakama bakarım. Nüfusumuzun üçte biri Malezya 80 bin öğrenci çekebiliyorsa, bizim 240 bin öğrenci çekiyor olmamız lazım. Bir günde olmayacak ama bu hedeftir ve realist bir hedeftir. Nereden çekebilir? Niye çekebilir? Güçlü olduğumuz bölgelerden. Türkiye artık bir güç ve bunu biz değil Amerika bile kabul etmeye başladı. Bundan yararlanabiliriz ama bir sürece koymamız lazım. İlk dönemde belki paralel anlaşmalarla. İnsan önce en iyisini ister. O olmazsa aşağı gelir. Sıralama önemli yani. Biz nerdeyiz ikinci yüzde, 2 üniversitemiz var. İlk iki yüzdeki, üç yüzdeki, dört yüzdeki okullarla anlaşma yapılırsa, köprü oluşturulursa 2 yıl bizde 2 yıl orada oku vs. Bizden de diploma al, oradan da teklifleri dillendirilirse süreci kısaltabiliriz.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28226-kontenjan-fazlasina-care-yabanci-ogrenci.html), [web.archive.org (arşiv bağlantısı)](http://web.archive.org/web/20121112180736/http://www.aksiyon.com.tr:80/aksiyon/haber-28226-kontenjan-fazlasina-care-yabanci-ogrenci.html)
