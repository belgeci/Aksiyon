# Maraş dondurmasının sırrı Kadriye Teyze'de

*Sedat Gülmez 2005.07.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Üç yüz yıllık mâziye sahip Maraş dondurmasının sırrını bilen birkaç kişiden biri Kadriye Kambur. Kayınpederi ve eşinden aldığı gizli reçeteyi, oğulları Mehmet, Atilla ve Erdal dışında kimseye vermiyor. Kambur ailesi 300 yıllık gelenekle dondurma üretmeye devam ediyor.
  </font>
 </div>
 <div id="newsText">
  <font class="detail-text">
   Maraş'ın Şekerli Mahallesi'nde geniş avlulu bir ev. On beş metrekarelik avlunun her yanı kurutulmuş orkide yumrularıyla dolu. Alanın ortasındaki üç kadın yumruları kalitesine göre tasnif ederken, dördüncüsü seçilenleri taşla ezip el değirmeninde öğütüyor. Öğütülen yumrular toz haline geldikten sonra avlunun bir ucunda çalışmaları denetleyen Kadriye Kambur tek tek test ediyor bunları. Birincisi, ikincisi, üçüncüsü derken eline alıp kokladığı, yakından bakıp incelediği toza bakarak "İşte bu. Diğerlerini ayırın." diyor. Bu avluda üç yüz yıldır yapılan işlem meşhur Maraş dondurmasına katılacak ürünlerin seçimi, seçimi yapan ise Maraş dondurması ile özdeşleşmiş MADO'nun sahibi Mehmet Kambur'un annesi Kadriye Kambur. Bir başka ifadeyle Maraş dondurmasının sırrını en iyi bilen kişi.
   <br/>
   <br/>
   Bu işlem MADO dondurmalarına katılacak her salep için tekrarlanıyor. Anne Kambur'un denetiminden geçmeyen hiçbir salep dondurmaya katılmıyor. Çünkü ünü dünyaya yayılan Maraş dondurmasının sırrını bilen nadir kişilerden birisi o. Hikayesi ise neredeyse dondurmayla özdeşleşmiş. 'Bu evin kapısına geldiğim günden bu yana dondurmacıyım.' diyecek kadar bu işle uğraşıyor.  Peki  Maraş dondurmasını farklı kılan ne? 50 yıldır bu işin içinde olan Kadriye Kambur farkı tamamen malzemeye bağlıyor. Keçi sütü, şeker ve salep. Ancak tamamının Maraş'tan elde edilmesi gerekiyor. Çünkü 'Maraş dondurması' ancak bu topraklarda özelliğini kazanıyor.
   <br/>
   <br/>
   İlk aşamanın karışım hazırlama olduğunu belirten Kadriye Kambur, eskiden ölçümleri fincanla yaptıklarına dikkat çekiyor. Dondurmanın beyazlık ve kıvam kazanması içinse, devamlı savrulması lazım. Bir diğer önemli aşama ise soğutma işlemi. Kahramanmaraş'ı duvar gibi saran Ahır Dağı'na yakın köylerde ikamet edenler, tepelere yeni yağan karların üzerini çalı ve odun parçalarıyla kapatır ki erimesin. Hazirana kadar bekleyen karlar, bu ayda kütleler halinde şehre indirilir ve dondurmacılara satılır. İmalathanelerdeki büyük havuzlarda toplanan Ahır Dağı karı, dondurmalara soğutucu görevi görür. Tüm bunlar olurken, bir yandan da yüksek köylerden getirilen keçi sütleri pişirilmeye devam edilir.
   <br/>
   <br/>
   Dondurmanın en önemli malzemesi şüphesiz salep. Hazırlanma sürecinde ne kadar dikkatli olunursa, kalitesi de o kadar artıyor. Orkide kökünden elde edilen salebin geçirdiği evreleri şöyle sıralıyor Kadriye Kambur, "Toplanan kökleri ya sütle, ya ayranla ya da suyla kaynatırsınız. Sonra da kurutursunuz." Bu arada en iyi salep de Gavur Dağı orkidelerinden elde ediliyor. Maraş'ta 'Davulcu Mehmet' diye nam salan kayınpederi Mehmet Kambur'dan kalan bu 'sıırı' bugüne kadar kimselere açmadığını söylüyor. Kayınpeder Kambur, her ne kadar kökleri kaynatmak için üç seçenek olsa da hep sütle kaynattırır ve gölgede kurutturur. Çünkü güneşte kuruyan salebin gerek rengi gerekse dolgunluğu ve kıvamı diğeri kadar verimli olmuyor. Lezzeti artıran son faktör ise, orkide köklerinin mutlaka su değirmeninde çekiliyor olması.
   <br/>
   <br/>
   Kambur'un okul olan evi
   <br/>
   <br/>
   Kambur ailesi, Kahramanmaraş'ın en eski ve bilinen dondurma üreticisi. Halihazırda şehrin değişik yerlerinde dondurmacılık yapan birçok isim, bu ailenin tezgahından geçerek işe başlamış. Kadriye Kambur, bu duruma atıfta bulunarak, "Şimdi hepsi iş güç sahibi oldu; Allah daha çok versin. Ama şu var ki evin en boş halinde on kişi bulunurdu. Kimi tatlı yapardı, kimi dondurmaya yardım ederdi." Kambur'un ifadesine göre bugüne kadar onlarca dondurma ustası yetişmiş Şekerli Mahallesi'ndeki bu evde. Bütün hayatı dondurma ve salep olan Kadriye Kambur'un sohbetinde de bu iki unsur baskın. Ne zaman konu başka bir alana kaysa hemen salep ile ilgili püf noktaları sıralıyor; "Eğer işlemede problem çıkmazsa salebin kilosu 200-300 Yeni Türk Lirası'nı buluyor. Ama sütün dışında ayran ya da suyla kaynatılır, üstüne bir de güneşte kurutulup rengini ve kıvamını almazsa 10 YTL'ye kadar düşebiliyor, kilosu."
   <br/>
   <br/>
   Salebin haricinde dondurmaya dair birçok sırrın kendisinde olduğunu söyleyen Kambur, "Ben bu sırların çoğunu oğullarımla paylaştım ve onlar da emanete layıkıyla sahip çıktı. Ata mesleklerini öldürmediler." yorumunu yapıyor. Dört kuşaktır dondurmacı olan ailenin, bu kadar başarılı olmasının arkasında, 'birlik ve beraberlik'leri yatıyor. Annenin etrafında kenetlenen üç kardeş ve beşinci kuşağı ihmal etmeyen bir anlayış.
   <br/>
   <br/>
   MADO, bir aile geleneği olarak kendine özgü bu 'sırları' sürdürüyor. MADO fabrikasında çalışan yüzlerce işçiden biri olan Seyfettin Soğukpınar bu açıdan kilit isimlerden biri. 'Hacı Baba' lakaplı Soğukpınar'ı diğer elemanlardan ayıran çok önemli bir özellik var. Öncelikle o, Mehmet, Atilla ve Erdal Kambur'a dede yadigarı. Askerde ve Maraş Belediyesi'nde bando takımında yer aldığı için 'davulcu' lakabı ile anılan Mehmet Kambur'un yanında çıraklığa başlar, 1950'de. O tarihten bu yana da Kamburlar'la birlikte çalışıyor. "O, davulcu dedemin bize emaneti." diyen Atilla Kambur, "Bizlerin çocukluğunu bilir. Bir anlamda bizden forsludur fabrika içinde. Zaman zaman çayını dahi bizden ister." diye devam ediyor.
   <br/>
   <br/>
   Elli beş yıla sığan dondurmacılığında o seviyeye gelir ki Seyfettin Soğukpınar, bir nevi 'MADO gurmesi' gibi çalışıyor. Fabrikaya gelen her sütün; üretilen dondurmanın tadına ilk bakan ve kalite kontrolünü yapan isim 'Hacı Baba'. Onun damak tadına güvenen Kambur kardeşler, 'Olur' vermediği hiçbir dondurmayı fabrikadan dışarı çıkarmıyor. "MADO mamullerinin kendine has bir tadı vardır; eğer siz onu yakalamadan piyasaya markayla sürerseniz problem yaşanır; bu işin sırrı da burada işte." yorumunu yapıyor Seyfettin Soğukpınar.
   <br/>
   <br/>
   On dokuz yıldır MADO'nun kontrol bölümünde çalışan Hatice Bilmen'in durumu da Hacı Baba'dan farklı değil. O da Kambur ailesinin ağız tadına güvendiği biri. Bilmen, Hacı Baba gibi, içtiği sütün hangi hayvandan, keçiden mi, davardan mı, mandadan mı sağıldığını anlıyor. Hatta sütün kaynarken bozulup bozulmayacağını dahi ilk içişte fark ediyor. Gerek Soğukpınar gerekse Hatice Bilmen, sütün içindeki kokuları; sütü kullanılan hayvanın soğan, sarımsak yiyip yemediğini bilecek kadar uzman. Bu ayrımları yapacak alet olmaması bu ikilinin üzerine binen yükü ağırlaştırıyor.
   <br/>
   <br/>
   Peki MADO fabrikasında sütün dondurma olana kadar geçen serüveni nasıl? Önce her sabah gelen sütlerin sıcaklığı ve besin değeri (ph) ölçülüyor. Günlük ortalama 5 ton süt işlenebilen fabrikanın olmazsa olmazı bu ilk işlem. Sonrasında kaynatılan sütün içine 'yeteri kadar' salep ve şeker ilave ediliyor. Ancak MADO yetkilileri, katkıların oranlarını asla söylemiyor. Süt, şeker, salep karıştırılınca yoğurma işlemine geçiliyor. Özellikle yoğurma aşamasında Atilla Kambur hep işin başında. O gelmeden kimse elini sürmüyor karışım kazanına. En az yarım saat bir elinde kepçe devamlı harmanlıyor katkıları. İş bitince de  paketleme ve depolama başlıyor. Bu iki aşama ayrı bir öneme sahip. Üretilen tüm mamullerin dört bir yandaki MADO şubelerine bu fabrikadan gittiği düşünüldüğünde, paketleme ve depolamanın önemi ortaya çıkıyor.
   <br/>
   <br/>
   Türkiye'den Kore'ye Maraş dondurması
   <br/>
   <br/>
   MADO üretimi mamuller yurtiçinde İstanbul, Ankara, Adana gibi büyük şehirlere;  yurtdışındaysa Suudi Arabistan, Birleşik Arap Emirlikleri, Kore gibi ülkelere gönderiliyor. Birçok dondurmanın süt yerine süt tozu ile hazırlandığını söyleyen Atilla Kambur, kendi mamullerinin adı geçen her yerde beğenilmesini tabiiliklerine bağlıyor. "Bizim sütümüz de, salebimiz de en doğal koşularda hazırlanıyor. Sütler içinde en kalitelisi mandanınki olmasına rağmen biz keçiyi seçiyor. Çünkü keçi her otu yemez, seçicidir; en iyisini, tazesini arar."
   <br/>
   <br/>
   Süt ve salep kadar fıstıklarda da seçici Kamburlar. Dondurmaya katacakları fıstıkların taneleri küçük olanlarını tercih ediyorlar. Çünkü bunların rengi daha yeşil ve tadı daha lezzetli oluyor. Özellikle Pazarcık, Çağlayangil ve Maraş merkezin fıstıkları seçiliyor. Tüm bunların anneleri Kadriye Hanım'ın tavsiyesi olduğuna dikkat çeken Atilla Kambur, tüm denetimleri de ona bağlıyor. Son elli yıl içinde ummadıkları kadar büyüyen Kamburlar'a 'Ya Ahır Dağı keçilerinin sütü, Gavur Dağı orkidelerinin kökü bir gün biterse" diye sorunca, Atilla Bey'den, "Biz ne kadar büyüsek de hepsi yeter. Çünkü önümüzde Allah uzun ömür versin anamız var ki neyi nasıl kullanmamız gerektiğini her daim hatırlatır." diyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-13769-34-maras-dondurmasinin-sirri-kadriye-teyzede.html), [web.archive.org (arşiv bağlantısı)](http://web.archive.org/web/20130922053344/http://www.aksiyon.com.tr:80/aksiyon/haber-13769-34-maras-dondurmasinin-sirri-kadriye-teyzede.html)
