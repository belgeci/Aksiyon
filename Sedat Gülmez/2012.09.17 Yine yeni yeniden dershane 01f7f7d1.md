# Yine yeni yeniden dershane

*Sedat Gülmez 2012.09.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Meğer özel dershaneler, orta ve yükseköğretime geçiş sınavlarına destek ve ara sınıflara yardımın yanında siyasete de koltuk çıkıyormuş. Gündemin “izah sınırının ötesine geçtiği” anlarda ismi zikredilerek politikayı rahatlatıyormuş!
  </font>
 </div>
 <div id="newsText">
  <font class="detail-text">
   <p>
    Osmanlı tarihinde duraklama devrine dair sık sık zikredilen bir tespit vardır: “Devleti sıkıntıdan kurtarmak için ortaya atılan ve tatbik edilen uygulamalar -ki çoğu şiddete dayalıdır- günü kurtarmadan öteye geçemedi.” Sebep-sonuç ilişkisinden uzak, geleceği planlamayan, anlık kazançlarla yetinen ama daha da vahimi atılan adımın ne gibi yıkıcı neticeler doğuracağını düşünmeyen bir yaklaşımın eseridir bu metot. Uzun vadede devlete kârdan çok zarar getirmiştir. Gelgelelim aradan yüzyıllar geçmesine rağmen hâlâ bu bakış açısıyla meselelere yaklaşılabiliyor. Özel dershane tartışması da bunu açıkça gösteriyor…
    <p>
     50 yılı aşkın süredir eğitim sisteminin bünyesinde yer alan dershanelerle ilgili tartışmalar belirli dönemlerde toplum önüne getirildi. En son çıkış Mart 2012’deydi. Liselere geçiş sınavı kaldırılacak, dolayısıyla zamanla dershaneye gerek kalmayacak gibi bir yaklaşım söz konusuydu. Tabii sektördeki sivil oluşumların da söyleyecekleri vardı. Özel Dershaneler Birliği (Öz-De-Bir) bunlardan biriydi. Yaklaşık 1000 dershanelik teşekkül, 20-25 binlik öğretmen istihdamı, 15- 20 bin de diğer personel... Nihayet hepsinin ailesi. Dershanenin anlamı sadece öğrenci ve sınav değildi, bir de bu yönü vardı. Acaba yola çıkarken bunlar düşünülüyor muydu? 6 ay önce yalnızca birkaç gün konuşulmuş, akabinde, neredeyse bütün mevzular gibi, gündemdeki yerini başka konulara bırakmıştı. Fakat geçen hafta Başbakan Erdoğan tekrar ele aldı dershaneleri. Kapatılacaklardı! Hem de 2013-2014 öğretim yılına kadar... Mağduriyetler de düşünülmüştü muhakkak, bu sebeple özel okula dönüşmeleri telkin ediliyordu. İyi de dershane sadece, sahiplerini ilgilendiren bir olgu mu? Bu soru akıllara gelmemişti herhâlde ki konunun öğrenci, eğitim sistemi, sınav boyutu dikkatlerden kaçıyordu. Ama mevcut tablo göz ardı etmeye pek değil, hiç elverişli değil!
     <p>
      İnsanın fıtratında hep daha iyisini istemek var. Eline geçirdiğiyle bir süre oyalanır ama ardından daha iyisini ister. Tabiatıyla bu durum birçok saha gibi eğitim için de geçerli. Aileler evlatları için iyi bir ilkokul, sonra ortaöğretim ve üniversite talep ediyor. Ama Türkiye şartlarında devletin arzı bunların tümünü karşılamaya yetmiyor. Özel teşebbüs de ancak maddî gücü yerinde kesimlere sesleniyor. O zaman daha iyisini arzulayan ve bunu zihnî altyapısı yönüyle hak eden ne yapacak? Yarışacak! Başta liselere geçiş ve üniversite imtihanlarının oluşum sebebi tamamıyla bu tablodan doğuyor. Süreç burada bitmiyor tabii. Sınavlara hazırlık aşamasında da maddî güç kendini gösteriyor. Zengin aileler çocuklarına ek derslerle takviye kapısı aralıyor. Ya diğerleri? Onlar da dershanelerle eksiklerini gidermeye çalışıyor. Evet, tam ifadesiyle eksiklerini gidermeye. Çünkü okullarda verilen eğitim yetersiz kalıyor. Peki, dershaneler söylenildiği kadar yük getiriyor mu ailelerin bütçesine?
      <p>
       MEB ile ÖSYM koordinasyonsuz
       <p>
        Şüphesiz belli bir ekonomik güç lazım. Fakat Türkiye şartlarında artık dershane ücretleri öyle geniş bir yelpazede seyrediyor ki çoğu aile büyük oranda zorlanmıyor. Bugün dershane fiyatları yurt genelinde 900 ila 7000 TL arasında değişiyor. Ortalamalar üzerinden kaba bir değerlendirme yaparsak tablo şu şekilde beliriyor. 3000 TL’lik yıllık ücrete sahip bir dershane 10 ay taksit yaparsa, ailenin bütçesinden ayda 300 TL çıkıyor. Asgarî ücrete sahip bir kişi için büyük para denebilir. Ama onun da bütçesine uygun dershaneler bulunduğu unutulmamalı. Bir de indirim sınavları var. Türkiye genelinde artık indirim imtihanı yapmayan dershane yok gibi. Az önceki misal üzerinden hareket edersek öğrenci yüzde 50 indirim kazanırsa ailesine 150 TL katkı sağlamış oluyor.
        <p>
         Diyelim ki dershaneler kapandı ama eğitim süreci mevcut hâliyle devam ediyor. Yine yarış var, yine eleme söz konusu. O zaman ebeveynler sadece okulda verilen eğitimle yetinecek mi? Bu soruya “Evet” demenin imkânı yok. Çözüm büyük oranda özel derslerde aranacak. Yani bir saatlik ders için yer yer değişmekle birlikte asgarî 50 TL ücret. Öğrencinin bir ayda 10 saat ders aldığı varsayılsa 500 TL. Bu kadar sürede o derse dair bütün konular bitmiş kabul edilse bile sırada diğer dersler var. En az 4 ders üzerinden hesap yapılsa ayda 2000 TL. Birkaç ay süreceği kesin. Bu durumda hesap daha da pahalıya geliyor. Mersin’de matematik dersi veren bir üniversite öğrencisinin anlattıkları konuyu daha iyi izah edecektir. “İlde dershane ücretleri ortalama 2500 TL civarı. Özel dersin saati ise iki şekilde ele alınıyor. Ya bire bir ki 50 TL ya da 4 kişilik grup halinde 80 TL. Grupta kişi başı 20 TL’ye geliyor. Ayda 10 saat olsa 200 TL. Ama bütün bölümlerin bu zaman zarfında bitirilemeyeceği bilinmeli.”
         <p>
          Ve Başbakan Erdoğan’ın değindiği müfredat meselesi… Dershanelerin sınav müfredatını belirlediği ama müdahaleleri sayesinde bunun önüne geçildiği ifadesi… Dershane camiasına ucundan kıyısından dâhil olan veya bu çarkı bilenler, Başbakan’ın sözlerini şaşkınlıkla karşılıyor. “Çünkü dershanelerin bilhassa üniversite sınavlarında çıkacak soruları belirleme gibi bir pozisyonu yok.” diyorlar. O zaman meselenin aslı… Tamamıyla Millî Eğitim Bakanlığı (MEB) ile Ölçme Seçme ve Yerleştirme Merkezi (ÖSYM) arasındaki koordinasyonsuzluktan kaynaklanıyor. Olay gayet basit. MEB müfredat değiştiriyor. Yeni ders kitapları ona göre hazırlanıyor. Ama ÖSYM ya bunu dikkate almıyor veya eski kitaplardan soru hazırlamak kolayına geliyor. Böylece öğrencinin okulda görmediği konulardan soru çıkabiliyor. Dershaneler de bunu bildiğinden anlatmadık konu bırakmıyor. Tabiatıyla çıkan sorularda da dershane öğrencisi zorlanmıyor. Bazı derslerde bu problem aşılsa da hâlâ devam edenler var. Eğer dershaneler bu yola başvurmazsa bilhassa mezun öğrenciler, ki üniversite sınavlarına katılan kitle içinde oranları yüzde 50’nin üzerinde, mağduriyet skalasında ilk sıraya oturur.
          <p>
           Nihayet bütün süreçte dershanelerin hiç mi kabahati yok? Merdiven altı işletmelerden, 700-800 TL’ye öğretmen çalıştıranlardan, denetim gevşekliğini kendi çıkarlarına kullananlardan söz etmemek olmaz. Kaldı ki bunlardan sektörün, işini düzgün yapmaya çalışan kesimi de muzdarip. Ama çare kapatmak mı? Son yıllarda doğu illerinde hissedilir düzeyde gelişen üniversite kazanma hâli, açılan dershanelerden sonraya rastlarken, orta veya alt gelir grubu büyük şehirlerdeki namlı okullarda okuma fırsatına dershaneler eliyle erişirken, bu soruya kestirmeden “Evet” demek mümkün değil!
          </p>
          <p>
          </p>
          <p>
           “Bürokrasiden gelen anlık, günlük müdahaleler…”
           <p>
            Ankara Üniversitesi Eğitim Bilimleri Fakültesi Öğretim Üyesi ve Eğitim Sosyoloğu Prof. Dr. İsmail Doğan, dershane meselesine kafa yoranlardan. Ancak o atılacak adımın önünün ve arkasının iyi hesaplanması gerektiğini, aksi durumda çıkacak sonuçların mevcut tabloyu daha da kötüye götüreceğini söylüyor. “Özel dershaneleri sistem ortaya çıkardı. Yarışmacı ve rekabetçi sistem eleme, seçme, ayıklama gibi teknikleri esas almakta. Dünyanın her yerinde bu böyle. Sayı arttıkça seçim ve ayıklama kaçınılmaz. Türk eğitim sisteminin sorunu da sayısal boyut. Bu noktada merkezî sınavlar biricik çözüm olarak devreye girmiş. Bu da program ve müfredat içeriklerinin kaliteye dönük hedeflerini kesintiye uğratmış; öğretmen, öğrenci, veli ve okul yönetimlerini pratik arayışlara, beklentilere odaklamış. Dershaneler, bu aşamada ihtiyacı karşılamış. Ancak eğitimde fırsat eşitliğinin özel bir olumsuzluk alanı olmaktan kurtulamamış. Dershane imkânları ve pedagojik pratiklerden yoksun öğrenciler yarışma gerisinde kalmış. Yine dershane pedagojik bir konu olmanın yanında sosyolojik olgu olarak da sistemdeki yerini almış. Nihayet buna göre dershanelerin kaldırılması girişimi, pedagojik ve sosyolojik boyutları dikkate alınmadan yapılmamalı. Sakıncaları iyi hesaplanmalı. Ama bu vesileyle gördük ki, eğitim sisteminin en büyük sorunu bürokrasiden gelen anlık, günlük ve dönemsel müdahaleler. Bakanlık, tıpkı 4+4+4 uygulamasındaki gibi, bu girişiminde de başta akademisyenler olmak üzere eğitimin gerçek muhatapları ile ön görüşmeler, müzakereler ve bilgi alışverişleri yapmaksızın hareketi seçmekte.”
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33610-173-yine-yeni-yeniden-dershane.html), [web.archive.org (arşiv bağlantısı)](http://web.archive.org/web/20131117171509/http://www.aksiyon.com.tr:80/aksiyon/haber-33610-173-yine-yeni-yeniden-dershane.html)
