# Cumhurbaşkanı Erdoğan'ın fotoğrafını çekmek isterdim

*Sedat Gülmez 2007.07.02*

<div class="pNewsDetailMainContent ctx_content" itemprop="articleBody">
 Siyasî fotoğrafçılığın duayeni Erol Atar, Turgut Özal'dan Süleyman Demirel'e, Tansu Çiller'den Alparslan Türkeş'e hatıralarını Aksiyon'la paylaştı. 7 yıl önce mesleği bırakan Erol Atar, bu kararının gerekçelerini de açıkladı.Fotoğraf stüdyosunun telefonu çaldığında, ahizenin öteki ucunda Başbakan Tansu Çiller vardır: "Erolcum, Alparslan Bey'i fotoğraf çekimi için almıyormuşsun. Kendisi sevdiğimiz, saydığımız bir büyüğümüzdür. Rica etsem isteğini yerine getir misin?" Çiller'in aracı olduğu isim, Türk siyasetinin 'Başbuğ'u Alpaslan Türkeş'ten başkası değildir. 90'lı yıllarda neredeyse tüm siyasîleri saran "Erol Atar'ın objektifine poz verme" isteği MHP liderinde de vardır. Fakat birkaç kez teklif gitmesine rağmen Atar, işlerinin yoğunluğunu bahane ederek, bunu kabul etmez. MHP'nin 'sert görünümü' Erol Atar'ın isteksizliğinin esas sebebidir; ama Başbakan Çiller müdahale edince kaçış yolu kalmaz.
 <br/>
 <br/>
 Sonrasında Türkeş ile Atar çekim tarihini belirler: "Stüdyoya gelmeye karar verdi. Randevu günü yanında korumasıyla geldi. Kalabalık gelmemesine şaşırdım. Ama öyle hoş bir insandı ki birden kanım kaynadı. Babam, amcam hâsılı aileden biri izlenimi bıraktı bende." 27 Mayıs darbesinin tok sesli albayı objektif karşısında her istenileni yapmaya gayret eder. Çekilen tüm fotoğraflar güzel de çıkar. Aralarındaki sıcak ilişki partinin İstanbul'daki yeni merkezinin açılışına bizzat çağrılmaya kadar uzanır. Ülkücü camia da başbuğlarına hürmeten Erol Atar'a ayrı bir saygı gösterir: "Mesela otoparka gidiyorum, yer yok; oradan biri geliyor, 'Erol ağabey buyur, sıkıntı varsa halledelim' diyor. Ben Türkeş'i sevdim, onun yakınları da beni sevdi yani."
 <br/>
 <br/>
 ÖZAL'LA BAŞLAYAN SERÜVEN
 <br/>
 <br/>
 Yukarıdaki anekdot, fotoğrafçı Erol Atar'ın siyasîlerle bezeli yüzlerce anısından biri. 90'lı senelerde çektiği politik lider fotoğraflarıyla gündeme gelen sanatçının objektifine poz veren Turgut Özal, Süleyman Demirel, Mesut Yılmaz, Tansu Çiller ve daha nicelerine dair anlatacağı çok şey var. Atar, çalıştığı dönem hiç dile getirmediği hatıralarından hatırlayabildiklerini 7 yıldır âdeta inzivaya çekildiği İzmir'de Aksiyon'la paylaştı.
 <br/>
 <br/>
 Erol Atar'ın mesleğe başlaması istekten ziyade mecburiyetten kaynaklanır. Ankara'da fotoğrafçılık yapan babası felç geçirince baba mesleğine sahip çıkmak zorunda kalır. Henüz lise çağındaki bir genç için zor bir tercihtir bu. Sonrasında çeşitli 'artistik' faaliyetlere girer ve bir süre Ankara Sanat Tiyatrosu'nda kulis fotoğrafları çeker. Küçük gazinolarda şarkı söyleyen Kamuran Mengü'ye çektiği fotoğrafları görüp beğenen Zeki Müren, bir gün kapısını çalar. Sanat güneşinin kareleri ertesi gün gazetelerde yer alınca gözler Atar'a çevrilir. Zamanla artan ünlü müşteri sayısı, onu İstanbul'a taşır. Burada işleri yolunda gider ve geniş bir çevre edinir: "Benim meslek hayatımda iki sıçrama dönemim var. Birincisi Zeki Müren'in,  ikincisi de Turgut Özal'ın bana poz vermesi."
 <br/>
 <br/>
 SİZİ CUMHURBAŞKANLIĞINA BEN OTURTTUM
 <br/>
 <br/>
 Ünü sanat ve magazin camiasında yayıldıkça işleri de yoğunlaşır. Bir gün Başbakanlık'tan ararlar. Başbakan Turgut Özal, fotoğraf çektirmek istediğini söyler ve Ankara'ya gelmesini ister. Teklifi kabul eder ve soluğu başkentte alır. Daha ilk görüşmede etkilenir, Özal'ın günü değil yarını yaşayan biri olduğu kanaatine varır. Dünyaya açılmayı düşünen Özal'ın 'görsel desteğe' ihtiyacı vardır. "İç ve dış siyasette kullanılacak kalitede fotoğraf istiyordu. Türkiye'nin yönünü dışarıya çevirme niyetindeydi. Bu sebeple zihinlere görüntülerin yerleşmesi gerektiğine inanıyordu." diyen Atar, merhumun sert ve halka mesafeli devlet adamı imajını yıktığını söylüyor. Zamanla bu düşünce siyasîlerde genel kabul görür ve gündelik hayatlarını halka yansıtırlar. Fotoğraf bir açılım getirir bu anlamda. Özal, ilk çekilen fotoğrafları beğenince devamı gelir. O, başbakanın özel fotoğrafçısıdır artık.
 <br/>
 <br/>
 Yıl 1989. Cumhurbaşkanı Kenan Evren'in 7 yıllık görev süresi dolmak üzere.  Özal'la birlikte Atar'ın kariyeri de bir basamak yükselir. Yemin töreni sonrası Erol Atar, ekibini toplayarak fotoğraf hazırlığı için Çankaya Köşkü'ne geçer. Bir müddet sonra Özal yeni makamına gelir ve çekim başlar: "O an yüzünde öyle bir heyecan vardı ki, nasıl diyeyim, hani bir şey sizi çok mutlu eder, yüzünüze sirayet eder, o işte. Fotoğraf ânı odur, bir gün sonraya kalsa kaçırırsınız o pozu." Yeni cumhurbaşkanı masasına yönelince Atar koltuğu çeker ve "Efendim sizi makama ben oturttum." der.
 <br/>
 <br/>
 Özal'ı makamında ilk kez çeken Erol Atar, Köşk fotoğrafçısıdır artık. Kartvizitine işlenen bu ibare sayesinde kendine güveni artar: "Saygınlığım katlandı. Magazin dünyasında 'Ekmeğini sayemizde kazanıyor, bize muhtaç.' diye düşünenler vardı. Ama Cumhurbaşkanı'na çalışınca 'Acaba beni çekmeyi kabul eder mi?' denildi."
 <br/>
 <br/>
 Özal çiftinin dinamizmi Erol Atar'ın her zaman ilgisini çeker. Başbakanlık Konutu'nda 4 gün geçirdiği Özallar için gün sabah 6'da başlar. Aceleyle güne hazırlanan ikili, farklı toplantılar, mitingler, davetler için erkenden yola koyulur. Akşam dönülünce merhum Özal bilgisayarına, Semra Hanım ise dikişine dalar.
 <br/>
 <br/>
 YENİ PARTİ FOTOĞRAFI CENAZEDE KULLANILDI
 <br/>
 <br/>
 Cumhurbaşkanı Özal, vefatından 3 ay önce yine fotoğraf çektirmek ister. Köşk'e çıkan sanatçı, Semra Hanım'ın moralsizliğini fark eder; ama anlam veremez. Cumhurbaşkanı,  makamından bağımsız, özgür ve halka açık kareler ister. "Belki parti kurarım deyince anladım görevi bırakmayı planladığını. Eşi istemiyordu ayrılmasını. Ancak o kararlıydı." diyen Atar, 'yeni parti' için tasarlanan kareleri çeker. İçlerinden biri genel merkeze asılmak üzere pano haline getirilir. Özal'ın vefatıyla tüm hazırlıklar elde kalır. Genel merkez için düşünülen pano da cenazede en önde taşınır.
 <br/>
 <br/>
 Hem başbakan hem de cumhurbaşkanıyken Özal'la çalışma fırsatı yakalayan ünlü fotoğrafçı, iki makam arasında fazla ayrım yapmıyor. Ama Başbakanlık gürültülü, geleni gideni çok bir mevki. Çankaya'ya ise düzen hâkim. Bu sebeple Çankaya'da daha rahat ettiğini söylüyor.
 <br/>
 <br/>
 Ancak daha sonra başbakan olan Mesut Yılmaz'la aynı sihri yakalayamaz. Atar, insanî ilişkilerde takdir etse de müşteri anlamında eleştiriyor Yılmaz'ı. Çünkü eski başbakan kendini fotoğrafa veremiyor, zihni sürekli bir şeylerle meşgul. Ama sanatçının Yılmaz'la bir hatırası var ki aklına geldikçe hep güldüğünü söylüyor.
 <br/>
 <br/>
 Genel seçim dönemi Siyasete Doğru Yol Partisi (DYP) Genel Başkanı sıfatıyla geri dönen Süleyman Demirel, Mesut Yılmaz liderliğindeki ANAP'ın en önemli rakibidir. Fotoğrafa ikisi de önem verir. Erol Atar ANAP'la çalışıyor. Fakat Yılmaz'ı ikna eden arkadaşı Ahmet San yüklü miktarda para vererek özel çekim için Fransız reklamcı Jacques Seguela'yla anlaşır. Her ne kadar Atar'ın partiyle çalışması devam etse de gelişmeleri takip eden DYP kanadı Demirel'i çekmesi için teklif getirir: "Durumu yadırgayanlar olabilir; ama o dönem 17 siyasî partiyle çalışıyordum. Neticede sanatçıyım ve profesyonelim. Bir siyasî partiye bağlanmam söz konusu değil."
 <br/>
 <br/>
 BEN HÂLÂ İKTİDARIN FOTOĞRAFÇISIYIM!
 <br/>
 <br/>
 Aynı günlerde işadamı Şadan Tuzcu'nun oğlunun düğünü için de sipariş alır. Nikâh günü ekibiyle düğündedir. Nikahta Erol Atar'ı gören Yılmaz, Demirel'le anlaşmasına atıf yaparak, "Ne haber muhalefetin fotoğrafçısı?" diye sorar. "Ben de 'Ne yapalım, siz kabul etmediniz böyle oldu, ekmeğimizi kazanıyoruz neticede.' cevabını verdim." diyen Atar, yine de bu lafı unutmaz.
 <br/>
 <br/>
 Seçimler yapılır, DYP iktidara gelir. ANAP muhalefettir artık. Atar, bu kozu yeri gelince kullanır: "Fırsatını bulsam Yılmaz'a cevabını versem diye bekledim. Bir yılbaşı günü Uludağ'da karşılaştık. Masasına gittim, yeni yılını tebrik ettim 'Ne haber, ben hâlâ iktidarın fotoğrafçısıyım.' dedim. Yılmaz koptu gülmekten. Sonra masadakilere durumu anlattık, bütün gece buna gülündü."
 <br/>
 <br/>
 Gelelim Demirel'le çalışma dönemine. DYP lideri fotoğraf çektirmeyi sevmez; ama Cavit Çağlar ve danışman Erman Yerdelen gibi yakınları seçimler için kendisini ikna eder. İkili Erol Atar'ı düşündüklerini söyleyince 'Baba' kabul eder. Atar ise bu talebe çekinceli yaklaşır. Zamanın siyasî atmosferinde DYP'ye katılan ya da işbirliğine giren herkes için 'transfer oldu' açıklaması yapılmaktadır. Basında kendisiyle ilgili 'transfer' kelimesinin kullanılmasından korkan sanatçı, teklifi şartlı kabul eder. Bir kere çekimler bitene kadar kimsenin haberi olmayacaktır. Ve zinhar 'transfer oldu' yazılmayacaktır!
 <br/>
 <br/>
 Ünlü fotoğrafçı bir süre sonra başkente gelir. Öncesinde Amerikan Büyükelçiliği karşısındaki bir otelin düğün salonu çekim için hazırlanır. Demirel, ertesi gün Çağlar ve Yerdelen'le 07.30'da otele gelir. Oysa Erol Atar daha geç geleceklerini tahmin etmiştir. Aceleyle hazırlanılır. Hal hatır sorulur, ardından 'Erol Bey kardeşim ben hazırım.' der Demirel. 'Biz de hazırlanıyoruz efendim.' karşılığını alan DYP lideri, ısrarla 'Ben hazırım.' demektedir. Ünlü fotoğrafçı tekrara anlam veremez. Beraberindekilere sebebini sorar; ancak cevap alamaz.
 <br/>
 <br/>
 BU, YENİ DEMİREL DEĞİL; DOĞRU ALIŞVERİŞE!
 <br/>
 <br/>
 Çekime başlanacaktır; ama Atar, Demirel'in giysilerini beğenmez. Tüm takımlar resmidir. Oysa parti için 'Yepyeni bir DYP, yepyeni bir Demirel' sloganı hazırlanmıştır. Sanatçı eleştirisini gizlemez: "Bu elbiselerin neresi yeni? Lider de yeni değil. Gidin beyefendiye göre daha rahat, göz alıcı şeyler alın gelin." Bu çıkışa Demirel hak verince Çağlar ve Yerdelen alışverişe çıkar. Döndüklerinde, poşetlerden çıkanlar vur deyince öldürdüklerinin göstergesidir: pembe gömlekler, sarı ceketler
 <br/>
 <br/>
 Her şey hazırdır. Ancak sanatçının aklı hâlâ sık tekrarlanan 'ben hazırım'dadır. DYP liderine sorar hikmetini. Demirel çekinir söylemeye; ama Atar sonra anlar: "Çağlar ve Yerdelen demiş ki 'Beyefendi bu adam şımarıktır, çekimler başladıktan sonra sıkıldım demeyin. Gününüzü ayırın ve kendinizi ruhen hazırlayın.' Meğer kendini hazırlıyormuş sık tekrarla."
 <br/>
 <br/>
 Öğlene kadar çalışılır. Fakat Demirel'in gazetecilere yemek sözü vardır. Atar ve ekibinden Meclis'e gidip kendini beklemelerini ister. Meclis'te Baba'nın odasında hazırlanan usta fotoğrafçıyı bir sürpriz beklemektedir. Tüm Ankara basını başkente geldiğini öğrenmiş ve bunu belgelemek istemektedir. Ama itiraz eder. 'Transfer' kelimesi kullanılmayacağına dair garanti alınca objektiflerin karşısına geçer. Ama öncesinde kendisini arayan Hürriyet Gazetesi Genel Yayın Yönetmeni Ertuğrul Özkök, 'özel kare' istemektedir. Onun için de bir plan yapılır. Demirel'in saçını düzeltirken muhabir deklanşöre basar. Ertesi gün öyle bir fotoğraf çıkar ki sanki Atar, Baba'ya sarılıyor: "Süleyman Bey yemekten kalkarken 'Erol Bey kardeşim bekler.' demiş. Yanındakiler de anlayınca Meclis'e yığıldılar tabii. Hürriyet'in özel fotoğrafı ayrı bir vaka zaten."
 <br/>
 <br/>
 DYP lideri siyasette resmiyetiyle bilinir. Dönemin seçim tartışmalarında Mesut Yılmaz bunu 'Kendisini hiç spor kıyafetle göremiyoruz. Bir gün giyelim kotları birlikte gezelim.' sözleriyle eleştirir. DYP tarafı, eleştirilere önceden hazırlıklıdır. Erol Atar'a çektirilen kotlu, kısa kollu, ekoseli fotoğraflar bu gibi durumlarda hemen kullanılır.
 <br/>
 <br/>
 ÜRKEK KONTESİ PARLATAN FOTOĞRAFLAR
 <br/>
 <br/>
 Demirel'le çalışırken, onun 'işaret ettiği' kişilerin fotoğrafları da çekilir. Profesör hanımın çekim talebi bu sırada gelir. Parti yetkilileri bu karelerde botlu, tabiri caizse erkek gibi, Fatma Girik misali birini görmek ister. Çekimde buna dikkat edilmelidir. Atar, profesör hanımla randevulaşır. Adres Yeniköy taraflarında bir yere aittir; ancak cadde ve sokak ismi yoktur. Eldeki tek malzeme sahil yolu ve bir numaradır. Verilen tarife göre yer bulunur ancak burası bir yalıdır. Atar ev sahibesini arar, "Hanımefendi siz yol üstünde bir yalıda mı oturuyorsunuz?" "Evet efendim." Sonraları isminden çok söz ettirecek Suna Hanım (Pelister) kapıda karşılar misafirleri.
 <br/>
 <br/>
 Yalı ünlü fotoğrafçıyı hayrete düşürür. Tabanı cam, yüzme havuzlu ve zevkli dekore edilmiş bir mekandır çünkü. Ancak Atar asıl şaşkınlığı Tansu Çiller isimli ev sahibesini görünce yaşar. Botlu, Fatma Girik tarzı fotoğrafı istenen kişi zarif bir hanımdır. Hemen itiraz eder sanatçı: "Profesör dediler, zannettik apartman dairesinde bir yer ama yalı çıktı. Fatma Girik gibi poz istiyorlar, Tansu Hanım kontes gibi. Bu şartlarda istenilen fotoğrafları çekmem imkânsızdı ve bunu üslubunca kendilerine bildirdim. Düşünün, botlu kareler hazırlayacaksın;  biri gelecek denizden yalının fotoğrafını çekecek, düzmece olduğu ortaya çıkacak."
 <br/>
 <br/>
 Çiller de Atar'ın görüşlerine katılır. Ancak partidekiler isteklerinde ısrarcıdır. Neticede Tansu Hanım düşünme süresi ister. 4 gün sonra arayıp "Tamam, sizin dediğiniz gibi olsun. Ne yapılması gerekiyorsa hemen başlayalım." der. Ünlü fotoğrafçı, Çiller için pahalı elbiselerle bezeli fotoğraflar çeker. Arkadaşı Ertuğrul Özkök durumu haber alır ve Atar'ı arayıp çektiği karelerden birkaçını talep eder. Hürriyet Genel Yayın Yönetmeni sonra tüm çekilenleri görmek ister. Ertesi gün Erol Atar'ın Tansu Hanım için Özkök'e söylediği cümle manşettir: "Siyasete bir kontes geliyor." Gazete, ilk sayfasında bir, son sayfasında tam 8 kare yer verir Tansu Hanım'ın pozlarına. Erol Atar'a göre Çiller o gün parladı. Üzerindeki ürkekliği de sonradan attı.
 <br/>
 <br/>
 NE GÖRÜYORSAM, GÖRMEK İSTİYORSAM ONU ÇEKTİM
 <br/>
 <br/>
 Şimdiye kadar hiç kimse Atar'ın çektiği fotoğraflara itiraz etmez. Ona göre sebebi hep istenileni ve gerçeği yansıtmaktır. Kişilerin hayata bakışlarını analiz edip, karelere bunu aksettirmeye gayret ettiğini söylüyor usta fotoğrafçı. İsteklerden ziyade kendi gördüğü ve algıladığı, onun için daha önemli. Samimiyetten uzak, sahtekârlığa kapı aralayan karelerden kaçmış hep: "Ne görüyorsam, görmek istiyorsam onu çektim."
 <br/>
 <br/>
 Ünlü fotoğrafçının objektifine poz veren siyasîler bunlarla sınırlı değil elbet. Muhsin Yazıcıoğlu, Deniz Baykal, Mehmet Ağar akla ilk gelen diğer müşterilerinden.
 <br/>
 <br/>
 Atar'ın Başbakan Recep Tayyip Erdoğan'a sevgisi başka. Onu iktidardan ziyade "hizmet etmeye hırslı" diye tanımlıyor. Daha İstanbul Büyükşehir Belediye Başkanlığı döneminde hizmetleriyle adından söz ettirdiğine değinip, "Ben yaşadığım âna bakarım. Şu anki huzuru, dinginliği ve ekonomiyi beğeniyorum." diyor. Yine de Başbakan'ın eleştirdiği yönleri var. Çabuk sinirlenmesi bunun başında geliyor. Erol Atar'a göre bir liderin sinirleri çelik gibi olmalı, hemen kızmamalı; yoksa kontrolü kaybeder.
 <br/>
 <br/>
 Usta fotoğrafçı "Çok istediğiniz halde fotoğrafını çekmek nasip olmayan lider var mıydı?" sorusuna ilginç bir cevap veriyor: "Tayyip Bey cumhurbaşkanı olsaydı ve isteseydi, mesleği bırakmış olmama rağmen gider çekerdim." Bu arada ilginç bir anekdot daha... Atar'a bir ara Erdoğan'ın danışmanlığı teklif edilir. Ancak o, "Yanında çok insan var, bana söz düşmez ve benim dediklerimi yapmaz; o durumda da benim danışman sıfatını taşımamın anlamı kalmaz" düşüncesiyle teklifi kabul etmez.
 <br/>
 <br/>
 DİJİTAL DÜNYADA MERTLİK BOZULDU
 <br/>
 <br/>
 Peki, yılların Erol Atar'ını inzivaya sürükleyen ne? Son 7 yıldır niçin hiç fotoğraf çekmiyor? Bunun sebebi teknolojiyle baş edemeyeceğini anlaması. Ona göre son fotoğraf sanatçısı kendisi. Dijital makinelerin ortaya çıkmasının, her yerde dükkân açılmasının ve piyasanın genişlemesinin, mesleği sektöre dönüştürdüğünü düşünüyor: "Fotoğraf çekilmiyor artık. Hepsi üzerinde oynama yapılabiliyor. Piyasa şartları sebebiyle gelen müşteri sayısı ve kazancım düşecekti. En iyisi zirvedeyken ayrılmaktı."
 <br/>
 <br/>
 Erol Atar'ın bırakma kararı tepkiyle karşılanır. Hatır gönül ilişkileri araya girer. İstanbul'da rahat bırakılmayacağını anlayınca İzmir'e yerleşir. Ve bu kadar siyasîyle çalışmanın getirdiği kazanca dair son soruya Atar'ın cevabı: "Her partinin adamının arkanda olduğunu bilmenin keyifli yanları var. Ve çok liderle olmak beni büyüttü."
 <br/>
 <br/>
 <br/>
 EROL ATAR'IN OBJEKTİFİNDEN SİYASİ LİDERLER
 <br/>
 <br/>
 TURGUT ÖZAL: Merhumda ileriye dönüklük, yüzünde bir sevecenlik vardı ve tabii tatlı bir tebessüm. Bu sebeple onun fotoğraflarında hep ışık olsun istiyordum ve bunu yansıtıyordum. Şimdiye kadar en rahat onunla çalıştım.
 <br/>
 <br/>
 SÜLEYMAN DEMİREL: DYP'yle yeni bir kulvara adım atıyordu. Yıllarca üzerine sinen resmiyeti kırdık bir nebze. İnsanların karşısına yeni bir Demirel çıktı.
 <br/>
 <br/>
 MESUT YILMAZ: Fotoğraf anlamında zor biri. Zihni devamlı meşgul. Benim objektifime poz veren birinde bunlar olmayacak. Her şeyiyle teslim olacak.
 <br/>
 <br/>
 ALPARSLAN TÜRKEŞ: Çok sevimli bir insandı. Her istenileni yapmaya gayret ediyordu. Onu çok sevdim. Âdeta ailemden biri gibiydi.
 <br/>
 <br/>
 DENİZ BAYKAL: Göründüğü gibi hiç hırçın ve zor biri değildir. Sportif biri. Uzun süre çalıştık. Yine de onda bir kararsızlık var. Fotoğraflara yansıyor ve bundan kurtulmalı.
 <br/>
 <br/>
 AHMET NECDET SEZER: Demirel ve Özal'daki ilerleme, idealist olma fikri ve niyeti yok. Olduğu yeri koruyor. Onu takdir ediyorum. Hiç fotoğraf da çektirmedi.
 <br/>
 <br/>
 MEHMET AĞAR: Kültürlü birisi. Onda babacan bir tavır var. Ben çeksem bunları yansıtırım karelere.
 <br/>
 <br/>
 ABDULLAH GÜL: Sıcak... O yetiyor zaten. Kalbi âdeta yüzüne yansıyor. Hiçbir şey yapmasa dahi iyi fotoğraf verir. Aklından geçen yüzüne yansıyor. Onu çok beğeniyorum.
 <br/>
 <br/>
 RECEP TAYYİP ERDOĞAN:  Fotoğraflarına hayata karşı duruşunu ve isyankâr tavrını yansıtmak gerek. Ama kendini hiç yenilemiyor; hâlâ klasik saç ve bıyıklı. Sanki bir duvar var;  bunu kırmalı.
 <br/>
</div>


Kaynak: [www.aksiyon.com.tr](http://www.aksiyon.com.tr:80/soylesi/cumhurbaskani-erdoganin-fotografini-cekmek-isterdim_517817), [web.archive.org (arşiv bağlantısı)](http://web.archive.org/web/20151031013320/http://www.aksiyon.com.tr:80/soylesi/cumhurbaskani-erdoganin-fotografini-cekmek-isterdim_517817)
