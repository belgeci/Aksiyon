# Kur’an dersine Diyanet tecrübesi

*Sedat Gülmez 2012.04.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ortaokul ve liselerde seçmeli Kur’an-ı Kerim ve Siyer dersinin nasıl işleneceği hâlâ netleşmedi. Müfredat belirsizliği bir yana, bilhassa Kur’an öğreticiliği tartışma konusu. Acaba ilahiyat, imam hatip veya din kültürü öğretmenliği diploması tek başına yeterli mi?
  </font>
 </div>
 <div id="newsText">
  <font class="detail-text">
   <p>
    Okulda Kur’an-ı Kerim ve Siyer öğrenmek… Tek partili dönem hatırlanınca normalleşme yolunda çok önemli bir adım. Üstelik evrensel demokratik değerleri ve insan haklarını referans alan toplumun kahir ekseriyetinin kanaati de bu yönde. Gel gelelim konuya irtica ve rejim düşmanlığı penceresinden bakanlar da var. Lakin bu tutumun fikir statükoculuğundan başka izahı yok. Yine de gerçekten endişe duyanları dikkate alıp strateji geliştirmekte fayda var. Ama bu klasik, mevzuyu muğlak bırakmaya kapı aralamamalı. Aksi takdirde iyi bir gelişme yetersiz, hatta yanlış sonuçlar doğurabilir…
    <p>
     Bu aşamada belki de üzerinde en fazla durulması gereken husus, öğretmen meselesi. Çünkü iki dersin de öğrencilerde olumlu veya olumsuz etki bırakması doğrudan onların hassasiyetiyle ilgili. Özellikle Kur’an-ı Kerim dersinin tatbikinde çok hassas davranılmalı. Esasında Diyanet İşleri Başkanlığı’nın (DİB) “Kur’an Kursu Öğreticiliği” seçiminde başvurduğu usul Millî Eğitim Bakanlığı (MEB) için yol gösterici hüviyete sahip. Kaldı ki Diyanet İşleri Başkanı Prof. Dr. Mehmet Görmez, ilgili beyanlarında işbirliğine yönelik teklif gelmediğini söylemekle birlikte, kapıyı tamamen kapatmışa da benzemiyor. Zaten böyle bir işbirliği toplumun derslerle ilgili endişe taşıyan kesimini de tereddütlerinden büyük oranda uzaklaştırır. Nihayetinde Diyanet “devlet kurumu” statüsüne sahip.
     <p>
      Hafızlık tercih sebebi
      <p>
       DİB’in öğreticileri nasıl belirlediğine gelirsek… Evvela “hafızlık” tercih sebebi. İlahiyat fakültesi mezunu hafızlar da ilk sırada yer alıyor. Onları önlisans ilahiyat diplomasına sahip hafızlar izliyor. Son sırada ise imam hatip çıkışlı hafızlar geliyor. Adayın olmazsa olmaz vasfı ise imam hatip liseli olması. Ancak bunlar görev alabilmek için yeterli değil. Başkanlığın Türkiye genelindeki 18 eğitim merkezinde Kur’an kursu öğreticisi unvanı almak isteyenler iki aşamalı imtihana girmek zorunda. Birinci bölümde, ağırlıklı olarak dinî bilgiler, bunun yanında tarih, coğrafya gibi diğer alanlardan müteşekkil sorularla yazılı sınav var. Burayı geçenler ikinci aşama mülakata alınıyor. Görüşme komisyonlarında adayın atanıp atanmaması için ana kriter Kur’an-ı Kerim’i okuma becerisi. Kurul ezberden okuma da isteyebilir, ‘yüzüne’ tabir edilen sayfaya bakarak kıraat de... Ancak hafızlara tercih hakkı veriliyor. Zikredilen aşamalarda başarı kaydeden kişi artık DİB Personel Dairesi ile karşı karşıya geliyor.
       <p>
        Diyanet İşleri Başkanlığı Eğitim Hizmetleri Genel Müdürlüğü internet sayfasındaki “Kur’an Kursu Öğreticiliği Yeterlikleri” başlıklı bölümde sıralanan talepler meseleye ne kadar ciddi yaklaşıldığının da göstergesi: Kur’an’ı “tecvit kuralları”na göre yüzünden okuma; Kur’an’dan bazı bölümleri ezbere okuma; okunan ayetlerin anlamını bilme; Kur’an meali kullanma; görevinin gerektirdiği düzeyde Arapça ve Osmanlıca bilme; Kur’an ve tefsirle ilgili temel kavram ve ilkeleri bilme; hadislerle ilgili temel kavramları bilme; iman, ibadet ve ahlak konularında yeterli miktarda hadis bilme; kullanılan hadislerin anlamını bilme; hadislerle güncel konular arasında ilgi kurabilme; dinî kavramları doğru telaffuz ve anlamına uygun açıklayabilme; temel fıkıh kavramlarını bilme; Hz. Peygamber’in hayatını bilme; İslâm tarihi ile ilgili temel kaynakları sıralama; dinî-ahlakî konuları açıklamada naslarla birlikte aklı ve bilimi kullanma; diğer dinleri temel unsurlarıyla tanıma…
        <p>
         Bunlar yalnızca alan bilgisiyle ilgili kriterler. İşin bir de eğitme ve öğretme boyutu var: Din hizmetleriyle ilgili strateji, yöntem ve teknikleri uygulama; vaaz, hutbe ve ders materyali hazırlama ve geliştirme; hitabet ilke, yöntem ve tekniklerini uygulama; Kur’an’ı yüzünden okumayı öğretmenin ilke, yöntem ve tekniklerini uygulama; sure ve dua öğretmenin yöntem ve tekniklerini uygulama; din eğitimi ve öğretimiyle ilgili yeni yaklaşım, yöntem ve tekniklerden yararlanma; bilgisayar ve interneti etkili kullanma…
         <p>
          Görüldüğü üzere Diyanet’in yaklaşımı Kur’an-ı Kerim öğretmenin zorluğu kadar yanlış eğitimin yol açacağı aksaklıkları da dikkate alıyor. Aynı duruşun Millî Eğitim Bakanlığı’nca da sergilenmesi Kur’an-ı Kerim derslerinden üst seviyede verim alınabilmesi için gerekli. Aksi takdirde yüz binlerce ortaokul ve lise öğrencisi, bugün birçok imam hatip mezununun ifade ettiği gibi değil Yasin, Tebareke ve Amme gibi kapsamlı sureleri, Fatiha’yı bile okumaktan aciz ama diploma alan kişilerin durumuna düşer. Kaldı ki başta hükümet ve MEB’in kamuoyunda 4+4+4 diye bilinen kanunun maddeleri arasına Kur’an-ı Kerim ve Siyer dersi koyması mevzuya verdiği ehemmiyeti göstermekte. Tabii aynı hassasiyet sürecin ikinci, belki de çok daha önemli kısmı uygulamada sergilenmeli.
         </p>
         <p>
         </p>
         <p>
          <span>
           <strong>
            Kur’an-ı Kerim Dersi İçin Tavsiyeler
           </strong>
          </span>
         </p>
         <ul>
          <li>
           Kur’an kurslarındaki klasik metot mutlaka değiştirilmeli ve yeni modern öğretme teknikleri tespit edilmeli.
          </li>
          <li>
           Buna yönelik son derece güncel kitapçıklar basılmalı.  Dersler üç aşamada ele alınmalı.
          </li>
          <li>
           İlkinde öğrenciye harflerin çıkışları (mahreç) konusunda bilgi ve eğitim verilmeli.
          </li>
          <li>
           İkinci aşamada ise yüzüne okumaya geçilmeli.
          </li>
          <li>
           Son kısımda ise tecvit verilmeli.
          </li>
          <li>
           MEB, tecvitli yerlerin farklı renkle gösterildiği Kur’anları ders materyali kabul ederek öğrenme sürecine katkı sunabilir.
          </li>
          <li>
           Eğer öğretim sıralaması takip edilmezse yanlış öğrenen binlerce öğrenci daha büyük probleme yol açar.
          </li>
          <li>
           Kur’an’ı sadece yüzünden okuma ile sınırlı tutmamalı.
          </li>
          <li>
           Muhtevaya dönük meal üzerinden öğretim de gerçekleştirilmeli.
          </li>
          <li>
           Öğrenci ve özellikle öğretmenlerin başörtü ve abdest problemleri çözülmeli.
          </li>
          <li>
           Bir de başta Kur’an-ı Kerim dersinin tercih edilmediği okullar bütün eğitim kurumlarında eğitsel kol faaliyetleri kapsamında Kur’an kulüpleri kurulmasına izin verilmeli.
          </li>
          <li>
           İzci, tiyatro, spor ve satranç gibi kulüpler vasıtasıyla nasıl öğrenci ve öğretmen bir araya geliyorsa aynı ortam Kur’an dersi için de sağlanmalı.
          </li>
         </ul>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32389-kuran-dersine-diyanet-tecrubesi.html), [web.archive.org (arşiv bağlantısı)](http://web.archive.org/web/20120628131019/http://www.aksiyon.com.tr:80/aksiyon/haber-32389-kuran-dersine-diyanet-tecrubesi.html)
