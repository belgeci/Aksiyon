# Zamanın cilaladığı kelâmlar

*Sedat Gülmez 2009.09.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Fethullah Gülen Hocaefendi’nin vaazları artık bir arada. 1976-2005 arasını kapsayan Vaaz Külliyatı’nı Nil Prodüksiyon hazırladı.
  </font>
 </div>
 <div id="newsText">
  <font class="detail-text">
   <p class="MsoNormal">
    ‘Fırından taze ekmek çıkar da insanlar kapışır ya, aynen onun gibiydi…” diyor, Muharrem Kalyoncu, M. Fethullah Gülen Hocaefendi’nin 1966’dan 1971’e kadar devam ettirdiği vaazların teybe kaydedilme serüvenini anlatırken. Binlerce insanın dinlediği vaazlardır bunlar. Ancak katılanlar hiçbir zaman orada bulunmayı yeterli görmez. Tabir yerindeyse duydukları gönüllerini öyle doldurur ki rahatlamak için başkalarıyla paylaşmaları gerekir. Gayr-i ihtiyarî ortaya çıkan bu halet-i rûhiyenin dermanıysa başta Tuzcu namıyla meşhur Cahit Erdoğan ve arkadaşlarının vaazları kaydettikleri kasetlerdir. Her cami çıkışında görüntü aynıdır. Aceleyle bantların kopyasını çıkarmaya çalışan bir ekip ve işi biten kasetleri şehir dışına çıkarmak için bekleyen kalabalık. Bu insanlar, Anadolu’nun çeşitli yerlerine dağılır sonra…
   </p>
   <p class="MsoNormal">
    Peki, o günlerde bu kayıtlar gerçekleşmeseydi… Sayfalar dolusu sebep, bu soruya cevap sadedinde dillendirilebilir. Fakat bu yazıya konu teşkil edeni, Nil Prodüksiyon’un hazırladığı, M. Fethullah Gülen Hocaefendi’nin 1976 ila 2005 arasını kapsayan Vaaz Külliyatı. Eğer o devirde Tuzcu Cahit ve diğer gönül erleri kaydı hizmet bilmeseydi külliyat eksik kalır, belki de hiç ortaya çıkmazdı. Üstüne sonraki nesiller meselenin özünü kavrayamaz, sıkıntıların ve darlık günlerinin ehemmiyetini bilemezdi. ‘Mirasyedilik’ gayyasına düşme de ihtimaller arasında. Ancak Tuzcu Cahit ve 10-11 arkadaşı vardı. Ve bu kişiler, günümüze kıymetli bir miras bıraktı...
   </p>
   <p class="MsoNormal">
    Üç sette 22 CD ve 11 DVD’den müteşekkil bir seri, Vaaz Külliyatı. Nil Prodüksiyon Yayın Yönetmeni Mustafa Gündoğdu’nun tabiriyle senelerce seri ya da müstakil yayınlanan vaazların ve sohbetlerin yoğun talep sebebiyle bir araya getirilmiş hali. 2008 Ağustos’unda başlayıp 2009’un ilk aylarında tamamlanan külliyat; pazar, cuma, şehir ve bayram vaazları, Fırat Kültür Merkezi (FKM) ve Amerika sohbetleri, hutbeler, ölüm ötesi hayat, sonsuz nur, iman esasları, ibadetler ve soru cevaplardan (sonrasında Asrın Getirdiği Tereddütler başlığıyla 4 cilt halinde kitaplaştırıldı) müteşekkil. Ancak eserin muhteva ayrıntılarına girmeden kayıt sürecinin öncesine gidelim…
   </p>
   <p class="MsoNormal">
    Yıl 1966. Edirne’den İzmir’e vaiz kimliğiyle tayin edilen M. Fethullah Gülen Hocaefendi için yeni bir süreç başlıyor. Kestanepazarı Camii vaizliğinin yanı sıra Kur’an Kursu’nda da idarecilik görevi var omuzlarında. Halk başta, Diyanet İşleri Başkan Yardımcılığı vazifesi sebebiyle İzmir’den ayrılan Yaşar Tunagür Hocaefendi’nin, yerine 28 yaşındaki bir genci göndermesini yadırgar. Ancak kısa süre sonra Gülen Hocaefendi yaşının üzerindeki olgunluğuyla Tunagür’ün yüzünü kara çıkarmayacağını belli eder. Geceleri 2-3 saat ancak uyur. Yurdun kalemini, defterini kullanmaz, yemeğini yemez, şayet tadarsa parasını öder. İki metrekarelik tahta bir kulübede kalır. Hâsılı dilinden dökülenleri hayatına yansıtır.
   </p>
   <p class="MsoNormal">
    Yaşar Tunagür’ün sevenleri kısa sürede Hocaefendi’ye de bağlanır. (Tuzcu) Cahit Erdoğan, Muharrem Kalyoncu, Yusuf Pekmezci ve daha niceleri artık yanından ayrılmaz. Bu arada Yaşar Hocaefendi zamanında başladıkları bir gelenek de devam eder. Kürsüden gönüllere akanlar tek tek kasetlere kaydedilmektedir. İşin başını Tuzcu Cahit çeker. Yıllar sonra o günleri küçük bir hayıflanmayla yâd edecektir merhum Cahit Erdoğan: “... ve Yaşar Hoca gitti. Gelecek şahsı merakla bekliyorduk. Ancak ben, o günün bütün meşhur vaizlerini tanıdığım için, gelen vaizin pek öyle Yaşar Hocaefendi’nin dediği gibi çıkacağına inanmıyordum. Derken Hocaefendi geldi. Dinlemeye gittim. Tabii ki teybimi götürmeye lüzum görmemiştim. Fakat o gün vaazı dinlerken beni bir pişmanlık aldı. Keşke bu vaazı kaydetseydim, diyordum. Vaaz bitmiş ben de bitmiştim. Hayatımda dinlediğim en tesirli vaazdı. O gün karar verdim. Bu şahsın vaazlarını zayi etmeyecek hepsini kaydetmeye çalışacaktım.”
   </p>
   <p class="MsoNormal">
    1966’da kendine verdiği sözü 1991’deki vefatına kadar yerine getirir Tuzcu Cahit. Tabii bu yolda tek değildir. Devrin tanıklarından Muharrem Kalyoncu, Mehmet Dönmez, Ali Candan, Yusuf Pekmezci ve şahsının da aralarında bulunduğu 10-11 kişilik bir ekipten söz ediyor. Ancak ‘ben sonuncuyum’ gibi kesin bir ifade kullanılamayacağını da belirtiyor. Çünkü onca insan arasında bilhassa Anadolu’dan gelip kayıt alanlar da çıkmaktadır. Aslında Hocaefendi kayıt işine razı değildir. Ancak ısrarlar bitmez. Cahit Erdoğan hatıralarında bunu İmam Gazalî’ye atfen ‘Bazen emri dinlememek edeptir.’ düsturuyla izah eder.
   </p>
   <p class="MsoNormal">
    Hocaefendi, yıllar süren vaazlarında sistemli bir müfredat takip etmiştir. Allah’ın (C.C) varlığı ve birliğinden başlar, peygamberlere iman ile devam eder, sonrasında da Kur’an ve diğer kutsal kitaplar, namaz, oruç, hac, zekât, aile, iktisadî hayat ve ölüm ötesinden bahseder. Dillendirilenler temel imanî meselelerdir. Bunları tam anlamıyla özümsemeyen nefislerin ilerlemesine imkân yoktur. Bir manada gönüller yeniden imar edilmekte ve ahiret yolculuğuna hazır hale getirilmektedir. Ardından soru cevap vaazları başlar. 22 Ekim 1976 ila 5 Eylül 1980 tarihleri arasında 150 hafta devam eden bu vaazlar 1907 soru ve cevaptan oluşur. Dinî suallerin yanında tarihî, edebî, felsefî, coğrafî, tıbbî ve hukukî meselelere de cevap verir Hocaefendi.
   </p>
   <p class="MsoNormal">
    Vaazlarında eleştiri yoktur. Dedikodu ve gıybetten kaçınır. Teröre, anarşiye ve çatışmaya karşı tavrı nettir. Devletin tüm kurum ve kuruluşlarının, askerin ve polisin yanındadır. Devrin keşmekeşiyle gelecek düşüncesi kararan insanlara inat, dilinde ve yüzünde ‘ümit’ tomurcukları vardır. Atiye dair büyüttüğü heyecanın haddi yoktur. En yakınlarının dahi yer yer ‘acabalara’ meylettiği günlerde o zerre sapmaz hedefinden. Gönlündeki gayeler o kadar büyüktür ki salt camiyle de yetinmez. Daha İzmir’e geldiği ilk yıl (1966) kahvehanelerde, sinema salonlarında, lokallerde sohbetlere, konferanslara başlar. Önceleri yadırgansa da zamanla hasbıhallerin müdavimleri artar. Altın Nesil başlığı altındaki konferanslar da bunlardandır. Birçok düşünür gibi Anadolu insanının beklediği, onu ayağa kaldıracak bir nesilden bahseder. Ama bir farkla. Hocaefendi altın nesil beklememektedir, o altın nesilliğe taliptir.
   </p>
   <p class="MsoNormal">
    70’lerin ortalarında başlayan Bornova merkezli vaazlar, Muharrem Kalyoncu’nun ifadesiyle, hizmet mantalitesinin oturtulduğu dönemdir. 12 Eylül ve ardından başlayan takip sürecine değin de devam eder. Sonra 1989’a kadar uzun bir sessizlik. Söz konusu sene İstanbul ve İzmir’de ‘fahrî’ statüsüyle vaazlarına yeniden başlar. 1992’ye kadar da sürer. Hayatını Allah’ı, Nebiler Sultanı’nı, iman hakikatlerini ve İslâm’ı anlatmaya ve tatbike adamış bir gönül için sessiz kalmak ıstırapların en büyüğüdür. Ancak 1990’ların ilk yarısındaki FKM sohbetleri onu bu ızdıraptan kurtaran önemli bir fırsat haline gelir. Sağlık sıkıntıları sebebiyle Amerika’ya gidene kadar yakın arkadaşlarıyla gerçekleştirdiği dertleşmeleri de buna dâhil etmek mümkün.
   </p>
   <p class="MsoNormal">
    Ve gurbet… Hocaefendi için vatanından ayrı kalmak neyse, sevenleri için de onun sohbetinden mahrumiyet aynı sıkıntıları doğurur. Nihayet dar-ı gurbette pınar yeniden bütün coşkusuyla akmaya başlar. Evvela kırık bir testiden sızanlar dillendirilir. Suyun ötesinde geçirilen vakit artıkça da ‘bamtellerine’ dokunulur…
   </p>
   <p class="MsoNormal">
    İşte Nil Prodüksiyon’un vaaz külliyatı buraya kadar değinilen vaazların, sohbetlerin ve hasbıhallerin ekseriyetini barındıran bir çalışma. Eseri hazırlayan 6 kişilik ekip dinleyiciler için birçok kolaylık sağlamış. Mesela, dakikalandırma ve isimlendirme sistemiyle kullanıcı vaazın ya da sohbetin arzuladığı kısmına ulaşabiliyor. Hasılı, Vaaz Külliyatı, ‘kendini’ bulmak isteyenleri bekliyor…
   </p>
  </font>
 </div>
 <div>
 </div>
 <div>
 </div>
</div>


## Yorumlar

### M F Erdogan, 28 September 2009, 00:00
> O günlerin bir kısmini muhterem babamla birlikte ben de yasadım. Muhterem hocamın da hatırlattığı bir husus dikkatinizi çekebilir. Babam vefat ettiği günden sonra bir daha cami vaazları gerçekleşmedi. Vefat tarihi 10 Haziran 1991. Kendisini bu konuda vazifeli görür, ona göre hassasiyet gösterirdi.

Kaynak: [www.aksiyon.com.tr](http://www.aksiyon.com.tr:80/aksiyon/haber-25098-zamanin-cilaladigi-kel%C3%A2mlar.html), [web.archive.org (arşiv bağlantısı)](http://web.archive.org/web/20121112175546/http://www.aksiyon.com.tr:80/aksiyon/haber-25098-zamanin-cilaladigi-kel%C3%A2mlar.html)
