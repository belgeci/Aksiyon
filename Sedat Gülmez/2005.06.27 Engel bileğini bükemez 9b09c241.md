# Engel bileğini bükemez

*Sedat Gülmez 2005.06.27*

<div>
 <p>
  <font>
   Celali Bulut, Türkiye’deki 7 milyon engelliden biri. Sağ kolu yüzde 40 oranında iş göremez olmasına rağmen bilek güreşi yapıyor. O kadar başarılı ki şampiyonluklar art arda geliyor. İl ve Türkiye birinciliklerinden sonra geçtiğimiz hafta Bulgaristan’da düzenlenen Avrupa Şampiyonası’nda da birinci oldu. Şimdiki hedefi ise kasımda Japonya’da yapılacak dünya şampiyonasında altın madalya almak.
   <br/>
   <br/>
   Her yiğidin gönlünde yatan aslandır, “bileği bükülmeyen biri” olarak anılmak. Bundan olsa gerek çoğumuz uygun bir ortam ve gözümüze kestirdiğimiz bir rakip bulduğumuzda bilek güreşi yaparak test ederiz bileğimizin ne kadar bükülmez olduğunu... Hem de amatörce. Bilek güreşi profesyonelce yapılan, uluslararası müsabakaları olan bir spor dalı aslında.
   <br>
    <br>
     Celali Bulut, Avrupa Bilek Güreşi Şampiyonu bir sporcumuz. Ancak, Celali Bulut’u diğer sporculardan farklı kılan bir özelliği var. Sağ kolu engelli. Ama, onun için sağ kolu bir eksiklik değil, bir motivasyon aracı sanki. Çorum’da yaptığı ve sadece bir kişiyi yenebildiği yarışmanın üzerinden çok geçmeden Türkiye birincisi olur Celali Bulut. Geçtiğimiz hafta da Avrupa şampiyonu olarak kürsünün tepesine çıkar.
     <br>
      <br>
       Sağ kolu, doğum sırasında çıkar. Yanlış tedavi yüzünden kolu yüzde 40 oranında iş göremez hale gelir. Yaşıtlarından bir adım geride hayata başlamak, çevresindekilerin bilinçsizce sergilediği davranışlar hayata bakış açısını derinden etkiler. Kolunun düzelebilmesi için arayış içine girdiği bu sıkıntılı dönemde doktorları, tedavi metodu olarak bilek güreşini tavsiye eder.
       <br>
        <br>
         Her ay 2 ton kaldırıyorum
         <br/>
         <br/>
         Böylece hayatında yeni bir sayfa açılır. Bu uğraşının spor dalı olarak değerlendirildiğini öğrenince sevinci ikiye katlanır. Hocaları Nurettin Yüksel ve Süreyya Ayçe ile halihazırda çalıştığı işyeri sahibinin desteği Celali Bulut’un hayata dair düşüncelerini kökten değiştirir. Artık onun yeni hedefleri vardır. Tabii kendisine maddi manevi destek verenlerin de...
         <br/>
         <br/>
         “Bilek güreşine üniversite yıllarında da devam ettim. 10-15 arkadaşın bu spora yönelmesine vesile olduk. Hatta o arkadaşlardan bazılarını en son Kilis’teki Türkiye Şampiyonası’nda gördüm. Kalkıp oralara kadar gelmişler.” diye anlatıyor yaşadıklarını... Bilek güreşinin Türkiye’de yeterince tanınmadığı ve tanıtılamadığını söylüyor. Dört yıldır profesyonel anlamda spor yapan Celali Bulut, engelli olmayan sporcularla aynı şartlar altında çalışıyor. İstatistikler incelendiğinde, engelli sporcuların diğerlerine oranla daha başarılı olduğu gözleniyor. Ancak engelli de olsa sağlam da olsa bütün sporcuların en önemli sıkıntısı sponsor yokluğu ve maddi imkansızlıklar.
         <br/>
         <br/>
         Ağırlık çalışmak bilek güreşi için olmazsa olmazlardan. Bu yüzden her ay iki tonun üzerinde ağırlık kaldırıyor, Bulut. Çalıştığı ağırlıklar, kas bölgelerine göre değişiyor. Eklem bölgeleri ve kolun üst kısmı için 40- 60 kilogram; bilek içinse 20-30 kilogramlık ağırlıklar kullanıyor.
         <br/>
         <br/>
         Beslenmesine özellikle de yemek saatlerine dikkat ediyor. Antrenman günleri saat 18.00'den sonra asla bir şey yemediğini ifade eden Bulut, söz konusu saatten sonra yemek yemenin insanı zorlayacağını söylüyor.
         <br/>
         <br/>
         Herkesin tatil zamanı pazar günleri, onun için antrenman vakti. Her pazar arkadaşlarıyla toplanıp aralıksız maç yapıyor. Maçların sayısı bazen otuzu, kırkı buluyor. Tüm sıkıntılarına ve zorluklarına rağmen Celali Bulut şikayetçi değil; çünkü hedefi büyük: birincilik kürsülerinin değişmez sporcusu olmak.
         <br/>
         <br/>
         Celali Bulut, Kilis’te 28 Nisan-1 Mayıs tarihleri arasında yapılan Türkiye Bilek Güreşi Şampiyonası’nda kilosunda birinci olur. Ardından Milli Takım’a çağrılır. Bulgaristan’da 12-15 Haziran’da yapılan Avrupa Şampiyonası’nda 90 kilo’da “sol kol” birincisi olur. Engelli sağ koluyla da maç yapmak istediğini söyler; ancak buna izin verilmez. “Dil problemi vardı. Eğer izin verselerdi, Allah’ın yardımıyla sağ kolda da birinciliği kaptırmazdık.” diyor.
         <br/>
         <br/>
         Maçlara evindeki kum torbası ile haftada üç gün antrenman yaparak hazırlanıyor. “Neden üç gün?” sorumuzu, “Çünkü kaslar fazlasıyla yoruluyor. Muhtemel sakatlıkları önlemek için her antrenmandan sonra 48 saatlik bir dinlenme arası veriliyor.” diye yaparak cevaplıyor. Her sabah en az bir saat ağırlık çalıştığını, aldığı gıdalara dikkat ettiğini, erken yatıp erken kalktığını özellikle belirtiyor.
         <br/>
         <br/>
         Ruslar dünyada ilk sırada
         <br/>
         <br/>
         Türkiye’de, 1970’lerde Turan Enginsoy tarafından başlatılan bilek güreşi, 1980’lerin sonuna kadar bir fetret devri yaşar. 1987’de Türk Spor Ajansı sahibi Erdoğan Arıpınar’ın girişimleri canlanmanın ilk işaretleri olur. Londra’da düzenlenen dünya şampiyonasına gözlemci gönderilir ve kurallar, organizasyon, teknikler hakkında bilgi edinilir.
         <br/>
         <br/>
         İlk Türkiye şampiyonası da ertesi yıl tertip edilir. İlk defa katıldığımız İsveç’teki dünya şampiyonasında bir üçüncülük; dört dördüncülük kazanılır. 1994’te Brezilya’ya parasızlıktan gidilemez. Sonraki yıl, İsveç’te yapılan şampiyonaya Engin Terzi kendi imkanlarıyla gider ve dünya şampiyonu olur. Ne yazık ki bu başarının sahibi Terzi profesyonel spor yaşamına ABD’de sürdürme kararı alır.
         <br/>
         <br/>
         Erkeklerde (60, 75, 90, 90+) dört; bayanlarda (60, +60) iki sıkleti bulunan bilek güreşinde engelli sporcuların daha başarılı olduğu görüşü ağırlıkta. Süreyya Ayçe, bilek güreşinin olimpik spor dalı olmasıyla düzenin sağlanacağına inanıyor. Fakat, Bedensel Engelliler Federasyonu Başkanı Demirhan Şerefhan, bunun kısa zamanda gerçekleşebileceğine ihtimal vermiyor. Bilek güreşinin belirli bir portföyü bulunduğunu söyleyen Şerefhan, “Yine de arkadaşlarımızı paralimpik (engellileri kapsayan olimpiyat) sporlara yönlendirmeye çalışıyoruz. Tabii her şey onların rızası dahilinde.” diyor. Başkan Şerefhan, halihazırda dünya çapında biri Moskova’da diğeri Kanada’da olmak üzere iki uluslararası federasyon bulunduğunu hatırlatıyor. Söz konusu federasyonların tek çatı altında toplanması halinde, bilek güreşinin önündeki olimpik olmama engelinin kalkabileceğini belirtiyor.
         <br/>
         <br/>
         Genç sporcu Celali Bulut’un geleceğe dönük hedefleri kadar, ailesine olan özlemi de gün geçtikçe büyüyor. İstanbul gibi metropolde yaşamak onun için çok, zor. “Keşke...” diyor, “Annem, babam da benimle beraber kalsa. Ama neylersin hasret olsa da katlanacağız...”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1611 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22029), [web.archive.org (arşiv bağlantısı)](http://web.archive.org/web/20060106055852/http://www.aksiyon.com.tr:80/yazdir.php?id=22029)
