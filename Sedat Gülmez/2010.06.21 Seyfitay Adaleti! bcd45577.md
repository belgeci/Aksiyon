# Seyfitay Adaleti!

*Sedat Gülmez 2010.06.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   DYP-SHP koalisyon hükûmetinin Adalet Bakanı Seyfi Oktay’ın görev süresi, yargının siyasallaşmaya başladığı dönem diye anılıyor. Ortaya çıkan son telefon kayıtları da bu tespiti kanıtlar nitelikte.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    Tarih 19 Mayıs 2010. Adalet mekanizmasının tepesindeki iki yargıcın ses kayıtları medyaya yansıyor. Yargıtay 8. Ceza Dairesi üyesi Hamdi Yaver Aktan ile 10. Hukuk Dairesi üyesi Fatih Arkan’ın sohbeti Ergenekon soruşturması kapsamında tutuklanan ve davası Erzurum 2. Ağır Ceza Mahkemesi’nde görülen Erzincan Cumhuriyet Başsavcısı İlhan Cihaner’in “nasıl kurtarılacağı” hususunda…
   </p>
   <p class="MsoNormal">
    Hamdi Yaver Aktan (HYA): “Burada süreci biraz uzatmamız gerekiyor, dosyayı birleştirdikten sonra önce tüm sanıklar tahliye edilecek. Sonra biraz uzatıp dosya kapatılacak. Burada tahliye kopartmaya bakmak lazım, bir buçuk ayı yedik. Korktular. Dünkü yazının etkisi. Bu kararı vermeleri gene iyi.”
   </p>
   <p class="MsoNormal">
    Plan, sahipleri açısından iyi. Ancak ya bir aksilikle karşılaşılırsa… Mesela, Erzurum dosyayı Yargıtay’a göndermezse…
   </p>
   <p class="MsoNormal">
    “Göndermek zorunda. Yapmayın böyle diye diye böyle oldu. HSYK’yı da rezil ettiler. Göndermiyorum derse ne yapacaksınız? Fotokopi bile gönderse birleştirme kararı verip esası kapatıp dosyayı gönder kardeşim. Fotokopiyi bile gönderse burası cesaretli ise ben olsam birleştiririm, basarım tahliyeyi.”
   </p>
   <p class="MsoNormal">
    Diyelim ki dosya geldi; ya davaya bakacak 11. Ceza Dairesi planı uygulamak istemezse…
   </p>
   <p class="MsoNormal">
    İkilinin bu ihtimale göre de çözümü var: “Kubilay Taşdemir başsavcı vekilliğine aday, istiyorsa bu işi yapmak zorunda. İdris’le (Çobanoğlu/ Yargıtay 11. Ceza Dairesi üyesi) de konuştum.”
   </p>
   <p class="MsoNormal">
    Fakat işi sıkı tutup tam anlamıyla garantiye almalı. Onun için Yargıtay 11. Ceza Dairesi Başkanı Ersan Ülker ile de görüşülse…
   </p>
   <p class="MsoNormal">
    HYA: “Oyalayacaklar. Önce büyükçe tahliye, ardından zamana bırakacaklar. Ersan’a da şunu söyledim; bunu yaparsan ‘Yargıtay Başkanı’sın. Yapmazsan beni hiç ilgilendirmez. Üç adaysınız: Abdurrahman Yalçınkaya, Kadir Özbek ve sen. Üçünüzün hangisinin öne geçeceğine bağlı. Kadir’e de söyledim. O da etkili bir şeyler yaptı. Bunu yapan geçer. Burada bir araba adam var. 40 defa yemek teklifi yapıyorlar bana. Herkesin bir projesi var...”
   </p>
   <p class="MsoNormal">
    Ve tarih 18 Haziran 2010. Yargıtay 11. Ceza Dairesi, Erzincan Cumhuriyet Başsavcısı İlhan Cihaner’in Erzurum 2. Ağır Ceza’daki, “Ergenekon terör örgütüne üyelik” iddialı davasıyla, Yargıtay’da “Görevi kötüye kullanmak”, “Evrakta sahtecilik” ve “İmar kirliliğine neden olmak” ithamıyla süren davasını birleştirdi. Oybirliğiyle alınan kararın akabinde Yargıtay Cumhuriyet Savcısı her iki davanın tutuklu tüm sanıklarının tahliyesini talep etti. Böylece Cihaner ve diğerleri “tutuksuz yargılanmak” üzere serbest bırakıldı. Mahkeme “adaletin tam tesisi” için yargılama sürecini başlatan Erzurum 2. Ceza Mahkemesi heyeti hakkında da “suç” duyurusunda bulunulması kararı aldı.
   </p>
   <p class="MsoNormal">
    11. Ceza Dairesi Başkanı Ersan Ülker dava dosyasını CD’ler üzerinden incelediklerini belirtip niçin bu karara vardıklarını izaha çalışırken, aralarında 3. Ordu Komutanı Saldıray Berk’in de bulunduğu, Erzurum’daki “Ergenekon terör örgütüne üyelik” davasıyla Yargıtay’dakinin “şahsî ve fiilî irtibat”ına dikkat çekiyordu. Böylece Yargıtay üyeleri Hamdi Yaver Aktan ile Fatih Arkan’ın tam bir ay önce basına yansıyan sohbetlerindeki “Cihaner’i kurtarma” kehanetinin ilk evresi tahliye gerçekleşti. Şimdi sırada dosyanın “tamamen” kapatılması var…
   </p>
   <p class="MsoNormal">
    YARGIYI TEKELİNE ALAN
   </p>
   <p class="MsoNormal">
    “HUKUKÇU”LAR
   </p>
   <p class="MsoNormal">
    Keşke birilerinin yargıya müdahalesi sadece bu olaydan ibaret kalabilseydi. Oysa 1 Haziran itibarıyla, eski Adalet Bakanı Seyfi Oktay ve kimi avukatların, Ergenekon soruşturması kapsamında gözaltına alınmasıyla ortaya çıkan gerçekler meselenin tahminlerin ötesinde noktalara ulaştığını gösterdi…
   </p>
   <p class="MsoNormal">
    Tabii kamuoyuna ilk gün yansıyan kareler durumun vahametini göstermekten yoksundu. Çokları artık olağan addedilen Ergenekon operasyonlarından birinin icra edildiğini düşündü. Tablo da bu şekildeydi zaten…
   </p>
   <p class="MsoNormal">
    Ankara Emniyet Müdürlüğü Terörle Mücadele Şube Müdürlüğü ekipleri Seyfi Oktay’ın Keçiören’deki evine gelip aramaya başladıklarında saat 09.30’du. Durumu haber alan yakınları destek için eve geliyordu. Ziyaretçiler arasında CHP eski Genel Başkanı Deniz Baykal ve bazı partili vekiller, Tunceli milletvekili Kamer Genç ile Alevî Bektaşi Federasyonu Başkanı Ali Balkız da vardı. Her açıklama eski bakanın meziyetlerine dönüktü. Onun hukuku ve suçun ne olduğunu iyi bildiğini söyleyen Balkız: “Oktay, bizim dedemiz ve inanç önderimizdir. Biz Seyfi Oktay’ın buradan Pir Sultanlar gibi ayrılacağından ve buraya Pir Sultanlar gibi döneceğinden eminiz.” diyordu. Polisler eşliğinde evinden çıkarken vaziyetini değerlendiren Seyfi Bey de şunları söylüyordu: “Yaşamım boyunca demokrasi için mücadele ettim. Geçmişim çok parlak. Bu mücadele devam edecek. Yargı olaya el koydu, ona saygılı olacağım.” Sivil plakalı emniyet otomobiline bindirilen eski bakanın sevenleri, kızgınlıklarını araçtan çıkartıyor ve camlarını kırıyordu.
   </p>
   <p class="MsoNormal">
    Beysukent Angora’daki diğer konutu ve Gaziosmanpaşa’daki ofisi de aranan Oktay akabinde sağlık kontrolü için Keçiören Adlî Tıp Kurumu’na götürüldü. Buradan Ankara Üniversitesi Tıp Fakültesi İbni Sina Hastanesi’ne sevk edildi ve tansiyonu düşmediğinden yatak tedavisi yönünde karar verildi. O da çoğu Ergenekon zanlısı gibi kısa sürede sıhhatini kaybettiğinden kendini doktorlara emanet ediyordu.
   </p>
   <p class="MsoNormal">
    O gün İstanbul, Ankara ve Antalya’daki 15 noktada yürütülen operasyonda gözaltına alınan sadece Oktay değildi. İşçi Partisi (İP) Genel Başkan Yardımcısı Mehmet Cengiz, emekli Jandarma Albay Cafer Balçık ile avukatlar Tülay Bekar, Hadi Ali Emre, Kutbettin Kaya, Hülya Kaya ve Atletizm Federasyonu Asbaşkanı Hüseyin Yıldırım’da aynı akıbeti paylaşıyordu, eski bakanla.
   </p>
   <p class="MsoNormal">
    Ancak kısa süre sonra bazı zanlıların operasyon öncesi ellerindeki belgeleri imha etmeye çalışırken polis müdahalesiyle karşılaştıkları ortaya çıktı. Avukat Bekar, şoförü Hakan Vural’a temizlik talimatı vermişti. Görevliler çabuk davranmasa çoğu belge imha edilecekti. Aynı şekilde İP’li Mehmet Cengiz’e ait bilgisayar, kızı Neslihan Kılıç’ın erkek arkadaşı Nihat Mert Uzunalioğlu’na geri döndürülemeyecek şekilde formatlanması talebiyle teslim edilmişti. Polis bunu fark edip harekete geçmese, arzulanan da gerçekleşecekti.
   </p>
   <p class="MsoNormal">
    4 Haziran’da İbni Sina Hastanesi Başhekimi Prof. Dr. İbrahim Aşık, Oktay’ın kalbinin sağ tarafını besleyen koroner arterde tıkanıklık tespit ettiklerini ve stent taktıklarını açıklıyordu. Ayın 6’sındaysa emniyet ve savcılık sorguları tamamlanan zanlılar Cengiz, Emre, Kaya ve Bekar nöbetçi İstanbul 11. Ağır Ceza Mahkemesi’nce “yargılamayı etkileme” suçlamasıyla tutuklanıyordu. Oktay ise sağlığı el vermediğinden ifade bile veremiyordu.
   </p>
   <p class="MsoNormal">
    Takvimler 8 Haziran’ı gösterdiğinde eski bakanın mahkeme kararıyla dinlenen telefon görüşmeleri basına yansıyordu ki sürecin can alıcı temelleri böylelikle kendini belli ediyordu. Kayıtlar Yargıtay seçimlerine açıkça müdahale edildiğini gösteriyordu. Seçilmek isteyen hâkim ve savcılar Oktay’a başvuruyor, o da HSYK Başkanvekili Kadir Özbek ile görüşerek söz konusu kişiler lehine kulis yapıyor, akabinde adı iletilenler Yargıtay üyeliğine atanıyordu.
   </p>
   <p class="MsoNormal">
    Yargıtay 10. Ceza Dairesi üyeliğine getirilen İ.Y seçim öncesi Oktay’a ulaştığında eski bakan şunları söylüyordu: “Akşam başkan vekilimizle beraberdim. Sizin konuyu açtım, önceden yazdığım bir not vardı, onu kendine verdim. Onu görünce diyebilirim ki gözleri güldü, çok olumlu bakıyorlar. Benim konuşmamdan da çok mutlu oldu Kadir Bey.”
   </p>
   <p class="MsoNormal">
    Kayıtlara akseden diğer müdahalelerse şöyle: Yargıtay 5. Ceza Dairesi üyeliğine seçilen M.Ş.G, Mayıs 2009’da Oktay’la görüştüğünde şunları söylüyor: “Sayenizde olacak sayın bakanım, temmuz başı gibi bitirecekler. Yani işte Kadir (Özbek) Bey’in bizim için önemi.” Seyfi Oktay: “Kadir Bey’in kaçış tarafı yok artık, görüştüğümüzde de zaten ‘bu sefer olur’ dedi.”
   </p>
   <p class="MsoNormal">
    Ocak 2009’da, kendisiyle aynı operasyonda gözaltına alınıp tutuklanan avukat Ali Hadi Emre’ye: “Üzerinde durduğum 3-4 kişi vardı, onlar seçildiler.” diyor. Bazı hâkimler için de, “O benim ekiptendir. Ayşe Hanım, onun şeyi Şebnem Hanım var. Şey de yine benim kadrodan. Bakanlıkta idi, şeye geçti.” ifadelerini kullanıyor.
   </p>
   <p class="MsoNormal">
    Yine Savcı Ahmet Karabulut’un Yargıtay’a tayin isteği HSYK Başkan Vekili Kadir Özbek’e iletiliyor ve 6 Mart 2010 tarihli kararnameyle ataması gerçekleşiyor. Nizip Savcısı Cem Üstündağ tayin talebinde bulunuyor ve aynı tarihli kararnameyle Burdur’a bağlı Çavdır ilçesine gönderiliyor. Muğla İdare Mahkemesi üyesi, Hâkim Aydın Tuncalı yerinde kalmak istiyor ve hâlen aynı vazifesini sürdürüyor. Muğla Ağır Ceza Mahkemesi Başkanı İsmet Yörük ve İstanbul 2. Ticaret Mahkemesi Başkanı Ayşe Şentürk de Yargıtay’a seçiliyor.
   </p>
   <p class="MsoNormal">
    Yargıya müdahale sadece eski bakanla sınırlı da değil. Avukat Emre gibi aynı operasyonda gözaltına alınıp tutuklanan Avukat Tülay Bekar’ın da Yargıtay 8. Hukuk Dairesi başkanlık seçimiyle yakından ilgilendiği telefon dinlemelerine takılıyor. Başkanlığa Y.U’nun seçilmesi için Oktay’la hareket eden Bekar’ın desteklediği isim seçiliyor. Y.U’nun rakibi Yargıtay üyesi S.İ’ye ise ‘irticacı’ yaftası yapıştırılıyor.
   </p>
   <p class="MsoNormal">
    Danıştay ve Yargıtay’ı “süzgeç görevi yapıyor” diye tanımlayan, bu sebeple oraların “sağlıklı tutulması”nı çevresindekilere telkin eden Oktay sırf son iki yılda 9 hâkim, 12 cumhuriyet savcısı ve 3 adliye personelinin atamalarıyla ilgilenmiş. Ancak müdahaleleri bunlarla sınırlı değil. Takip ettiği davalar arasında, CHP’li Hakkı Suha Okay’ın kardeşinin uyuşturucu, Avcılar Belediye Başkanı Mustafa Değirmenci’nin oğlunun karıştığı adam öldürmeye teşebbüs ve 1982’de başlayan yasa dışı Dev-Yol dâhil olmak üzere 25 dosya mevcut. Mesela çeyrek asırlık Dev-Yol davasında, sanıklara verilen ağırlaştırılmış hapis cezalarının eski bakanın müdahalesiyle Yargıtay’ca bozulduğu iddia ediliyor. 9 Temmuz 2009’daki bozma kararından bir ay önce sanıklardan Nuri Özdemir ile Oktay arasındaki telefon görüşmesiyse gayet sıcak:
   </p>
   <p class="MsoNormal">
    Özdemir: Seyfi amca benim. O isimler var da onları size ulaştırmak istiyorum. Nasıl yaparım?
   </p>
   <p class="MsoNormal">
    Oktay: Söyle söyle!
   </p>
   <p class="MsoNormal">
    Özdemir: Dur söyleyeyim. Amca. Ersan Ülker, Sedat Bakıcı, İdris Çobanoğlu, Kubilay Taşdemir, Hüseyin Eken, Saniye Tarhan, İbrahim Şahbaz. (Ülker 11. Ceza Dairesi Başkanı diğerleri aynı dairede üye)
   </p>
   <p class="MsoNormal">
    Oktay: İyi, çok iyi. İbrahim Şahbaz biliyorsunuz.
   </p>
   <p class="MsoNormal">
    Özdemir: Bilmiyorum ben efendim. O yabancı değil. Gideyim mi yanına ben?
   </p>
   <p class="MsoNormal">
    Oktay: Ya doçenttir kendisi. Aynı zamanda. Ondan sonra onunla bir görüşelim.
   </p>
   <p class="MsoNormal">
    Bu görüşmeden 5 gün sonra Oktay, Şahbaz’la telefonlaşıyor:
   </p>
   <p class="MsoNormal">
    Şahbaz: Bakanım, Şahbaz 11. Ceza Dairesi üyesi. Merhaba, akşam aradım. Bağlantı kuramadım. Nasılsınız?
   </p>
   <p class="MsoNormal">
    Oktay: Sağ olun. Biraz hassasiyet göstermişsiniz. Ama sen bizim kardeşimizsin. Yani bana böyle 40-50 kadar şey geldi. Paket geldi. Dedim ki ben bunları ne yapayım? Yani sevdiğim, gönlümde olan insanlara gönderdim. Sonra sen bizim gözbebeğimizsin... Demokratik sistemimizin gözbebeğisin. Oralarda sizlerin bulunması ne demek? Yani çok önemli bir olay. Ya siz bu cumhuriyetin güvencesi olan ve cephede olan bu işin cephesinde olan insanlarsınız.
   </p>
   <p class="MsoNormal">
    Söz konusu kayıtlar gündeme düşünce gözler muhataplara çevrildi tabiatıyla. Bilhassa da HSYK Başkanvekili Kadir Özbek’e. Oktay ile bir dönem birlikte çalıştığını ve zaman zaman bir araya gelerek konuştuğunu söyleyen Başkanvekili’nin kayıtlara getirdiği yorumsa şu yöndeydi: “Yargıtay seçimlerinde veya benzeri atamalarda muhakkak talepte bulunanlar vardır, referans olanlar da vardır. Ancak bu kurul kararıyla gerçekleştirilen bir işlemdir. Birinin söylemesiyle, istemesiyle o işler olmaz.”
   </p>
   <p class="MsoNormal">
    Kamuoyu peyderpey gelişmeleri öğrendikçe vaktiyle mağduriyet yaşadığını düşünen isimler de ortaya çıkıp yaşadıklarını anlatmaya başlıyordu ki bu bazı teamüllerin değişebileceğine dair gönüllerdeki ümidi yeşertiyordu. Yargıtay 8. Hukuk Dairesi üyesi Selamet İlday bunlardan biri. 1995’te dönemin HSYK üyesi Vural Savaş onu Yargıtay’a seçmek ister ancak bütün vasıfları taşımasına rağmen Oktay engeller: “Müfettiş hal kâğıtlarım çok iyiydi, tüm terfilerim mümtazdı. Vural Bey beni bu vasıflarımla tanıyordu. Seyfi Bey, vasıflarımı inceleseydi o da objektif olarak bu konuda kanaate varabilirdi. Ama o gözünü kapatmış. Belli bir yapılanma içinde. Antidemokratik, sürdürülmesini düşündüğü rejimin, ideolojinin emrine girmiş. Demokratikleşme gibi bir çabası yok.” Tüm engellemelere rağmen İlday 1997’de Yargıtay’a seçilir. Peki, ya bu imkâna kavuşamayan mağdurlar?..
   </p>
   <p class="MsoNormal">
    Tabii bu kadar karışık ilişkiler ortaya saçılmışken Yargıtay Başkanı Hasan Gerçeker’in susması da beklenemezdi. Başkan konuştu ancak muğlak: “Bu konuda hukuki olarak ne yapılması gerekiyorsa yapılır. Şu anda gelişmeleri tam olarak bilemiyorum. Basında çıkan haberler var. Nedir, ne değildir, bunları şu an tam olarak bilemiyoruz. Elbette bunları değerlendireceğiz.”
   </p>
   <p class="MsoNormal">
    Gerçeker’in tam olarak bilemediği gelişmeler Oktay ve çevresindekiler için ayan beyandı ve ilgilenmedikleri hiçbir mesele yoktu. Bilhassa Ergenekon davasına dönük çalışmalar yoğun sürdürülmüş. Mahkeme heyeti ve savcıların arasını açmaktan 13. Ağır Ceza Mahkemesi Başkanı Köksal Şengün’ü yönlendirmek için yakın ilişkiye girdiği iddia edilen Avukat Tülay Bekar’ın Refik isimli şahıstan iPhone ve telefon istemesine kadar. Hatta Bekar, Ağustos 2009’daki bir konuşmasında Şengün’den ısrarla davadan çekilmesini istiyor: “Herkes aleyhine konuşuyor artık. Sen adını söylemeye utanacak hâle geleceksin yakında.” Sunulan ilk formül emekliliği kabul etmeyen hâkime Yargıtay üyeliği teklif ediliyor. Bunun için de Seyfi Oktay aracılığıyla HSYK Başkanvekili Özbek ile görüştürülüyor. Fakat o bu şekilde seçilmesinin yanlış anlaşılacağını söyleyip geri adım atıyor.
   </p>
   <p class="MsoNormal">
    Durumu “Onu bağladık, bir bakıma bağlandı. Yetmiyor adamın gücü, yetmiyor.” diye izah eden eski bakan Ergenekon davasında tahliye edilmesini istediği isimleri de avukat Tülay ile Şengün’e iletiyor: “Hiç olmazsa Haberal’ı bıraksa.”
   </p>
   <p class="MsoNormal">
    Aslında 30 Temmuz 2009 tarihli Avukat Tülay Bekar ile Köksal Şengün arasındaki telefon görüşmesi ipucu veriyor:
   </p>
   <p class="MsoNormal">
    Bekar: Seyfo seninle görüşmek istiyordu. Pazartesinden önce.
   </p>
   <p class="MsoNormal">
    Şengün: Sen olmadan konuşmam kimseyle.
   </p>
   <p class="MsoNormal">
    Bekar: Seyfi Oktay’la görüşeceksin. Ben ona (Yargıtay’a) üye seçilmek istediğini söylemiştim. Başka türlü başının beladan kurtulmasına imkân yok gibi geldi bana.
   </p>
   <p class="MsoNormal">
    Şengün: Dolayısıyla başkaları da daha rahat mı hareket eder hı.
   </p>
   <p class="MsoNormal">
    Bekar: Pazar günü kahvaltı yapalım eğer müsaitseniz. Seyfi Bey Didim’den gelecek. Ben de Ankara’dan geleceğim. Pazar günü sizinle kahvaltı yapmak isteriz.
   </p>
   <p class="MsoNormal">
    Şengün: Onsuz olmaz mı?.. Sen iyi misin şimdi?
   </p>
   <p class="MsoNormal">
    Bekar: Tatile gitmek istiyorum ama borçlarım var gidemiyorum. Yargıtay üyesi seçil de ben kurtulayım. Yazık değil mi şu Ali Suat Ertosun mudur nedir? Yani hadi öpüyorum seni.
   </p>
   <p class="MsoNormal">
    Şengün: Ya kendini kurtarınca dur önce bir kendini kurtar.
   </p>
   <p class="MsoNormal">
    Bekar: Hep bu çevrem onlardan oluşuyor ama ne yapayım bunalıma girdim. Keşke bu davalara girmeseydim. Resmen istihbaratla tanıştım tanışalı gün yüzü görmedim. Ne kadar rahat hareket ediyordum, telefonda rahat konuşuyordum.
   </p>
   <p class="MsoNormal">
    Fakat Hâkim Şengün’e dair Oktay ve arkadaşlarının “saf” düşünceleri daha farklı. Tarih 3 Eylül 2009. Ahizenin bir ucunda eski bakan diğerinde avukat Ali Hadi Emre var:
   </p>
   <p class="MsoNormal">
    Ali Hadi Emre: İyi işte onu abi. Artık bir an önce o işi yapın. Ya yani biz de sıkıntı çekiyoruz vallahi. Yani bir an önce bi görüşme yapın diyorum. Ben de sıkıntı çekiyorum. Milleti şey yapmakta.
   </p>
   <p class="MsoNormal">
    Seyfi Oktay: Ya bunda sıkıntılı ne olacak ki. Adamı bağlamak için bir sürü çaba sarf ediyoruz yani.
   </p>
   <p class="MsoNormal">
    Emre: Evet evet. Ya ben ben sizin açınızdan şey değil tabi ben onda hiç bi tereddüt yok. Ben de biliyorum. Şey de, bu tarafa da her şeyi konuşamıyorsun anlatamıyorsun böyle o onun sıkıntısı var işte. Siz yani o zaman görüşeceksiniz gidince onunla değil mi şeyi.
   </p>
   <p class="MsoNormal">
    Oktay: O meşhur başkanla birlikte olma durumu olabilir bu akşam.
   </p>
   <p class="MsoNormal">
    Emre: O konu netleşse iyi olur yani, çok sıkıntı çekiyorum ben.
   </p>
   <p class="MsoNormal">
    Oktay: Bu ara sabretsinler bu ara bir sonuca bağlanacak o. Onu bağladık bağladık yani hani bir bakıma bağlandı. Yetmiyor adamın gücü yetmiyor yoksa o açıdan bağlandı o iş.
   </p>
   <p class="MsoNormal">
    Seyfi Oktay’ın ilgilendiği önemli gelişmelerden biri de Anayasa değişiklik paketi. Hatta reform paketi Meclis’ten geçmeden süreci “okuyan” eski bakan, devrin CHP lideri Deniz Baykal’ın isteği üzerine bakanlığı devrinde müsteşar yardımcılığına atadığı Yüksek Mahkeme üyesi Fulya Kantarcıoğlu ile görüşüyor. Neticeyi de Baykal’a bire bir aktarıyor.
   </p>
   <p class="MsoNormal">
    5 Mayıs 2010 tarihli görüşmede Kantarcıoğlu, iptal için 7 oy (nitelikli çoğunluk) gerektiğini vurguluyor: “Biz 7’ye 4. Zaten yani şimdiye kadar da 7 oyla da hiç olmadı. Yani daha fazla oy çoğunluğuyla oldu. Biz bu anayasa değişikliklerinde şeyi de aştık hep 7 oyu.” Oktay’ın, yürütmeyi durdurma kararı verip veremeyeceklerini sorması üzerine de: “Zaten biliyorsunuz Anayasa’da yürütmeyi durdurma yok.” karşılığını veriyor. Eski bakan, anayasa değişikliğinin halkoyunda kabul edilmemesiyle alakalı İzmir, Uşak ve Almanya’da konferanslar verdiğini anlatınca Anayasa Mahkemesi üyesi Kantarcıoğlu: “Deneyimi olan insanların bunları aktarmasında da ben çok büyük bir hizmet olarak nitelendiriyorum.” diyor.
   </p>
   <p class="MsoNormal">
    İşin bir ucundaysa Deniz Baykal yer alıyor…
   </p>
   <p class="MsoNormal">
    Baykal: Nasıl moral, tepki var mı, gözlem yaparsın.
   </p>
   <p class="MsoNormal">
    Oktay: Bizzat konuşmak lazım bu işi.
   </p>
   <p class="MsoNormal">
    Baykal: O konuda bir hareketlenmek lazım.
   </p>
   <p class="MsoNormal">
    Oktay: Tabii tabii anlıyorum.
   </p>
   <p class="MsoNormal">
    Baykal: (iptal davasını kast ederek) Peki şimdi kaç?
   </p>
   <p class="MsoNormal">
    Oktay: Aslında yine 3’te 2’ye tabi olması gibi bi düşünce olabilir ama bu tartışılması gerekli bir konu.
   </p>
   <p class="MsoNormal">
    Baykal: O uygulama öyle olacak gibi gözüküyor, di mi?
   </p>
   <p class="MsoNormal">
    Oktay: Eee yani.
   </p>
   <p class="MsoNormal">
    Aslında tüm bunlar da gösteriyor ki asıl incelenmesi gereken dönem Seyfi Oktay’ın bakanlık devri. Oktay devrinin HSYK Başkanvekili Hakkı Süha Terzibaşıoğlu’nın deyimiyle, “HSYK arşivleri açılsın orada neler var neler.” Devam ediyor Terzibaşoğlu: “O gün bazı makamlara getirilen isimlerin bugünkü davranışını ibretle izliyorum. HSYK’nın arşivi Adalet Bakanlığı’nın elinin altındadır. Bunlar açılmalı. Bakın neler var orada... Hâkim ve savcıların nasıl atandığı, Yargıtay’a, Danıştay’a üye seçimlerinin nasıl yapıldığı, ceza verilenler, verilmeyenler, kararnameler hepsi görülecektir. Kimlerin muhalefet şerhlerine neler yazdığı ortaya çıkacaktır.”
   </p>
   <p class="MsoNormal">
    Bu arada 17 Haziran’da basına yansıyan bir gelişme filmin aslında hiç sona ermediğini; izleyenleri sürekli olarak şoke eden yeni karelerin ortaya çıktığını bir defa daha hatırlattı. 14 ay önce Ergenekon kapsamında tutuklanan Prof. Dr. Mehmet Haberal’ın avukatları Yargıtay 4. Hukuk Dairesi’ne başvurarak müvekkillerini tahliye etmeyen 9 hâkimden şikâyetçi olmuştu. Daire 8 Haziran’daki oturumunda her bir hâkimi manevî tazminat ödemeye mahkûm etti ki kişi başı 1500 TL’lik ceza verdi. Çokları bunun “Haberal’ı tahliye edin.” mesajı içerdiğini belirtirken akıllara Seyfi Oktay’ın Tülay Bekar aracılığıyla Köksal Şengün’e ilettiği “Hiç olmazsa Haberal’ı serbest bıraksa.” cümlesi geliyor.
   </p>
   <p class="MsoNormal">
    Tabii geçen hafta önce İlhan Cihaner’in ardından da Balyoz sanığı Çetin Doğan’ın aynı gün tahliye edilmesi akıllara “Acaba verilen mesajı tüm hâkimler aldı mı?” sorusunu getiriyor.
   </p>
   <p class="MsoNormal">
    Oktay’a ait dinlemelere takılan bir ifade de kafaları karıştırıyor. 28.10.2009 tarihinde Ali Hadi Emre ile görüşen eski bakan bir “asıl merkez”den bahsediyor.
   </p>
   <p class="MsoNormal">
    Ali Hadi Emre: Ya can sıkacak bişey yok da yani bunun herkesle konuşması benim canımı sıktı yani biz burada bişey üretiyoruz niye herkesle konuşuyor yani.
   </p>
   <p class="MsoNormal">
    Seyfi Oktay: Ama yani şimdi o demek ki direk temas oluşuyo onunla. Senin söyleyeceğin şey o da bu işe yardımcı oluyor işte o kadar, yani ama biz çözüyoruz olayı.
   </p>
   <p class="MsoNormal">
    Emre: Bunlar bizi devre dışı bırakıp ordan çözerlerse ne olacak o zaman biz ne duruma düşeceğiz...Ya abi elli tane karışan var niye bunlar bu sahipleri hem bunlarla görüşüyor hem orda kendi avukatları var gidip onlara diyolar bizim davaya bakın diyolar yani kendi avukatları var.
   </p>
   <p class="MsoNormal">
    Oktay: Peki asıl merkezin haberi yok da bunlar nasıl bizi sizi oyalıyorlar öyle?
   </p>
   <p class="MsoNormal">
    Aynı günkü ikinci görüşmeyse şöyle:
   </p>
   <p class="MsoNormal">
    Oktay: Benim herhangi bi şekliyle bilgim yok bunun bi irtibatlı olduğu bilmem böyle bi amaçla devreye girdiği O vatandaş bu işi çözecek kişi. Onun hemşerisi diye bilmem neyi diye öyle yani onu öylece irtibat için onlar istedikleri için. Yani yoksa başka bişey yok.
   </p>
   <p class="MsoNormal">
    Emre: Ben size bilgi verdim işte o kadar. Yani tamam yine de yani fazla bi sorun yok şu anda ama işte olmasın diye ben size söylüyorum yani daha büyümesin diye bu mesele.
   </p>
   <p class="MsoNormal">
    Oktay: Niye olsun zaten sonuna gelindi bu işin.
   </p>
   <p class="MsoNormal">
    Emre: İyi tamam o zaman.
   </p>
   <p class="MsoNormal">
    Oktay: Öyle olmadı mı?
   </p>
   <p class="MsoNormal">
    Emre: Yani o gün olursa mesele olmaz olmazsa mesele olur.
   </p>
   <p class="MsoNormal">
    Oktay: Hadi tamam öyle o zaman ki olur diye düşünüyorum.
   </p>
   <p class="MsoNormal">
    Emre: O güne kadar şeyimiz var yani pozisyonumuz var.
   </p>
   <p class="MsoNormal">
    Oktay: Asıl kaynaktaki adama diyeceğim ki böyle böyle şey nedir senin rican yerine geliyor.
   </p>
   <p class="MsoNormal">
    Nihayet 18 Haziran’a gelindiğinde aybaşındaki operasyonda gözaltına alınıp sonra da cezaevine konulan sanıkların tamamı kısa süre sonra “tutuksuz” yargılanmak üzere tahliye edildi. “Sağlık problemleri” sebebiyle gözaltı süresinden kurtulan Seyfi Oktay ise geçen hafta Ankara Adliyesi’nde Başsavcı Vekili Hamza Keleş’ce 15 saat sorgulandı. Kozmik Oda soruşturmasını yürüten Savcı Mustafa Bilgili’nin de hazır bulunduğu sorguda eski bakana yargıdaki atamalar ve davalara müdahalesini gösteren telefon görüşmeleriyle ilgili yaklaşık 100 soru yöneltildi.
   </p>
   <p class="MsoNormal">
    Fakat sürecin sadece Oktay ve arkadaşlarıyla veya başkalarıyla sınırlı kalmayacağı aşikâr. Bakalım Türk yargısı üzerinde birilerinin yıllardır yürüttüğü tasarruf adalet hesabına ne zaman bozulacak?
   </p>
   <p class="MsoNormal">
   </p>
   <p class="MsoNormal">
    Seyfi Oktay’ın bakanlık atamaları hâlâ aktif 20 Kasım 1991’de kurulan DYP-SHP koalisyon hükûmetinin Adalet Bakanı Seyfi Oktay, devrinde yargıya tam manasıyla müdahale etti. Makama geldikten sonra yaptığı ilk icraatların başında Bakanlık Müsteşarı Arif Yüksel’in yerine sonradan CHP’den milletvekili adayı çıkan Yusuf Kenan Doğan’ın atanması geliyordu. Sonrasındaysa atamaların ardı geldi. Mesela İlhan Cihaner’i tahliye eden Yargıtay 11. Ceza Dairesi Başkanı Ersan Ülker onun zamanında yüksek yargıya atandı. Yine o dönem İstanbul’da bölge idare mahkeme üyeliğinden Danıştay üyeliğine getirilen Zuhal Çokar, evini Ankara’ya taşımadı ancak iddialara göre Seyfi Oktay ve ekibiyle hareket etmeye başladıktan sonra Dikmen Hakimevi’nde bir süite yerleştirildi. Para ödemeden kaldığı süite karşılık Çokar’ın HSYK’daki oylamalarda Oktay ve müsteşarı Yusuf Kenan Doğan ile paralel oy kullandığı belirtiliyor. Çokar bugün Ergenekon zanlılarından Bedrettin Dalan’ın Yeditepe Üniversitesi’nde mütevelli heyeti üyesi.
   </p>
   <p class="MsoNormal">
    Danıştay’da ise Tansel Çölaşan ve Sumru Çörtoğlu yine Oktay devrinde buraya geldi.
   </p>
   <p class="MsoNormal">
    8 Haziran 1992 tarihli Milliyet Gazetesi’nde yer alan “Yargıtay’a 11 yeni üye” başlıklı haberde ismi geçenler de Oktay döneminde atanan isimler: İlhan Yücel, Muzaffer Tutar, Yılmaz Turan, İzzet Karataş, Kemal Oğuz Şengün, Emin Kaya Kurşun, Ahmet Alyans, İbrahim Yanıklar, Behçet Özkaya, Burhan Sınmaz ve Işıl Koçhisaroğlu. 31 Mart 1994 tarihli Zaman Gazetesi’nde kendine yer bulan yeni Yargıtay üyelerinin isimleriyse şöyle: Lale Gürün, Fehmi Ulusoy, Erol Güvener, Okul Oğuz, Hüveyda Karakış, Yekdil Yasun, Ayşe Özçelik, Seydi Yetkin, Nedim Baran, Cafer Şat, Ahmet Uğur Turan, İsmet Kurumoğlu ve Ersan Ülker.
   </p>
   <p class="MsoNormal">
   </p>
   <p class="MsoNormal">
    Oltan Sungurlu (Eski Adalet Bakanı):Kimin seçileceği biliniyordu
   </p>
   <p class="MsoNormal">
   </p>
   <p class="MsoNormal">
   </p>
   <p class="MsoNormal">
    Yüksek yargıda kadrolaşma iddiaları, son 20 yıldır gündeme geliyor. Buna karşın iddialar somutlaştırılmış değil. Ergenekon soruşturması kapsamında gözaltına alınarak sorgulanan eski Adalet Bakanı Seyfi Oktay’ın, görev yaptığı 1991 – 1994 yılları arasında kadrolaşmak için büyük bir savaş verdiği yeni yeni ortaya çıkıyor. Oktay’ın bölgesel ve mezhepsel bir kadrolaşmaya gittiği iddia ediliyor.
   </p>
   <p class="MsoNormal">
    Oktay’a 1991’de görevi devreden isim, ANAP’ın Adalet Bakanı Oltan Sungurlu idi. 1997’de tekrar Adalet Bakanlığı koltuğuna oturduğunda kontenjan olayıyla karşılaşmıştı. Yargıtay’a üye seçiminde, Hâkimler ve Savcılar Yüksek Kurulu (HSYK) üyelerinin yanı sıra Adalet Bakanı olarak Oltan Sungurlu’ya da 11 üyeden 3’ünü seçmek için kontenjan verilmişti. “Kontenjanı kullanmadım.” diyen Sungurlu, bu uygulamanın 1991’de görevi devrettikten sonra tatbik edildiğini anlatıyor.
   </p>
   <p class="MsoNormal">
    -Bakanlık koltuğunda uzun yıllar kaldınız. Kadrolaşma iddiaları nedir?
   </p>
   <p class="MsoNormal">
    Ben beş defa adalet bakanı oldum. Beşincisinde geldim, aradan zaman geçti, baktım ki yüksek mahkeme üyelerini HSYK üyeleri ve bakan arasında taksim ediyorlar. Öyle bir sistem kurulmuş.
   </p>
   <p class="MsoNormal">
    -Nasıl yani?
   </p>
   <p class="MsoNormal">
    11 kişi seçilecek. HSYK’da beş tane üye var. Kontenjan usulü. Bana iki dediler, sonra sayı arttı. Üç üye vermişler. Diğerleri kurul üyelerinin kontenjanı. Şartları sağlayanlardan kimi istiyorsan onu buraya yaz, diyorlar.
   </p>
   <p class="MsoNormal">
    -Yazılı olmayan bir kural mı bu?
   </p>
   <p class="MsoNormal">
    Bana göre hukuk dışı bir şey. Yani şeklen seçiyorlar. Daha evvelden anlaşıyorlar. Bütün bakanlar da kabul etmiş bunu.
   </p>
   <p class="MsoNormal">
    -İlk geldiğinizde var mıydı bu?
   </p>
   <p class="MsoNormal">
    Önceki dönemlerimde böyle bir şeyle karşılaşmadım.
   </p>
   <p class="MsoNormal">
    -Yüksek mahkemelere üye o zaman nasıl seçiliyordu?
   </p>
   <p class="MsoNormal">
    Önce HSYK üyeleri sicili en iyi olanlardan 50–60 taneyi seçiyordu. Bunları biz inceliyorduk. Doğru mu yanlış mı, atlama var mı? Sicili iyi olmayan biri araya girmişse “Arkadaş, bunu hangi ölçülere göre listeye koydun?” diyorduk. Sonra oylama başlıyordu, dört oy alan seçiliyordu. Yine öyle ama o zaman oylama ciddi yapılıyordu.
   </p>
   <p class="MsoNormal">
    -Liyakat sahibi seçilmeye çalışılıyordu yani…
   </p>
   <p class="MsoNormal">
    1991’de yeni kanun çıktı; 55 üye seçilecekti Yargıtay’a. Ben seçmeden ayrıldım. Herkes bana diyor ki “Öyle bir fırsat kaçar mı?” Ben dedim ki “Ben o hâkimlerin sicilini inceleyemedim.” Bizim parti kongremiz var. Nitekim ben ayrıldım, benden sonra gelen bakan seçti.
   </p>
   <p class="MsoNormal">
    -97’de tekrar döndüğünüzde ne değişmiş?
   </p>
   <p class="MsoNormal">
    1997’de geldim ki o arada başlamış. Seyfi Bey döneminde mi başladı bilmiyorum. Ben bunu kabul etmem dedim. Bana kontenjan vermeyin dedim. Ben kullanmadım, onlar seçti. Ama benim adıma kontenjan kullanmışlar. Büyük ihtimalle boş oy verdim. Prensip olarak onların 8 kişileri vardı, onları öğrendim. Görevlerine layık olmalarına rağmen oy vermedim. Kuliste kimin üzerinde anlaştıklarını tespit ettim.
   </p>
   <p class="MsoNormal">
    -Sonra…
   </p>
   <p class="MsoNormal">
    Ben Yargıtay Başkanı Mehmet Uygun’a “Bunları görüşmek istiyorum, çözüm yollarını birlikte arayalım.” dedim. “Hay hay” dedi, biraz uzattı. Normal seçimlerden 10 ay önce seçim kararı alınınca, benim bakanlık bitti. Bizim bunu görüşme şansımız olmadı.
   </p>
   <p class="MsoNormal">
    -Nasıl mücadele edecektiniz?
   </p>
   <p class="MsoNormal">
    Uzlaşmaya çalışacaktım; ama uzlaşamasam kabul edemezdim. Bu meseleyi basına intikal ettirmeyi düşünmedim, çok mecbur kalırsam yapabileceğim odur. Ben Yargıtay başkanı, Danıştay başkanı ile konuşsam çözerdim. Bugün de olur. Ben size çok haklı bir şey ile gelirsem ne diyeceksiniz? Gelin en layık olanları, en liyakatli olanları seçelim derseniz ne diyecek?
   </p>
   <p class="MsoNormal">
    İBRAHİM DOĞAN
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=24B5C080E61ECBC52406B23871D843AA?newsId=27023), [web.archive.org (arşiv bağlantısı)](http://web.archive.org/web/20140105030633/http://www.aksiyon.com.tr:80/aksiyon/newsDetail_getNewsById.action;jsessionid=24B5C080E61ECBC52406B23871D843AA?newsId=27023)
