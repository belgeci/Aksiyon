# Ilıcak “12”den vuruyor!

*Sedat Gülmez 2012.10.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Asker 32 yıl önce, bozulan devlet idaresini tesis için yönetime el koydu. Gerçekten amaç bu muydu?
  </font>
 </div>
 <div id="newsText">
  <font class="detail-text">
   <p>
    Türk tarihinin siyasî yönü incelenirken göze çarpan en dikkat çekici nokta, devletsiz kalınmamasıdır. Biri sahneden çekilirken, diğeri filizlenmeye başlar… Bu silsile sayesinde millet düzensizlik çukuruna düşmemiştir. Tabii yeni idare tesis edene kadarki ara dönemleri saymamak gerekiyor. Lakin sadece devletsiz kalınmaması değildir, süreklilik sahası… Bazı hususlardaki benzerlikler de, “tarih tekerrürden ibarettir” sözünü haklı çıkarır sonuçlara yol açmıştır. Mesela askerî müdahaleler… İster isyan densin ister kazan kaldırma, ister hâl isterse darbe… İsmi ne olursa olsun Türk tarihi bir manada askerî müdahaleler serisidir. Muhakkak tarihin her evresi kendi doğal şartları içinde değerlendirilmeli. Fakat hangi yüzyılda olursa olsun, mevcut idarenin silahlı gücün etkisiyle gaspı –ki burada müdahalecinin keyfîliği ön plana çıkmaktadır– kabul edilemez bir gelişmedir. Zaten toplum da fırsatını bulduğu ilk anda söz konusu müdahalecilere cevabını vermiştir… Kaldı ki bilhassa Cumhuriyet sonrası siyasî tarihimiz bunun açık ve net misalleriyle doludur. Mesela 12 Eylül 1980 askerî darbesi… Teknik yönü itibarıyla hiyerarşik bir müdahaledir. İnsanların terör ve anarşinin ezici etkisinden iyice bunaldığı bir atmosferde gelmiştir, ilk anlarda asker millete soluk aldırmış gibi gözükmüştür ama… İşte bu amanın cevabı 1983’teki seçimlerle ortaya çıkmış ve asker destekli “sivil” iktidar talipleri hüsrana uğramıştır. Nazlı Ilıcak da “12 Eylül Kazanında Bir Gazeteci” başlıklı kitabında işte bu döneme ışık tutuyor. Darbenin geliş sesleri, darbe sonrası yaşananlar ve gazeteci sıfatıyla yaşadığı cezaevleri günleri… Çalışma ilk etapta bir yakın tarih okuması gibi görünebilir. Oysa Ilıcak’ın anlattıkları Türkiye gibi bir ülke için geçmişte kalan kara hatıralar değil. Aksine gelecek inşa edilirken dikkat edilmesi gereken noktalar… Bugün toplum askerî müdahale gibi artık Türkiye demokrasisinin uzağında görülen bir gelişmeyi muhakkak ki kabullenmez. Ancak bu benzer çıkışların yapılmayacağı anlamına gelmiyor. Daha birkaç sene önce tertiplenen müdahale planları da bunu açıkça ortaya koyuyor… Bu anlamda Ilıcak’ın kitabı ilgilisine geçmişin tecrübeleriyle geleceği okuma fırsatı veriyor…
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33795-ilicak-%E2%80%9C12%E2%80%9Dden--vuruyor.html), [web.archive.org (arşiv bağlantısı)](http://web.archive.org/web/20121025064951/http://www.aksiyon.com.tr:80/aksiyon/haber-33795-ilicak-%E2%80%9C12%E2%80%9Dden--vuruyor.html)
