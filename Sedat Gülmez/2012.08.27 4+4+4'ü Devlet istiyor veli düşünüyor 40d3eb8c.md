# 4+4+4'ü Devlet istiyor, veli düşünüyor

*Sedat Gülmez 2012.08.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   “Acele işe şeytan karışır.” demişler. 4+4+4 uygulamasına şeytan karışmadı belki ama kısa zamanda büyük reforma imza atma heyecanı bazı aksaklıklara yol açtı. Ötesinde de kamuoyunda kafa karışıklığına... Tıpkı 60-66 ve üzeri aylık çocukların okula başlamasındaki gibi.
  </font>
 </div>
 <div id="newsText">
  <font class="detail-text">
   <p>
    Türkiye’de eğitim problemi olup olmadığı sorusu ortaya atılsa, şüphesiz toplumun tamamı “Evet, var!” cevabıyla mukabelede bulunur. Ve ardından tek tek göze batan sıkıntılar sıralanır. Üstelik çoğunlukla aynı noktalar üzerinde durulur. Ancak iş “çözüm’e gelince kaotik bir ortam belirir. Tabiri caizse her kafadan bir ses çıkar. Birinin ak dediğine öbürü kara der. Bir de hesapsız ve plansız reformlar girince devreye bırakın eskilerin hallini yeni müşküllere kapı açılır. 4+4+4 namlı 12 yıllık zorunlu eğitim süreciyle yaşanan tam da bu.
   </p>
   <p>
    Esasında sistem ana hatlarıyla uzun vadede verim alınabilecek vasıflara sahip. Fakat bunun sağlanabilmesi için bütün ayrıntıları düşünülmüş, aceleye getirilmemiş ve muhtemel aksaklıklara dair tedbirler alınmış olmalı. Ne yazık ki burada da, “Kervan yolda düzülür!” mantığıyla hareket ediliyor. Komplike bir sistemin dönüşümüne matuf reform birkaç ayda hayata geçirilmeye çalışılıyor. Bu da tabiatıyla kamuoyunun zihnini karıştıran gelişmelere yol açıyor.
   </p>
   <p>
    Son döneme damgasını vuran ana konu ise ilkokula başlama yaşı. Millî Eğitim Bakanlığı’nın (MEB) kâğıt üzeri çizelgesine göre her şey açık ve net! 60 ay ve üzeri bütün çocukların okul kaydı e-kayıt sistemi ile gerçekleştirildi. 60 ila 66 ay arasındakilerin velileri isterse 2012–2013 eğitim öğretim yılı için çocuklarını eğitim süreci dışında tutabilecek. 66 ay ve üzerindekilerinse gitmesi şart! Tabii yine de “Ben göndermeyeceğim.” diyen ebeveynler çıkarsa, alacakları sağlık raporu ile “göndermeme” seçeneğinden faydalanabilecek. İdareciler açısından süreç bu kadar kolay. Gelgelelim evdeki hesap çarşıya uymuyor. Çünkü binlerce aile bir manada “zorunluluk” taşıyan yönlendirmeden şikâyetçi.
   </p>
   <p>
    Alperen 31 Aralık 2006 doğumlu. Bu yıl okula başlayacak. Sistem gelmese dahi eski uygulamaya göre 1 günle okula gidebilirdi. Tabii annesi Ayşe Hanım uygun görürse: “Bir çocuğun eğitim sürecine katılıp katılamayacağına en iyi anne ve babası karar verebilir. Ben onu gözlemliyorum. Hangi yetilerinin geliştiğini, hangilerinde biraz daha zamana ihtiyacı bulunduğunu not ediyorum. Bu yıl ilkokulla tanışacak ama kanun çıkmasaydı, bir sene daha bekletirdim.” Tabii Ayşe Hanım, Millî Eğitim Bakanı Ömer Dinçer’in daha önce ifade ettiği, çocuğunu okula göndermek istemeyen okumuş anne baba sınıfından: “Alperen’in kaydı bir resmî okulda gözüküyor ama ben görev yaptığım özel eğitim kurumuna alacağım. Gözümün önünde bulunsun. Eskiden belki çocuklar erken yaşta okula gönderiliyordu. Ama burada aileler özellik de anneler, (Aman erkenden iyi bir eğitim alsın) yaklaşımından ziyade, kaba tabirle evde baş edemediği için eğitim sürecine bir an önce katılsın istiyordu. Ben aslında bu sene göndermek istemiyorum çünkü evladımı tanıyorum. Eğitimli ailelerin göndermemesini öğrenim karşıtı, daha az eğitimlilerin göndermesini de öğrenim destekçisi olarak tabir eden yaklaşımı da doğru bulmuyorum.”
   </p>
   <p>
    Nazlıcan’ın annesi Emine Hanım da çocuğunu okula başlatmama yönünde fikir beyan eden annelerden. Üstelik Nazlıcan 71 aylık ve annesi de ortaokul mezunu! “Evet, kızımın yaşı tutuyor belki ama fizikî gelişmesi akranlarının gerisinde. Görenler en çok 60 aylık diyor. Bu durumda bedenen ezilme riski var. Tabii bunun bir de psikolojik etkisini düşünmek lazım. Ben ailevî sebeplerden ortaokul sonrası devam edemedim belki ama kendini geliştirmeye çalışan bir anneyim. Çocuğumu da tanıyorum. Şimdi bakanlık rapor alınabileceğini söylüyor. İyi de kızımın elinden tutup doktora gideceğim ve rapor talep edeceğim. Ben bu durumu ona nasıl izah edeceğim? Çocuklar kendi arasında her şeyi konuşuyor. Kızım arkadaşlarına gitmeme gerekçesini nasıl izah edecek? Eskiden anne baba istemedi, göndermedi denir, üzerinde durulmazdı ama şimdi bizim çocuklarımız raporlu olacak. Gelişmemiş raporlu!”
   </p>
   <p>
    Uygulama önemli
   </p>
   <p>
    Marmara Eğitimciler Derneği Başkanı Saim Tanrıkulu’nun sıraladığı aksaklıklar ise daha çok teknik hususlarda. Öncelikle göç alan bölgelere ve kalabalık sınıflara değiniyor, “Bu bölgelerdeki okullarda 72 aylık öğrenciler için ancak yer oluşturulurken 66 ay ve üzeri dâhil edilince açık katlanacak.” Ardından müfredat gibi hayatî bir konuya dikkat çekiyor, “Müfredat değişse bile, 1. sınıf okutacak öğretmenlerin bu müfredatı nasıl uygulayacakları önemli.” Ve nihayet kayıt sonrası aksaklıklar: “Kaydı yapılanlar sınıfa yerleştirilirken 72 ay ve üzerilerle 66 ay ve üzerindekiler aynı ortamda bulunursa algılamadaki birliktelikte sıkıntı çıkabilir. Sonra sınıfın idaresinde öğretmenler de zorluk yaşayabilir.” Her ne kadar Tanrıkulu, “olabilir” kalıbıyla konuşsa da perşembenin gelişi çarşambadan bellidir düsturunca, eylülde eğitim sisteminin problem yumağı hâline geleceği ayan beyan ortada.
   </p>
   <p>
    Tabii buraya kadar çizilen tablodan Türkiye’de hiçbir tedbir alınmadığı anlamı çıkmasın. Çünkü MEB’in talimatıyla yurt genelinde hummalı bir çalışma sürdürülüyor. Bütün il ve ilçe millî eğitim müdürlükleri teknik altyapıyı hazır edebilmek için elinden geleni yapıyor. İl, ilçe, şube ve okul bazındaki idareciler için online eğitimler veriliyor. Lakin bütün bu çalışmalar az zamanda çok ve büyük işler yapmak için yürütülüyor. Mesela İstanbul… Teknik altyapının dönüştürülmesi için gösterilen çaba inkâr edilemez. Tuvaletler, yemekhaneler, lavabolar elden geçiriliyor. 66 aylık çocuklara göre tasarlanıyor.
   </p>
   <p>
    Yöneticiler çoğu velinin, 60 ila 66 ay arasındaki çocuklarını okula göndermeyeceği kanaatinde. Hatta kimilerine göre oran yüzde 90 seviyesinde. Tabii bu durum da sıkıntı yaşayan idarecileri biraz rahatlatıyor. Peki, ya okula göndermesi mümkün yüzde 10’luk kısım? Kaldı ki adrese dayalı kayıt sistemine göre 80 kişilik sınıflar bile oluşmuş durumda. Göndermeyeceklerin sayısı hesaptan düşülse de sayı ancak belirli bir seviyeye düşüyor. Yeni eğitim devresinde açılacak 60 yeni okulun da yetersiz kalması söz konusu. Bu aşamada da başka okullara hatta ilçelere kaydırma gündemde. Peki, İstanbul genelinde kaç aile buna rıza gösterir?
   </p>
   <p>
    Yaş hesaplama
   </p>
   <p>
    Başka bir açıdan evlatlarının geleceğini en az devlet yetkilileri kadar düşünen fakat nasıl hareket edeceği hususuna tam manasıyla karar verememiş ebeveynler için Uzman Psikolojik Danışman Kudret Eren Yavuz’a kulak verirsek, öncelikle yaş meselesiyle başlamak gerekiyor: “Yaş hesaplamalarında ay ve yıl devreye girince muğlaklık ortaya çıkıyor. Ama gayet basit. 60 ayını doldurmuş bir çocuk henüz 5 yaşını bitirmiştir ve 6’dan gün almaya başlamıştır.” Bu hesaba göre MEB 5,5 yaş ve üzeri çocukları eğitim sürecine dâhil etme niyetinde. “Yasayla eğitime başlama yaşı bir yıl öne alınıyor. Bu konuda ne gibi bir açıklama yapılırsa yapılsın gerçek bu. Gelişim dönemi açısından henüz oyun çağındaki 60-66 aylık çocuğun kaliteli bir okul öncesi eğitim almadan ilkokul disiplinine girmesi, fazlaca kurallı bir ortama sokulması onun ruhsal, duygusal ve bilişsel gelişimini sekteye uğratarak yıllarca sürecek akademik hayatı açısından olumsuz sonuçlar, büyük travmalar doğuracaktır. Oysa çocuğun okul eğitimine katılabilmesi için gerekli sosyal, duygusal, bilişsel, dil ve motor becerilerinin gelişimi 70 ayını doldurmayla başlar.” diyor, Yavuz.
   </p>
   <p>
    Ya rapor konusu? Bakan Ömer Dinçer, “Fiziken ya da ruhen okula başlamaya uygun değildir raporunu çocuk doktoru, çocuk psikiyatristi yahut nörologlar verecek.” demişti. Sağlık Bakanlığı da bunu teyit eder nitelikte, kamuya ve üniversitelere bağlı sağlık kurumlarındaki çocuk sağlığı ve hastalıkları uzmanlarını işaret etmişti. Kudret Eren Yavuz’a göre ise karar doğru gibi görünse de tatbik edilmesi çok kolay değil. Çünkü ilkokula başlama olgunluğu bilimsel test ve ölçeklerle değerlendirilmeli. Bu da ancak psikolojik danışman, çocuk psikiyatristi, çocuk gelişim uzmanının ortak kanaatiyle yapılabilir. Çocuk doktorunun böylesi bir değerlendirme yapması bu manada mümkün değil. Çocuk psikiyatristlerine gelince her şehirde bulunmadığı göz önüne alınırsa sürecin aktığı yön daha da belirginleşiyor.
   </p>
   <p>
    Ve Uzman Psikolojik Danışman Yavuz’un, altyapısı henüz eksik, olgunlaşamamış, eğitimcileri henüz zihinsel olarak yeni düzenlemeye hazırlanamamış bir uygulama diye tanımladığı 4+4+4 yasasının kıskacından kaçamayıp çocuklarını okula göndermek zorunda kalan ailelere tavsiyeleri ile konuyu farklı bir noktaya taşıyalım. “Çocuklar okula başlama arifesi yahut büyüklere komik ve saçma gelen durumlar hakkında dahi kaygı yaşayabilir. Bu çok doğal ve normaldir. Bu gibi durumlarda onu sonuna kadar dinleyin. Ona düşüncelerini ifade fırsatı verin.” Öğretmen ile tanıştırma, çocuk ile okulunu gezme de adaptasyona katkı sağlayan noktalardan. Öz bakım becerileri tabir edilen kendi kendine giyinme, tuvalet ihtiyacı, diş fırçalama, el ve yüz yıkıma, yemek yeme aşamalarına yoğunlaşma da önemli. Uygulamalar esnasında çocuğun güven ve cesaretini artıran sözler de kolaylık sağlıyor. Kitapla tanıştırma ise olmazsa olmazlardan. Her gün öykü okuma, okunanlar hakkında konuşma okul öncesi üzerinde durulması gereken aktivitelerden. Ve diğerleri:
   </p>
   <p>
    “Kurallı ortamlar hakkında konuşma.. Okula başlıyorum kutlaması yapma, yetişkinlerin güzel okul anılarını çocukla paylaşması. Okul alışverişlerinde çocuğun tercihlerine saygı gösterme, kendi seçimleri için teşvik etme. El, parmak ve göz koordinasyonunu geliştirecek oyun hamurları ile oynama, kalem tutma, bulmaca yapma, ipe boncuk dizme gibi faaliyetlere girişme. Yapabildiği görülen bütün etkinliklerde onu sözle destekleme. Ve son olarak hatalarına karşı biraz daha hoşgörüyle yaklaşma, büyük tepkiler vermeme.”
   </p>
   <p>
    Nihayet, 4+4+4 için kimileri aylar öncesinden “Karaman’ın koyunu sonra çıkar oyunu.” minvalinde eleştiriler getirse de gelinen aşamada artık tepkisel çıkışlardan ziyade yapıcı desteklere ihtiyaç var. Tamam, pilot bölge ve birkaç yıl sonra tatbik akla ilk gelen fikirlerdi ve neticeleri itibarıyla daha iyi bir tablo oluşturabilirdi. Ama artık bunlar geride kaldı. Şimdi yapılması gerekense yapıcı eleştiri sahiplerinin sesini daha fazla çıkarması ve MEB’in de bunları dinleyip bir an önce kamuoyundaki kaygıları gidermesi...
   </p>
   <h3>
    <span>
     Çocuğunuz okula hazır mı? Siz karar verin!
    </span>
   </h3>
   <p>
    Aileler aşağıdaki 20 sorunun cevabına göre evlatlarının ilkokula hazır olup olmadığına karar verebilir. Eğer suallerden 7-8’den fazlasının karşılığı “HAYIR” ise, daha kapsamlı değerlendirme için psikolojik danışman ya da psikologdan yardım istenebilir. Yine çocuğun genel gelişim durumuna dair kaygı taşınıyorsa okula başlama olgunluğunu bilimsel testlerle değerlendirebilecek merkezlere başvurabilir.
   </p>
   <ul>
    <li>
     Çocuğunuz bedensel olarak 110 cm ve 20 kg üzerinde mi?
    </li>
    <li>
     Yemek yeme ve tuvalet ihtiyaçlarını kendisi giderebiliyor mu?
    </li>
    <li>
     Genel sağlık durumu açısından sağlıklı görünüyor mu?
    </li>
    <li>
     Kalemi rahatlıkla kullanabileceği yaşına uygun el, parmak becerilerine sahip mi?
    </li>
    <li>
     Merakla soruyor, öğrenmekten keyif alıyor mu?
    </li>
    <li>
     Yapabilme inancı taşıyor, kendisi hakkında olumlu duygular hissedebiliyor mu?
    </li>
    <li>
     Kendine güveniyor mu?
    </li>
    <li>
     Yaşına uygun kavramların (büyük-küçük, ağır-hafif, kısa-uzun, dar-geniş vb)  anlamlarını biliyor mu?
    </li>
    <li>
     Dinledikleri hakkında yorumlar yapıp basit fikirler üretebiliyor mu?
    </li>
    <li>
     Kendisine okuduğunuz bir kitabı en az 5 dakika dikkatle dinleyip takip edebiliyor mu?
    </li>
    <li>
     Yaşına uygun kendisine verdiğiniz sorumlulukları yerine getirebiliyor mu?
    </li>
    <li>
     Akranlarıyla iletişim kurabiliyor mu?
    </li>
    <li>
     Bulunduğu ortamda kendini ifade edebiliyor, yardım isteyebiliyor mu?
    </li>
    <li>
     Konuşurken bütün harfleri, sesleri doğru çıkarabiliyor mu?
    </li>
    <li>
     Dinleme becerisine yeterince sahip mi?
    </li>
    <li>
     Arkadaş edinebiliyor mu?
    </li>
    <li>
     Geleceği hakkında fikirler üretebiliyor mu?
    </li>
    <li>
     Kendini tehlikelerden koruyabilecek bilinçte mi?
    </li>
    <li>
     Ahlakî yönden olumlu beceri ve davranışlar sergiliyor mu?
    </li>
    <li>
     Kurallı ortama uyum sağlayabiliyor mu?
    </li>
   </ul>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=20FDB373E4F92913B32D9B8E40D2768E?newsId=33419), [web.archive.org (arşiv bağlantısı)](http://web.archive.org/web/20140112112137/http://www.aksiyon.com.tr:80/aksiyon/newsDetail_getNewsById.action;jsessionid=20FDB373E4F92913B32D9B8E40D2768E?newsId=33419)
