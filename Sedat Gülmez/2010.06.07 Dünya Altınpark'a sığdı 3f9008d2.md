# Dünya Altınpark’a sığdı

*Sedat Gülmez 2010.06.07*

<font class="agenda2NewsSpot">
 8’inci Türkçe Olimpiyatları’nda her yıl olduğu gibi Ankara Altınpark Kültür Şöleni
 <span>
 </span>
 yapıldı. Sahnede çoğunlukla bizi terennüm eden çocuklar, burada
 <span>
 </span>
 kendilerini, ülkelerini anlatma fırsatı buluyor. Ülkesini en iyi tanıtan ekip ayrıca ödüllendiriliyor.
</font>
<font class="newsDetail">
 <p>
  <p class="MsoNormal">
   Aslında organizasyonun renkli geçeceği baştan belliydi. Çünkü ABD’den Birleşik Arap Emirlikleri’ne, Çek Cumhuriyeti’nden Gürcistan’a, İskoçya’dan Kongo’ya, İspanya’dan Japonya’ya ve Burma’dan Uganda’ya 120 ülkeden gelen öğrenciler ve misafirler kültürlerini Türk insanıyla buluşturma fırsatına kavuşmuştu. Her ne kadar “Kültür Şöleni” isimli etkinlik Ankara Altınpark’ta gerçekleşse de ziyaretçiler sadece başkentliler değil tam manasıyla yurdun dört bir yanından gelenlerden müteşekkildi.
  </p>
  <p class="MsoNormal">
   Ülke temsilcileri ki hepsi Türk okulu öğretmenleri ve öğrencileriydi, erken saatlerde, geldikleri yeri tanıtıcı aksesuarlarla süslü stantları hazırlayıp ziyaretçileri bekleyedursun açılış saatinin gelip kapıların bir an önce aralanmasını arzulayan binlerce insan da farklı bir atmosfer oluşturuyordu. Nihayet vakit tamamlanınca misafirler 4 bölümde toplanan stantları gezmek için etkinlik alanına dağıldı. Memleketlerine has giysiler içindeki öğrenciler yanlarına her geleni nasıl iyi ağırlayacağının derdindeydi. Mütebessim çehrelerinden okunan bu hâlin Türk insanı üzerindeki etkisiyse gözlerden süzülen yaşlarda saklıydı.
  </p>
  <p class="MsoNormal">
   Çokları manzaraya şaşırsa da Mısır standındaki Sude Sema ve Abra Nur Behar kardeşlerin yüzünde farklı bir heyecanın izleri vardı. Çünkü öz vatanlarında başka bir ülkeyi tanıtıyorlardı… Esasında kızlar anne tarafından Mısırlı. Baba soyuysa Türk. Durum böyleyken aralarında Türkiye’de mi yoksa orada mı daha rahatız tartışması bile çıkıyor. Abra Nur ‘illa memleketim’ derken ablası Sude Sema tam aksini düşünüyor. İkili hâlihazırda Kahire Salahaddin Türk Koleji’nde öğrenimlerine devam ediyor. Teyzeleri İman Kabakçı da aynı okulda Türkçe ve din kültürü öğretmeni. Bu durumdan ziyadesiyle memnuniyet duyacakları düşünülse de bilhassa ders zamanları İman Hanım’ın yeğenlerini diğer öğrencilerinden hiç ayırmaması şakayla karışık canlarını sıkıyor. “Teyzemiz iyi, hoş da kuralları çok sert.” diyorlar.
  </p>
  <p class="MsoNormal">
   Behar kardeşlerin yanından ayrılırken teyzeleriyle girdikleri tebessümlerle bezeli tartışma devam ediyordu. Sonrasında Bosna Hersek standına misafir gittik. Tüm ziyaretçileri gülen yüzüyle öğrenciler karşılıyordu. 16 yaşındaki Berina Sulyiç de bunlardan biriydi. Türkçesinin akıcılığını “Tüm Boşnaklar gibi onun da dili yatkındır çünkü Türkiye’de mutlaka akrabası vardır.” diye tevile yeltenmiştik ki sevgi dilini 2 yıl önce öğrenmeye başladığını üstelik tahminlerin aksine tüm akrabalarının Bosna’da bulunduğunu öğrendik. Üstelik başta zorlandığını söyleyince tamamen şahsi gayretleri ve öğretmenlerinin yardımıyla bu noktaya geldiğini kabul etmek zorunda kaldık. Buradan da ayrılıp Hindistan standına yaklaşınca onlarca insanın 11 yaşındaki Büşra Kotan’ın başında ellerine kına yaptırmak için toplandığını gördük. Aslen Erzurumlu ama Bitlis Ahlat’ta doğmuş. Annesi ev hanımı, babası ise öğretmen. Hindistan’a 4 yıl önce gitmiş. 5’inci sınıfa gidiyor ve bulunduğu Yeni Delhi şehrini çok seviyor. O bunları anlatırken bir yandan da yanındakilerin ellerine çeşitli şekiller halinde kına işliyor.
  </p>
  <p class="MsoNormal">
   Aynı dakikalarda Serkan Kökmen Kolombiya’ya ayrılan kısımda misafirleriyle sıkı bir pazarlık içinde: “Abla sergilediğimiz ürünler satılık değil.” “Ama taaa Kayseri’den geldim, beni eli boş döndürme; hem sizden bir hatıra olur.” Taliplerin birini savuştursa diğeri hemen benzer cümleleri sıralıyor. Yanındaki öğrencileri Kamra Kastar Méndez ile Katalina Kaiqdo Salom ise gördükleri ilginin şaşkınlığında. Fotoğraf çektirmek isteyenlerin biri gidiyor, başkası geliyor. Her karede mütebessimler, hepsinde cana yakın. Kamra’nın Türkçesi Katalina’ya göre daha akıcı. “Çünkü ben daha önceden çalıştım. Babam da Türk zaten.” deyince “Senin yabancılığın sayılmaz.” cevabını vereceğim tutuyor. Fakat sonradan öğreniyoruz ki “Baba” hitabıyla ve saygıyla andığı kişi annesiyle 5 yıl önce evlenen ve ülkelerine okul açma gayesiyle giden müteşebbislerden biri. 17 yaşındaki ağabey de kendisi de Yunus Bey’i o derece sevmiş ki ilişkilerinde “üvey”lik sınırı çekmemişler.
  </p>
  <p class="MsoNormal">
   Nepalli Nifeş Çakubazi’nin konuşmasını dinleyince benzer bir durumla karşılaştığımızı zannetsek de öğretmeni Mahmut Arslan’ın önderliğinde 6 ay gibi kısa sürede bu seviyeye eriştiğini öğrenince hayretle karışık takdirimizi sunmadan edemedik.
  </p>
  <p class="MsoNormal">
   Fırat Baykaldı ve Veronika Zoguzdkıhy Estonya’ya ayrılan köşede karşılıyor misafirlerini. Baykaldı öğretmen değil daha yüksek lisans talebesi. Veronika ise 22 yaşında bir üniversite öğrencisi. Tek ortak noktaları Türkçe ve Estonya. Fırat 7 ay önce bir Türk müteşebbisin bu ülkede şirketinin şubesini açtığını duyunca “Orada başka Türkler de olmalı.” fikriyatıyla yola koyulmuş. Talin Üniversitesi’ne kaydını yaptırdıktan sonra da 3 senedir Türkçe öğrenen Veronika ile tanışmış. Şimdi ikisi Kültür Şöleni’nde stantlarına gelenlere Estonya’yı anlatıyor ve yeni seyyahları buraya davet ediyor.
  </p>
  <p class="MsoNormal">
   Hemen bitişiğindeki Belarus nam-ı diğer Beyaz Rusya standında ev sahibi öğrencilerle fotoğraf çektiren Endonezyalı Türk okulu öğrencilerine gözümüz ilişiyor. Aulia Risti ve arkadaşları işlerini bitirip kendilerine ayrılan bölüme dönerken iki taraf da bir araya gelişten doğan memnuniyetlerini parlayan gözleriyle ortaya koyuyor.
  </p>
  <p class="MsoNormal">
   Perulu Kevin Azpilcueta Vazguez ile Ganalı Adam Abubashal’ı bir köşeye çekilmiş muhabbet ederken yakalayınca kulak kesiliyoruz. Anlaşabildikleri kadar Türkçe, tıkandıkları yerde İngilizce birbirlerine kültürlerini anlatıyorlar.
  </p>
  <p class="MsoNormal">
   Son durak Şili standına gelince Hüseyin Kır’ın bir yanında Şilili, diğer tarafında Pakistan’dayken yetiştirdiği öğrencilerini buluyoruz. Biri İslam dünyasının diğeri Katolik âleminin temsilcisi iki ülkenin özelinde oluşan bu tablo aslında Türkçe Olimpiyatları’nın varmayı arzuladığı hedefin küçük emareleri gibiydi. “Şilili öğrencilerim bana güveniyor. Benim güvendiğim ve sevdiğim insanlara da ‘Madem Hüseyin Hoca seviyor o zaman bunlar iyi insanlardır.’ mantığıyla yaklaşıyor. Bu durum da Batılı zihinlerdeki Doğu ön yargısının kırılmasına yol açıyor.”
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=B2BC9D1055F36664712578017189C1EE?newsId=26953), [web.archive.org (arşiv bağlantısı)](http://web.archive.org/web/20100610231823/http://www.aksiyon.com.tr:80/aksiyon/newsDetail_getNewsById.action;jsessionid=B2BC9D1055F36664712578017189C1EE?newsId=26953)
