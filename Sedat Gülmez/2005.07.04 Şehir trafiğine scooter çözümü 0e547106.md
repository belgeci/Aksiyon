# Şehir trafiğine scooter çözümü

*Sedat Gülmez 2005.07.04*

<div>
 <p>
  <font>
   Scooter, İtalya’da üretilen ve kısa sürede bütün Akdeniz ülkelerinde yaygınlaşan bir binek aracı. Mini tekerlekli pedalsız bu vasıta, son iki yılda Türkiye piyasasını etkisi altına aldı. Şimdilerde işçisinden patronuna, doktorundan öğretmenine birçok kişinin vazgeçilmezi. Özellikle yoğun şehir trafiğinde...
   <br/>
   <br/>
   Ahmet Biçgel teknik öğretmen. Aynı zamanda Fakom Haberleşme Şirketi’nin sahibi. Her zaman olduğu gibi yoğun geçen bir günün ardından İstanbul Çağlayan’daki işyerinden çıkar ve özel aracıyla Üsküdar’daki evine doğru yol almaya başlar. Boğaziçi Köprüsü’ndeki yoğun trafik, yarım saatlik yolu en az üç katına çıkarmıştır. Her akşam aynı çileyi tekrar tekrar yaşamak, Biçgel için bu yolu katlanılmaz hale getirmiştir artık. Bu problemi nasıl çözebilirim diye düşünürken, sıra sıra dizilmiş otomobillerin arasından kaygısızca ilerleyen bir motosiklet gözüne çarpar. Aradığı çözümü çoktan bulmuştur: “Eğer o an arabamın yanından geçen scooter’lı sürücüyü fark etmeseydim, belki de hâlâ o kuyrukta bekliyor olacaktım.”
   <br>
    <br>
     Ahmet Biçgel gibi onbinlerce kişinin minik tekerli, pedalsız motosiklet ‘scooter’ kullanmasını tetikleyen temel faktör şehirlerde, özellikle de İstanbul’da yaşayanlar için bir “çile” haline gelen yoğun trafik. Şüphesiz bu sevimli araçlara rağbet sadece İstanbul’la sınırlı değil. Ege ve Akdeniz’e kıyı şehirlerle tatil beldelerinde de scooter’lara büyük bir ilgi var. Hatta motosiklet sektörü için ‘ölü bölge’ olarak kabul edilen Karadeniz’de de yoğun bir talep patlaması yaşanıyor. 2001’de 60-70 bin civarındaki satış rakamları; 2003’te 100 bine; 2004’te 120 bine ulaştı. Bu yılki sayının ise 150-200 bin arasında olacağı tahmin ediliyor. Şüphesiz bu rakamlar Avrupa’nın çok gerisinde. Yıllık 600 bin satışı göz önüne alınırsa, Türkiye’nin Avrupa standardına ulaşması epey zaman alacak.
     <br>
      <br>
       Scooter alana kadar 300 YTL park cezası ödüyordum
       <br>
        <br>
         Ahmet Biçgel, motosiklete yabancı değil aslında. Gençliğinde kullandığı bu aracın gün gelip de bir ihtiyaç haline geleceği aklının ucundan bile geçmemiş. Şimdi scooter onun için vazgeçilmez bir araç. “Yoksa on günde 600 km yol yapmayı nasıl açıklayabilirsiniz?” diyor. Scooter, sadece 2004’te 300 YTL park cezası ödemek zorunda kalan Biçgel için bir tasarruf da demek. Akaryakıt ücretleri arttığı sürece insanların scooter gibi araçları öncelikleri arasına alacağına kesin gözüyle bakıyor. 45 YTL’lik yakıtla 600 km seyahat edebildiğini hatırlatarak, hesabını bilenler için bunun iyi bir getiri sağladığını söylüyor.
         <br/>
         <br/>
         Tekstilci Ahmet Yer’in scooter satın alma sebebi Biçgel’le neredeyse aynı. İşyeri, Beyoğlu’nda dar bir sokakta. Müşterilerine ulaşmada zorlanan Yer’i bu derdinden scooter kurtarıyor. Yaklaşık onbeş aydır kullandığı scooter ile 26 kiloya kadar yük taşıyabildiğini söylüyor. Yaklaşık 30 yıl önce ilk kez motosiklet kullanan Ahmet Yer, geçirdiği bir kaza neticesinde, iki tekerlekli araca binmeyeceğine dair yemin eder. İşini kolaylaştırdığını fark edince de yemini bozar. Ailesinden eleştiri alması onun motor sevdasını engellemiyor. “Hepsinin korkusu tekrar kaza yapmam.” diyor.
         <br/>
         <br/>
         Kanuni Motosiklet, alanında isim yapmış firmalardan. Son otuz yılda yerli üretim motorlu araçların önemli markalarından biri haline geldi. Kuralkan Motorlu Araçlar Şirketi adı altında faaliyet gösteren Kanuni Motosiklet’in pazarlama müdürü Said Orhan Kuralkan, yeni dönemde scooter satışlarının hızla artacağını iddia ediyor. Bu tür araçları üretip pazarlamanın son iki yılda mecburiyet haline geldiğini belirterek, “Eğer adınız belirli yerlerde kaliteyle özdeş tutuluyorsa, ihtiyaçlara ve taleplere cevap vermek zorundasınız.” diyor.
         <br/>
         <br/>
         Scooter sevdası fan kulüp kurdurdu
         <br/>
         <br/>
         2000’den sonra başlayan büyümenin motosiklet sektörü adına hem iyi hem de kötü etkilerinin olduğunu vurguluyor. Söz konusu tarihe kadar beyaz eşya, lastik, tüp satan işyerleri motosiklet satarken, özellikle 2001 krizinin etkisi azalınca pazar yeniden büyür. Showroomlar, yedek parça ve servis ağları birbirini izler. Ancak, sektör büyümeyle orantısız artan satıcı firma sayısından muzdarip. Özellikle Çin kökenli motor ve scooter’ların Türkiye’ye girmesi beş yıl öncesine kadar 5-6 olan şirket sayısını bir anda 65’in üzerine çıkarır. Said Kuralkan, “Zaten atıl da olsa bir talep vardı. Kasım 2000 ve Şubat 2001 krizleriyle ertelenmişti. Söz konusu türedi şirketler bu patlamayı iyi değerlendirdi.” diyor.
         <br/>
         <br/>
         İstanbul başta olmak üzere Adana, Mersin, Antalya, Muğla, Aydın, İzmir, Çanakkale, Balıkesir, Bursa ve Tekirdağ talebin en çok olduğu iller. Araçların pedalsız olması büyük kullanım avantajı sağlıyor. Dolayısıyla bayanlar da müşteri portföyü içine giriyor. Geçen yıla göre, hanımların talebinin iki katına çıkması da bu ilgiyi gösteriyor zaten. Scooter fiyatları, aracın konforuna göre 1500 YTL’den başlıyor, 40 bin YTL’ye kadar çıkabiliyor. Piyasadaki scooter’ların çoğu İtalya, Fransa ya da Uzakdoğu ülkelerinden ithal ediliyor. Beldeyama Motosiklet Ürün Sorumlusu Nihat Çadırcı, bunun yerli üretici için dezavantaj olduğu görüşünde. Zira, yeterli seviyede altyapı kurulmaz ise ileriki yıllar sıkıntılı geçebilir. Örneğin müşteri pahalı yedek parçalara mahkum olabilir. Diğer yandan, pazar payını artıran düşük kaliteli Çin mamulleri de bir başka problem. Yine de vergi avantajı, bakım masrafı düşüklüğü, yakıt tüketim azlığı gibi özellikler scooter’lara ilgiyi artırıyor.
         <br/>
         <br/>
         İlkbahar yaz ayları satışların en fazla olduğu dönem. Ferco Motor Şirketi Pazarlama Müdürü Örsan Örs, havaların ısınmasıyla en hareketli dönemin başladığını söylüyor. İşe, okula, gezmeye gitmek gibi değişik amaçlara hitap eden scooter işyeri sahiplerinin de gözdesi. Özellikle, fast food dükkanları bu araçları fonksiyonel olarak kullanıyor.
         <br/>
         <br/>
         Vespa Fun Club, internet üzerinden faaliyette. Motosiklet bayiliği yapan ve servis hizmeti veren Muhittin Yaşar kulübün altı yıllık kurucu başkanı. Scooter sahibi dışında kimsenin üye olamadığı kulüp, belirli dönemlerde grup gezileri düzenliyor. En son Rumeli Feneri’ne 80 scooter’la seyahat etmişler. Şehir dışı yolculuklara da niyetleri var; ancak, Kütahya tecrübesi gözlerini biraz korkutmuş. “Şehir dışı geziler hem sürücüyü yoruyor hem de araçlara büyük zarar veriyor.” diyor. Kulübe her meslek grubundan üye var. Hatta, yurtdışından bile... Gezilere ilginin çok büyük olduğunu belirten Muhittin Yaşar, sabahın beşinde kalkıp sırf gruba katılabilmek için Lüleburgaz’dan, Edirne’den gelenlerin olduğunu söylüyor.
         <br/>
         <br/>
         Ehliyet alanların sayısı 20 kat arttı
         <br/>
         <br/>
         Scooter kullanabilmek için diğer motosikletler için de geçerli olan A2 ehliyetine sahip olmak gerekiyor. Etik Sürücü Kursu, İstanbul genelinde A2 veren birkaç eğitim kuruluşundan biri. Kurum yöneticisi Ali İhsan Derindağ, beş yıl önce on kişiyi geçmeyen katılımcı sayısının son dönemde yirmi katına çıktığını vurguluyor. A2’nin diğer motorlu araç ehliyetlerinden bir farkı yok. 500-600 YTL’ye mal oluyor. Genelde kurye çalıştıran firmalar ehliyeti zorunlu kılıyor. Bir de 30 yaş üstü kişiler daha fazla rağbet ediyor. Bisiklet kullanmasını bilen herkesin scooter sürebileceğini söyleyen Ali İhsan Derindağ, eğitimlerin kişinin kabiliyetine göre 4-10 saat arasında değiştiğini belirtiyor. Scooter için yüzde 18 Katma Değer Vergisi (KDV) ile yüzde 8 Özel Tüketim Vergisi (ÖTV) ödemek gerekiyor. Bir de plaka ve ruhsat 100 Euro’ya mal oluyor.
         <br/>
         <br/>
         BAZI ÜLKELERDE 100 KİŞİYE DÜŞEN MOTOSİKLET SAYISI
         <br/>
         <br/>
         Tayvan	      53
         <br/>
         Tayland	24
         <br/>
         İtalya	17
         <br/>
         Japonya	11
         <br/>
         İspanya	9
         <br/>
         Almanya	9
         <br/>
         Yunanistan	8
         <br/>
         Avusturya                 8
         <br/>
         Hollanda	8
         <br/>
         Fransa	4
         <br/>
         Hindistan	3,5
         <br/>
         Polonya	2,3
         <br/>
         Türkiye	1,6
         <br/>
         ABD	1,6
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 3950 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22061), [web.archive.org (arşiv bağlantısı)](http://web.archive.org/web/20060514094310/http://www.aksiyon.com.tr:80/yazdir.php?id=22061)
