# TBB’de demokrasi veya statüko seçimi

*Sedat Gülmez 2010.06.07*

<font class="agenda2NewsSpot">
 Özdemir Özok’un vefatıyla boşalan TBB koltuğu için haziranda seçim var. Ankara Barosu Başkanı Vedat Ahsen Coşar ve İstanbul Barosu Başkanı Muammer Aydın en güçlü adaylar. Tabloyu ‘demokrasi-statüko çekişmesi’ diye okuyanlar da var.
</font>
<font class="newsDetail">
 <p>
  <p class="MsoNormal">
   Son yıllarda ‘demokrasi-statüko’ çekişmesinin açıktan yaşandığı hukuk çevrelerinin gözü kulağı, hazirandaki Türkiye Barolar Birliği 11. Olağanüstü Genel Kurulu’na kilitlenmiş vaziyette. Özdemir Özok’un vefatıyla boşalan koltuk yeni sahibini ararken ortaya çıkan gelişmeler yarışın sadece kişiler bazında kalmayacağına dair işaretleri güçlendiriyor. Özellikle İstanbul Barosu Başkanı Muammer Aydın’ın adaylığını açıklaması kimilerince ‘Statükocu söylem gözünü TBB’nin zirvesine dikti’ şeklinde yorumlanıyor. Tabii meselenin bir de Anadolu baroları boyutu var. 2009’daki son olağan genel kurulda 40’ı aşkın baro aynı adayı destekleyerek hesapları karıştırmıştı. Her ne kadar delege sayısı itibarıyla sıkıntı yaşasalar da destekleyecekleri adaya önemli avantaj sağlayacakları kesin. İşte TBB seçimlerine dair konuşulanlar ve adayların sürece bakışı…
  </p>
  <p class="MsoNormal">
   31 Aralık 2009 itibarıyla Kilis, Ardahan ve Bayburt hariç tüm şehirler, avukat meslek birliği baroya sahip. En çok üye 24 bin 989 ile İstanbul’da. Tunceli ise 33 mensubuyla son sırada. 78 ildeki teşkilatların üst kuruluşu Türkiye Barolar Birliği. Bu unvanıyla barolara kayıtlı 66 bin 260 avukatın tek temsilcisi. Söz konusu statüsü sebebiyle hukuk camiasında ağırlığı tartışılmaz. Her ne kadar 41 yıllık tarihinde çok fazla öne çıkmasa da Özok’un vefatı sonrasında yaşananlar, bünyedeki değişikliklerin yalnız üyeleri değil, bütün ülkeyi ilgilendireceğini gösteriyor.
  </p>
  <p class="MsoNormal">
   12-13 Haziran 2009 tarihli 11. Olağanüstü Genel Kurul’la alakalı ilk sürpriz İstanbul Barosu Başkanı Muammer Aydın’ın adaylığını açıklamasıydı. Çünkü bugüne değin koltuğa oturan Dr. Faruk Erem, Atilla Sav, Teoman Evren, Önder Sav, Eralp Özgen ve Özdemir Özok, Ankara Barosu kökenliydi. Hatta Erem ve Özgen dışındakilerin tamamı başkent barosunun makam koltuğundan TBB’ye geçmişti. Kısaca bir Ankara teamülü vardı. İstanbul ise ilk Turgut Kazan devrinde birlik liderliğine göz koymuş fakat hedefe ulaşamamıştı. Şimdi Aydın ile ikinci girişim başlatılıyordu. Kimileri mevzuya ‘şehirlerarası çekişme’ diye yaklaşsa da çoklarına göre farklı bir senaryo söz konusu. İddia sahiplerinin dayanağı ise Muammer Aydın’ın İstanbul’daki faaliyetleri, söylemi ve pozisyonu. Ergenekon sürecine dönük eleştirileri, darbe teşebbüslerine karşı suskunluğu, meslek birliğinden ziyade siyasi parti mensuplarına yakın konuşmaları ve statükocu tavrı eleştirilen Aydın şahsına dönük bu tespitleri kabul etmediği gibi adaylığı hususunda farklı planlar arayanlara da şöyle sesleniyor: “Benim bu konuda söyleyecek bir şeyim yok. Herkes değerlendirmeyi kendi ölçütleri içinde yapmalı. Duruşumuz ortada. Başkalarını karalayarak bir yere varılamayacağını bilenlerdeniz. Kendi yapmak istediklerimiz ve yaptıklarımızla, ortak akılla meydana getirdiklerimizle meydandayız. Onun dışında polemiğe yol açacak bir şey söylemek istemiyorum.”
  </p>
  <p class="MsoNormal">
   Sandık yolunda İstanbul’un en büyük kozu delege sayısı. Çünkü baro ve eski TBB başkanları dışındaki 320 ismin 80’i kendilerine kayıtlı. Zaten avukatlar arasında tartışılan konulardan biri de bu. Bilhassa Anadolu baroları genel kurullarda ellerini güçsüzleştiren sisteme itiraz ediyor. Dağılımın üye sayılarına endekslenmesinden ziyade bölgesel nisbi temsille belirlenmesi teklifi dillendiriliyor. Yoksa Tunceli Barosu ile Afyon Barosu karşılaştırmasındaki gibi uçurumlar ortaya çıkıyor…
  </p>
  <p class="MsoNormal">
   Buna göre, mevcut uygulama baştan tüm barolara 2 delege veriyor. Sonraki her 300 üye için de artı 1 hak kazanılıyor. Prosedür böyle işleyince de 33 üyeli Tunceli Barosu ile 299’luk Afyonkarahisar Barosu aynı delege sayısıyla sandık başına gidiyor.
  </p>
  <p class="MsoNormal">
   Peki, sayı üstünlüğü yarışın kazanılacağı anlamına mı geliyor? Sorunun cevabına geçmeden baroların delegelerini nasıl belirlediğine değinmek gerekiyor. Sanılanın aksine bunun için ayrı bir seçim yok. Baro başkanlığı seçimi gerçekleşirken adaylar hazırladıkları delege listeleriyle seçmenlerinin karşısına çıkıyor. Böylece başkan seçilenin belirlediği isimler oy hakkı kazanıyor. İstanbul Barosu’ndakiler de en son seçimde ipi göğüsleyen ‘Önce İlke Çağdaş Avukatlar Grubu’ üyelerinden müteşekkil. Üstelik TBB adayının belirlenmesinde de etkililer. Öyle ki Muammer Aydın ve selefi Kazım Kolcuoğlu birlik başkanlığına dair niyetlerini açıklayıp delegelerin karşısına çıkınca kurulan sandık neticeyi belirledi. Böylece Kolcuoğlu yerine halefi arkadaşlarından İstanbul’u temsil vizesi aldı. Lakin Kazım Bey’in ön seçimi kaybetmesine rağmen birlik yarışına iştirak edeceği yönünde iddialar var. Aydın ise söylentilere prim vermiyor: “Önce İlke Çağdaş Avukatlar Grubu’nu kültürü ön seçimden yanadır. Daha önce konuşuldu ya ön seçim ya uzlaşma şeklinde. Sandıktan kim çıkarsa arkasında dururuz denildi. Bütün delegeler de sözünün arkasında. Kazım Bey’in aday olacağını zannetmiyorum.”
  </p>
  <p class="MsoNormal">
   Anlaşılacağı üzere İstanbul cenahında her an yekpare 80 oy görüntüsü bozulabilir. Tabii Aydın’ın bırakın bölünmeyi Türkiye geneli yüksek destekten bahisle kazanacağına inancı tam. Şimdiden oy tahmininde bulunmasa da ‘il barolarında farklı düşünebilirsiniz ancak meslek birliği söz konusuysa ortak aklı kurmalıyız’ mesajıyla kampanyasını yürütüyor.
  </p>
  <p class="MsoNormal">
   Aydın’ın adaylığını ilan eden rakiplerine gelince… Ankara Barosu Başkanı V. Ahsen Coşar, Yalova Barosu Başkanı Cemal İnci ve TBB eski genel sekreteri ve bir dönem SHP milletvekilliği yapan Güneş Gürseler. Tabii seçim gününe kadar kaç kişi daha yarışa katılma kararı alır bilinmez ancak çekişmenin büyük oranda Coşar ile Aydın arasına geçeceği dillendiriliyor.
  </p>
  <p class="MsoNormal">
   Özellikle Ankara Barosu Başkanı’nın ismi Aydın’ın tek rakibi gibi kabul görüyor. Coşar da temkinli konuşmasına rağmen bunun farkında: “Rakiplerim hakkında konuşmaktan hoşlanmam, bu doğru değil. Sonuç itibarıyla Aydın ve ben adayız. Onu eleştirmek veya değerlendirmek doğru değil.” Kampanyasına hızlı başlayan Vedat Bey bugüne kadar birilerinin hoşuna gidecek veya onları rahatsız edecek kaygısıyla hareket etmediğini, söz söylemediğini ısrarla vurguluyor. Doğruluğu yanlışlığı tartışılsa da inandığı çerçevede durduğunu belirtiyor. Çizdiği sınırlar dâhilinde belki de en dikkat çekici söylemi “Kayıtsız kalmayacağız ama bağırmayacağız da. Sorunlar bağırarak halledilmez. Keza kavga ederek de.” şeklinde.
  </p>
  <p class="MsoNormal">
   TBB’deki başkent teamülüne de farklı yaklaşıyor Ankara Barosu Başkanı: “TBB koltuğunda Ankara ağırlığı var; ama bu bir ayrıcalık değil. ‘Böyleydi, böyle olacak’ diye bir kural yok. Zaten aksini düşünmek yanlıştır. Demokratik terbiye ve kültürüme de aykırıdır. Tabii kurumsal yarar bakımından düşünülürse başkanın mesleğini başkentte icra ediyor olması gerekir. Çünkü burayı İstanbul’dan idare edemezsiniz.”
  </p>
  <p class="MsoNormal">
   Seçimi rahat kazanacağına inanan Coşar 215 ila 220 arası oy alacağını tahmin ediyor. Tabii iki güçlü ismin başkanlık hülyasını gerçeğe dönüştürecek süreçte Anadolu barolarının etkisi büyük. Delege sıralaması açısından 81’lik İstanbul, 31’lik Ankara, 20’lik İzmir’den sonra en yüksek oy oranı 9 ile Antalya’da; fakat bir araya toplanmalar küçük sayılara büyük önem kazandırıyor. Geçen yılki 30. Olağan Genel Kurul bunun net göstergesi. Özdemir Özok’a karşı 40’ı aşkın baro Trabzon Barosu Başkanı Mehmet Şentürk’ü aday göstermiş lakin ‘Sağ kesimin adayı, iktidarın temsilcisi’ gibi ithamlar karşısında Şentürk yarıştan çekilip Yalova Barosu Başkanı Cemal İnci’yi destekleme kararı almıştı. Neticede Özok’un 227 oyla kazandığı seçimde 141 oy gibi hiç de azımsanmayacak bir sayıya ulaşmıştı. Üstelik aynı seçimde şimdiki adaylardan Güneş Gürseler’e 2, CHP Genel Sekreteri Önder Sav’a da 1 oy çıkmıştı.
  </p>
  <p class="MsoNormal">
   Bu seferki seçim için biraraya gelen Anadolu baroları 29 Mayıs’taki toplantılarında her ne kadar ortak harekete dair kesin karar alamasa da genel bir temayülden söz etmek mümkün. Önceki başkan Özok ile fikrî temelde problem yaşanıyordu. Aynı çizgiyi devam ettireceğine hatta daha da ileri götüreceğine inanıldığından Muammer Aydın’a temkinli yaklaşılıyor. Coşar’ın şansıysa daha yüksek.
  </p>
  <p class="MsoNormal">
   Nihayet Anadolu baroları yeni başkandan TBB’yi tam manasıyla hukukilik zemininde, objektif duruşlu, siyasi partilerin arka bahçesi görüntüsünden uzak ve avukatlık problemlerini önceleyen vaziyette görmeyi arzuluyor. Sonra vekâlet pulu dağıtımı ve delege sayısı belirlenmesindeki ‘üye sayısı’ kriteri yerine daha adil bir sistem oluşturulması gibi net talepleri de var. Bakalım seçilecek yönetim dillendirilen hususlarla ne kadar meşgul olacak?
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-26952-189-tbbde-demokrasi-veya-statuko-secimi.html), [web.archive.org (arşiv bağlantısı)](http://web.archive.org/web/20101108023416/http://www.aksiyon.com.tr:80/aksiyon/haber-26952-189-tbbde-demokrasi-veya-statuko-secimi.html)
