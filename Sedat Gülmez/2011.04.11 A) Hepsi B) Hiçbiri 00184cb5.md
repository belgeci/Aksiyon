# A) Hepsi B) Hiçbiri

*Sedat Gülmez 2011.04.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İspatlanmamış kopya iddiaları, şifreyle kafa karıştıran bir kısım medya, siyasi rant için sarf edilen sözler ve zihni bulandırılan milyonlarca aday... Acaba ileriki yıllarda 2011 YGS’den akıllarda en çok hangisi kalacak?
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     A) Hepsi
     <span>
     </span>
     B) Hiçbiri
    </p>
    <p class="MsoNormal">
     İspatlanmamış kopya iddiaları, şifreyle kafa karıştıran bir kısım medya, siyasi rant için sarf edilen sözler ve zihni bulandırılan milyonlarca aday... Acaba ileriki yıllarda 2011 YGS’den akıllarda en çok hangisi kalacak?
    </p>
    <p class="MsoNormal">
    </p>
    <p class="MsoNormal">
     SEDAT GÜLMEZ
    </p>
    <p class="MsoNormal">
    </p>
    <p class="MsoNormal">
     Aşağıdaki cümleleri anlamlı bir paragraf oluşturacak şekilde sıralayınız… 1) Ancak ‘keşfedilen formüller’e indirgenen tartışma sağlıklı bir zeminde ilerlemiyor. 2) Tabii akışta, yaklaşan 12 Haziran seçiminin payı da unutulmamalı. Oysa artık ÖSYM’nin de reddetmediği bazı aksaklıklar var ki, ısrarla etkisinin sınav iptalini gerektirmediği söyleniyor, adli tahkikat süreciyle izleniyor. 3) Çünkü ciddiyet derecesine bakmaksızın her meselede faturayı hükümete kesme derdindeki kimileri, bu konuyu da fazlasıyla sulandırdı. 4) Zihinleri bulandırılan üniversite adaylarına gelince… Bir an önce YGS polemiklerinden sıyrılıp, LYS’ye kilitlenmeleri, bugünlerde atacakları en akıllıca adım. 5) 2011 YGS’de kopya çekildi iddiası 1 Nisan’dan bu yana Türkiye gündeminde.
    </p>
    <p class="MsoNormal">
     A) 1-2-5-4-3 B) 2-5-4-1-3 C) 5-1-3-2-4 D) 4-3-2-5-1 E) 3-4-1-2-5
    </p>
    <p class="MsoNormal">
     Soru bu... Şimdi “kolay çözüm” formülünü verelim. Önce en büyük rakam başa alınıyor ki bu 5. Kalanlar tek ve çift ardışık sayılar şeklinde diziliyor: 5-1-3-2-4 ve doğru şık ‘C’ye ulaşılıyor. Tabii “İyi de sistemi imtihandan evvel bilmezsem halledemem ki! Zaten her testte ve soruda işleyip işlemediği, işliyorsa kaçında doğruyu gösterdiği belli değil. O stres anında bunlarla uğraşamam…” diye şerh düşenler varsa, onlara diyecek söz yok…
    </p>
    <p class="MsoNormal">
     Merkezî sınavlarda kopya çekilmesi, meselenin tarihî seyrini bilenlerce, vahim ise de, aslında adiyattan. Çünkü bugünlerde Yükseköğretime Geçiş Sınavı’nda (YGS) ‘şifreli formül’ iddiasıyla hedef tahtasına konulan Ölçme Seçme ve Yerleştirme Merkezi (ÖSYM) 1974’te, bir yıl evvel yaşanan imtihan sorusu çalma olayının tekrarlarından korunma gayesiyle kuruldu. Lakin sonraki senelerde aynı vaka defaatle tekrarlandığı gibi organize kopya çeteleri türünden kompleks yapılar da işe el attı. Gün yüzüne çıkan her gelişmenin ardından tedbirler artırıldı. 2010 Kamu Personeli Seçme Sınavı’nda (KPSS) 300’ü aşkın adayın eğitim bilimleri testinde tüm soruları doğru cevaplamasıyla (!) oluşan tablo bunun son misali. Adli merciler mevzuya el attı. İmtihan iptal edildi. Devrin ÖSYM Başkanı Ünal Yarımağan görevinden ayrıldı. Yerine Ali Demir atandı. Medya ‘güvenlik’ meselesini o derece işledi ki yeni başkanın önce bu hususu halletmesi istendi. Ardından da önlemler sıralandı: 2011 YGS’ye katılacak tüm adaylara, şahsa özel kitapçık, sınav salonlarında aşırı güvenlik bunlardan göze batan ikisi…
    </p>
    <p class="MsoNormal">
     27 Mart’ta 1 milyon 700 bin üniversite hayali kuran öğrenci YGS’ye katıldı. Ertesi gün bazı gazeteler konuya ilişkin haberlerin yanında bir de fotoğraf yayımladı. İstanbul’da bir okulda imtihana giren öğrencilerin tamamı kızdı ve aralarında başörtülüler vardı. Birkaç ‘emekli’ bürokrat bunun kasten yapıldığını ve hâkim iradenin istediği adaya başka kolaylıklar sağlayabileceğini beyan etse de kamuoyu pek itibar etmedi. Fakat 1 Nisan’da Artvin’den bir avukat ve dershane öğretmeni ÖSYM’nin basına dağıttığı soru kitapçığı üzerinde yaptıkları incelemede bir formül bulduklarını ve bununla matematik testinden 30 sorunun kolaylıkla çözülebildiğini iddia etti. Ertesi gün, kimileri kıyameti kopardı! Şike vardı. Kopya çekilmişti. Arkada iktidar yandaşları yer alıyordu. Çözüm formülleri tek değil birkaç taneydi ve biri olmazsa öbürü tutuyordu. Bir dershane bunlardan mod medyan diye tabir edilen şekli öğrencilerine haber vermişti. Sınav iptal edilmeliydi… Kimi uzmanlar iddiaları ‘safsata’ diye tanımlasa da gazete sayfaları, televizyon ekranları çoğunlukla meselede ‘kasıt arayanlara’ açıldı. İdeolojik tavrını görevdeyken de belli eden kimi emekliler, kriptologlar, ölçme değerlendirme uzmanları, dershane yöneticileri bir yana, mevzuyla ilgisi bulunan bulunmayan tüm erbab-ı kalem ‘fırsat bu fırsat’ dercesine fikirlerini yazıya döktü. Muhalefet partilerinin aklı başında temsilcileri de iktidarı suçlar mahiyetteki peşin cümleleriyle sürece iştirak edince kaotik tablo istenen kıvama geldi.
    </p>
    <p class="MsoNormal">
     Tüm bu kargaşa ortamında ısrarla, “Problem, formül veya şifre denilen algoritmanın sorulara uyup uymaması değil, bunun imtihan öncesinde birilerine verilip verilmediği, asıl buna bakılmalı. Yoksa bir öğrencinin sınav anında böyle bir kodlamayı keşfetmesi imkânsız!” diyenlerin sesi cılız bırakılmak istendi.
    </p>
    <p class="MsoNormal">
     ÖSYM Başkanı Demir basın toplantılarında “işgüzarlık” diyerek mesuliyeti METEKSAN isimli matbaaya atmaya çalışadursun “üzüm yemekten ziyade bağcı dövmeye” odaklananlar bununla yetinmiyor. Şüpheleri daha da büyütmek için gazete sayfalarını dezenformasyona tabi tutuyordu. Başkanın başındaki çizik bile ‘önemli haber’ sayılıyordu. Peki, sakin kafa ve objektif gözle yaklaşınca karşımıza ne çıkıyor?
    </p>
    <p class="MsoNormal">
     Prof. Dr. Ali Demir’in ÖSYM Başkanlığı görevine getirildiği günlere dönersek (mevcut tablonun anlaşılması için çok önemli) karşımıza şunlar çıkıyor: Son KPSS Skandalı’yla artık sınav sorularının çalınması veya toplu kopya çekilmesi hususlarında hassasiyeti üst dereceye çıkmış ve bir an önce bu sıkıntının aşılmasını isteyen bir kamuoyu. Başkan Demir’in bu anlamda ilk halletmesi gereken güvenlik zafiyetiydi. Soruların hazırlık ve matbaa aşamasında tedbirleri üst dereceye çıkarmak bir aşamaydı. Hepsi fotoğraflı, adaya özel soru kitapçığı. Bu da eskiden en fazla 10 tane üretilen kitapçık yerine 1 milyon 700 bin adet oluşturulması demekti, sadece suallerin değil cevap şıklarının da karıştırılması, imtihan salonlarına girişte ve çıkışta aramaların üst düzeye çıkartılması hep bu kabilden açılımlardı. Bugünlerde ÖSYM’yi eleştirenlerin çoğu söz konusu önlemler dillendirildiğinde seslerini pek yükseltmiyordu.
    </p>
    <p class="MsoNormal">
     Zihinleri daha fazla karıştırmadan şunları söyleyelim. ÖSYM güvenli bir sınav için uğraştı ve kendince sistem kurdu. Ancak doğru şıkkın kimi adayların cevap kâğıtlarına belirli sıralamalar şeklinde yansıması ihtimaline binaen tamamen rastlantısal değil yer yer elle müdahaleyle karma ve dağılım yaptı. Bu da ‘çembersel kaydırma’ tabir edilen kalıbı ortaya çıkardı. Her ne kadar kimileri sınavda bunu fark eden öğrencinin avantaj yakalayacağını söylese de Ali Nesin gibi yıllarını matematiğe adamış isimlere göre bu imkânsız. Yok, ihtimal biri bunu keşfediyorsa, sırf yeteneği sebebiyle en iyi üniversitenin en iyi bölümüne girmeyi hak ediyordur zaten. Ama eğer idarecilerin bilgisi dâhilinde veya haricinde söz konusu algoritma YGS öncesi, ÖSYM dışına ‘sızmışsa’ işler değişir. Tabii bunu da ancak hâlihazırda devam eden adli takip ve akabinde yürütülecek yargılama sonucunda görebileceğiz. Bütün bu toz bulutunun içinde kalan adaylara düşense artık zihinleri bulandıran formül tartışmalarını bir kenara bırakıp üniversite giriş maratonunda YGS’ye nazaran daha büyük etkiye ve öneme sahip Lisans Yerleştirme Sınavları’na (LYS) hazırlanmak…
    </p>
    <p class="MsoNormal">
     <span>
     </span>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-29139-a-hepsi-b-hicbiri.html), [web.archive.org (arşiv bağlantısı)](http://web.archive.org/web/20140926150728/http://aksiyon.com.tr/aksiyon/haber-29139-a-hepsi-b-hicbiri.html)
