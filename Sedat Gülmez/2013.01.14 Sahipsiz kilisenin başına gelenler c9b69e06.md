# Sahipsiz kilisenin başına gelenler

*Sedat Gülmez 2013.01.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Asırların yıpratıcılığına dayanmış ancak İstanbul’un hoyratlığına yenilmiş bir mekân Balat Tur-u Sina Kilisesi. Kapısı üzerindeki Hz. Muhammed’in (sas) el izi sökülmüş. Binalarından biri kafeye dönüştürülmüş. Bir diğeri ise bir aileye yuva(!) olmuş…
  </font>
 </div>
 <div id="newsText">
  <font class="detail-text">
   <p>
    Modern İstanbul sadece insanları uzaklaştırmıyor, kimliğinden. Değişim ve dönüşüm şehrin eserlerine de yansıyor. Bugün yüzlerce tarihî kültür mirası aslî hüviyetinden kopmuş vaziyette. Balat Mürsel Paşa Caddesi 134 numaradaki bunlardan sadece biri. Yaygın ismi Tur-u Sina Kilisesi. Ancak devlet ve Hıristiyan vatandaşlar nezdinde Aya Yani Kilisesi ve Manastırı adıyla anılıyor. Vaktiyle geniş bir alanı haizmiş. Resmî kayıtlara göre 1942 metrekare. Lakin geçen sürede kıyısından köşesinden haremine girilmiş. Şimdilerde müştemilatındaki binalardan yalnız birkaçı ayakta.
   </p>
   <p>
    <img alt="" src="http://web.archive.org/web/20130123030157im_/http://medya.aksiyon.com.tr/aksiyon/2013/01/14/5494502.jpg"/>
   </p>
   <p>
    Bunlardan biri iki kanatlı demir kapısıyla ana yapı. Dışarıdan bakınca yıpranmışlığı o derece aşikâr ki, yıkılması an meselesi. Buna rağmen mega kentte umduğunu bulamamış bir aile yerleşmiş içine. Yuva bellemişler yüzyılların kilisesini. Bir diğeri ise kurtarılmış; ama kafeye dönüştürülerek! Vakıflar Genel Müdürlüğü kiraya vermiş. Yetkililer, “Harap haldeydi, yıkılacaktı, bu şekilde kurtuldu en azından” diyor. Kaldı ki kayıtlarda da kilise değil, ‘ikametgâh’ ifadesi yer alıyor. Aslında söz konusu ibare bazı kaynaklardaki, ‘kilise ve yanındaki konutlar’ beyanıyla örtüşüyor. Hatta aristokratik Fener evlerine misal gösteriliyor. Tabii bu, asırlık bir binayı kafeye dönüştürmek için yeterli izah mı, tartışılır. İşletme sahiplerinin beyanları da hayli dikkat çekici. Onlar açısından Vakıflar bir ihale açmış, onlar da girmiş ve kazanmış. Üstelik kiraladıkları bina araştırmalarına göre 80’li yıllar ve öncesinde fabrika olarak  kullanılmış; sabun ve konserve fabrikası! Bir de şunu vurguluyorlar, “Kanuna mugayir, tarihî esere zarar veren hiçbir şey yapmadık. Aksine burayı devraldığımızda her taraf pislik içindeydi. Hatta Vakıflar’ın 2010’a kadar böyle bir yerin varlığından haberdar olduğunu zannetmiyoruz.” Fakat işin bir de hukukî boyutu var. Çünkü Tur-u Sina Kilisesi hiyerarşide Mısır’daki Tur-u Sina Manastırı’na bağlı. Ve geçen aylarda Sina’daki Manastır, mülkünü geri almak için adlî süreci başlattı. Hâsılı, artık konu iyice karışmış vaziyette. Bir tarafta mülkünü isteyen Mısır’daki keşişler, diğer yanda kiraya verilmiş kilise müştemilatı.
    <p>
     <img alt="" height="683" src="http://web.archive.org/web/20130123030157im_/http://medya.aksiyon.com.tr/aksiyon/2013/01/14/5294502.jpg"/>
     Tur-u Sina Kilisesi/Aya Yani Manastırı’nın hikâyesine dönersek. Esasında bu mekân Hıristiyanlar kadar Müslümanları da ilgilendiren bir vasfa sahip. Daha doğrusu sahipti! Kilisenin giriş kapısı üzerinde Hz. Muhammed’in (sas) el izi vardı. 2007’ye kadar yerinde duran izi haiz kitabe o yılın yaz aylarında söküldü. Kesin yeri belli değil. Peki, o mermer blok kapı üzerine niçin konuldu? Ne zaman konuldu? Neyi anlatıyordu? Soruların cevabı için yüzyıllar öncesine uzanıp Busra’da başlayan Sina Yarımadası’nda devam eden ve İstanbul’da neticelenen bir seyahate çıkmak gerekiyor.
     <p>
      Kureyş Kabilesi’nin ileri gelenlerinden Ebu Talib ticaret maksadıyla Şam’a gitmektedir. Yanında anne ve babasını kaybetmiş yeğeni Muhammed (sas) de vardır. Bütün Arap tüccarlar gibi Şam’a varmadan önce Busra’ya uğrarlar, Rahip Bahira’nın yurduna. Fakat Bahira bu yolculara evvelkilerden farklı muamele eder, ilgisi üst düzeydedir. Ve Ebu Talib’e müjdeyi verir, “Bu çocuk son peygamber!” Aradan yıllar geçer, 25 yaşına gelen Hz. Muhammed bu defa müstakbel eşi Hatice’nin (ra) kervanı başında Şam’a yönelir. Yine Busra’da mola verilir. Bahira vefat etmiş, yerine Nastura geçmiştir. Selefinin müşahedelerini Nastura da keşfeder ve O’nu müjdeler.
      <p>
       Seneler sonra Hz. Muhammed (sas) ‘elçilik’ vazifesini arzın dört bir yanına duyururken, haberi alan Busralı Hıristiyan rahipler ziyaretine gelir. Ve kendilerine geçmiş günlerin hatırına bir vesika verilir. ‘Emanname’ diye anılan bu ahid tabiri caizse Müslüman- Hıristiyan diyaloguna dair ana hatları belirlemektedir. Benzer emannameler Hz. Peygamber’in vefatı akabinde haleflerince de yer yer tekrarlanır. Ama şüphesiz en önemlisi ve değerlisi bizzat O’nun el izini taşıyanıdır.
       <p>
        Adı Mahmut Nef’i. 15 Eylül 1950 tarihli ‘Tarih Dünyası’ başlıklı dergide yer alan makalede unvanı ‘Mısır Kral Sarayı Arşiv Dairesi Türkçe Kısmı Reisi ve Mısır Tarih Kurumu Üyesi’ şeklinde verilmiş. Yazısının başlığı, ‘Turusina’da Eski Türk Âbideleri ve Hz. Muhammed’in Emânnamesi’. Aslında bahsedilen emanname az önce zikredilenden başkası değil. Ama zamanla hikâyeye yeni serüvenler eklenmiş.
        <p>
         Yavuz Sultan Selim’in Mısır Seferi sırasında Tur-u Sina’daki Saint Catherine Manastırı’nda Hz. Muhammed’in (sas) el izini havi bir emanname bulunduğu öğrenilir. Padişah hususî ilgi gösterir, vesikayı inceler ve keşişlere bir teklif sunar. Buna göre emannamenin kopyası çıkartılıp kendilerine verilecektir. Aslı ise İstanbul’a götürülecektir. (Emanname İstanbul’a gelir ama bugün nerede olduğunu kimse bilmiyor. Kimileri Topkapı Sarayı’nda diye iddia ediyor ama kesin değil.) Ötesinde Hünkâr payitahtta Tur-u Sina Manastırı’na ait bir kilise yapılmasına izin verir. Hatta Hicrî 1048 tarihli Sultan IV. Murad’a ait fermanda da bu husus teyit edilir. Ayrıca fermanda âdet olduğu üzere bir el izi bulunmaktadır. İşte bugün Balat’ta amacı dışında kullanılan binalar o manastırın bünyesindeki son parçalar. Bu noktada yüzümüzü İstanbul’a çevirmek gerekiyor lakin Sina’dan ayrılmadan evvel Tur-u Sina Manastırı’nın geçmişini öğrenmekte fayda var.
         <p>
          <p>
           İmanı uğruna başını veren Katerin
           <p>
            “Manastır yüce dağların eteğinde olup, Rum Ortodoks mezhebine bağlıdır. Deniz sathından 5012 kadem yüksekliğinde, İmparator Justinyanus tarafından 545 senesinde kurulmuştur. Manastırın uzunluğu 85, eni 75 metredir. Duvarlarının yüksekliği 11 metre olup, eni 2,25 metredir. Yüksek mazgallarında, her biri üç karış boyunda altı topu vardır. Sultan Selim-i Evvel zamanından kaldığı mervîdir.” Mahmut Nef’i’ Tur-u Sina konulu makalesinde bu ifadelere yer veriyor. Ayrıca şu ayrıntıları da sıralıyor: “Manastırın içinde güzel bir mescid, dört köşe yüksek ve kubbeli bir minaresi olup bânisi Ebû Elmansur Enuştekin âmiridir. Minberin üzerinde; Ebû Elkasım Şehinşah, 8 Rebiülevvel sene 500 hicrî tarihi yazılıdır. Mescidin bânisi bir Türk’tür. Son sistem, geniş bir kitabhanesi olup üç binden fazla eseri muhtevîdir. Kûfî yazı ile yazılmış 600 kadar Arapça manüskri (el yazması) ile Süryanice, Habeşçe, Yunanice, Kıptice, Ermenice vesair dillerle yazılmış birçok yazmalar vardır. En eski yazma, ikinci asırda yazılmış Süryanice bir İncil’dir. Arapça İncil’in tarihi: Muharrem 284’dür. Yazma kitaplarından başka 700 kadar Türkçe ferman, buyrultu, Ahd-i Nebevî tercümesi, fetva vesaire vardır. Hele Mısır valileri tarafından verilen buyrultuların koleksiyonu nadirdir.” Makalenin sonunda Râsim Özgen imzalı yine Tur-u Sina ile alakalı bir başka metin daha yer alıyor. Burada da manastırın Hıristiyanlar nezdindeki önemine dair bilgiler veriliyor.
            <p>
             “Manastırın Hıristiyanlıkça ehemmiyet alması, Miladî 12’nci asırdan sonra, oraya ‘Sent Katerin’ ismindeki ‘azize’nin kemiklerinin gömülmesinden sonradır. Kilise rivayetlerine göre Katerin, miladın dördüncü asrında yaşamış, anası Anglo-Sakson ırkından, Kıbrıs krallarından birinin kızıdır. Hıristiyanlık dinini ve felsefesini tahsil etmek için, İskenderiye’deki meşhur ‘Didoskale’ üniversitesine gitmiştir. O sırada ‘Maksimilyen Herkül’ hükümdardır. Bu, bir bayram günü, İskenderiye Hıristiyanlarını, putlara tapmaya icbar etmek isteyince, Katerin, önüne dikilmiş ve kendisine yanlış hareket ettiğini anlatmış.” Vakanın bundan sonrası aslında tarih boyunca birçok inananın başına gelenin tekrarı mahiyetinde. Azize Katerin’in tebliği karşısında önce İmparator’un yanındaki din âlimleri iman ediyor. Hükümdar başına gelenleri anlayınca klasik tedbirlere başvurur tabii. Evvela makam...  Sarayda kraliçeden sonra en üst mevkii. Teklifi kabul görmeyince de Azize’yi zindana attırmış ve bir süre sonra başını kestirmiş. Hıristiyanlığı kabul eden din uleması da, diri diri, ateşte yakılmış. Nihayet Sina Manastırı ile ilgili başka kaynaklarda yer alan birkaç farklı bilgiyi daha paylaşıp Mısır’dan İstanbul Balat’a uzanalım.  Buna göre kuruluşu 6’ncı yüzyıla kadar uzanır.  11’inci asırda eski misafirhane kısmı camiye çevrilir ve yanına minare eklenir. İmtiyazları 12’nci yüzyılda teyit edilir. Ötesinde İstanbul haricinde Mısır, Filistin, Suriye, Kıbrıs ve Girit’te de manastıra ait bağışlanmış arazi ve mülkler bulunmaktadır.
             <p>
              Ve Balat. Her ne kadar genel malumat Tur-u Sina Kilisesi’nin tesisinde Yavuz Sultan Selim iradesini zikretse de sürecin 14’üncü asra değin uzandığını dillendirenler de yok değil. Araştırmacı Fahir Sarrafoğlu’nun tespitine göre kilisenin harap hali 1593’te kayıtlara geçer. Tamir için ayrılan paranın yönetim değişikliği sebebiyle başka bir kiliseye aktarıldığı bilinmektedir. Yine 1623 tarihli bir fermanla sahiplik ve tamir ruhsatı verilir. 1640’ta yangın atlatır. 16’ncı asırdan itibaren Sina’daki Saint Catherine Manastırı ile ilgilenmeye başlayan Rusya’nın gayretleriyle, daha önce İskenderiye Patrikliği’ne bağlı iken 1686’da Sina’ya devredilir. Aynı sene Rusların yardımıyla tekrar inşa edilir. Zamanla harap hale düşünce 1729’da Sina Manastırı mabedi tekrar yaptırır. Ancak ateş kilisenin peşini bırakmaz ve bir yıl sonra yine yanar. Yeniden işlerlik kazanması Giritli Nikeforos sayesindedir. 1851/52 ve 1855’te birer tamir süreci daha geçirir. Tabii Sina’ya bağlılığı hasebiyle Mısır’dan gelen keşişlere de ev sahipliği yapar. Ana giriş kapısı üzerindeki Hz. Muhammed’in el izini barındıran mermer kitabenin oraya ne zaman yerleştirildiği ise bilinmiyor. Lakin Tur-u Sina Manastırı Aya Yani Kilisesi Ruhanî Kurulu’nun 3 Haziran 1986 tarihli yazısında mabedin Yavuz Sultan Selim’in emriyle inşa edildiği açık ve net belirtiliyor. Kapı üzerindeki tasvirin de Hz. Muhammed’in elini temsil ettiği şifahen ifade ediliyor.
              <p>
               Hâsılı, Türkiye sathında tarihî eserler ya yokluğa terk ediliyor veya kimlikleri değiştiriliyor. Balat Tur-u Sina/Aya Yani Kilisesi veya Manastırı’nın bahtına da ikinci şıkla karşılaşmak düşmüş…
              </p>
              <p>
               <strong>
                “Barış nasıl sağlanır?”ın cevabı
               </strong>
               <p>
                Sosyolog Müfid Yüksel, uzun süredir emannameler üzerine çalışıyor. Mardin Kırklar Kilisesi’ndeki Arapça emannameyi Türkçeye çeviren Yüksel şunları söylüyor: “İlk emannamenin Hicrî 2. ya da 3. yılda, Medine’de Hz. Peygamber’i (sas) ziyarete gelen Busralı rahiplere verildiği ve Hz. Ali tarafından kaleme alındığına dair rivayetler var. Ayrıca Hicrî 9. senede de Tebûk Seferi sırasında, Eyle bölgesi rahip ve Hıristiyanlarına da böyle bir emanname verildiğine ilişkin Buharî’de geçen rivayetler mevcut. Yine rivayetlerde görebildiğimiz kadarıyla bu emanname, ilkin Hz. Ömer sonra da Hz. Muaviye bin Ebû Sûfyan devrinde yenilenmiş. Sahabe imzalarındaki ve metindeki karmaşık durum bundan olsa gerek. Yine Hicrî 265’e ait bir kopyanın Süryani Kilisesi’nde olduğunu biliyoruz. Yanı sıra Mardin Kırklar Kilisesi’nde iki kopya bulunmakta. Biri ceylan derisine yazılmış. Rum Patrikhanesi’nde de bir kopya bulunduğu muhtemel.”
                <p>
                 Peki, hangi ifadeler yer alıyordu emannamelerde? Müslümanlara yönelik hitaplarda Hıristiyanlara iyi davranılması öğütleniyor. “Eman sahibi Nasâra’nın tüm mekânları, kiliseleri, diğer ibadet yerleri, manastırları, inzivaya çekildikleri mağaralar, dağlık mekânlar, vadiler, ovalık, çöllük yerlerde ev, bina ve ma’mur veya değil, yerleri vs. nerede ve hangi şartlarda bulunursa bulunsunlar benim ve ümmetimin mü’minlerinin himayesi altındadır. Onları kötülüklerden korumak, bana ve ashabıma zarar ulaştırmadıkları müddetçe, muhafaza vazifedir.” Ama emannamede bir de Hıristiyanlardan beklenenler var, “Nasâradan her kimse harp ehlinden, Müslümanlara düşman diğer kimseye yardım etmeyecek, onlar için gizli veya alenî çalışmayacak. Müslüman düşmanlarından kimseyi evinde barındırmayacak, yayla yerlerine ve manastırlarına almayacak ve misafir edip yatırmayacak. Nerde olursa olsunlar, yanlarına gelen Müslümanları barındırıp misafir edecekler, onlara ikramda bulunacaklar ancak külfet ve sıkıntıya girmeden.”
                </p>
                <p>
                 <strong>
                  Ya davayı Mısır manastırı kazanırsa?
                 </strong>
                </p>
                <p>
                 Türkiye Cumhuriyeti kurulurken vakıf sistemindeki değişiklik sebebiyle birçok karışıklık ortaya çıkar. Üstelik bundan yalnızca gayrimüslim vatandaşlar değil Müslümanlar da etkilenir. Ama kamuoyunda daha çok gayrimüslim vatandaşlarınki dillendiriliyor. Çünkü Müslüman vakıflarına da yakın zamanda gayrimüslim vakıflarına tanınan iade hakkı tanınırsa sürecin iyice karmaşıklaşacağını konunun uzmanları dile getiriyor. Bu sebeple de şimdilik Müslüman vakıfları mevzusu hiç dillendirilmiyor. Ama gayrimüslim hak sahipleri de eski mallarını istiyor. Balat Tur-u Sina Kilisesi de esasında Mısır Tur-u Sina Manastırı’nın sahipliğinde. Bu sebeple birkaç ay önce Mısır’daki yetkililer mülklerinin iadesi için Türkiye’de dava açtı. Süreci yakından bilen bir hukukçu şunları söylüyor: “Burası aslında Kudüs Patrikhanesi ve birkaç başka yer gibi, Lozan Antlaşması ile özel statü tanınmış bir yer. Yabancı mülkü kabul edilip devletçe korunacağı taahhüt edilmiş. Hatta tapu kanununda bile bunlara atıf var. Yine 1974’teki meşhur, yabancılar mülk edinemez yönündeki kanunda bile hariç tutulmuş bu gibi yerler. Zaten buranın vaktiyle vakıf olmaması lazımmış fakat bir şekilde vakıf kaydedilmiş. Bir süre sonra da mazbut (devlete geçmiş) hale gelmiş. Bildiğim kadarıyla şimdi oranın önce mazbutluğunun kaldırılması yönünde talepte bulunuldu. Cevap gelmeyince de hukukî süreç başladı. Epeydir sürüyor. Birkaç ay içinde neticelenir.”
                 <p>
                  <strong>
                   İBB kamulaştırdı, vakıflar dava açtı
                  </strong>
                 </p>
                 <p>
                  Aslında Tur-u Sina Kilisesi’nin Vakıflar Genel Müdürlüğü (VGM) kayıtlarındaki serencamı da hayli dikkat çekici. Resmî evraka Aya Yani Kilisesi ve Manastırı diye kaydedilen mekân iki katlı ikametgâh diye tanımlanmış. Oysa müştemilatın tamamı 1942 metrekareymiş. Ancak İstanbul Büyükşehir Belediyesi (İBB) Haliç düzenlemesi sırasında 1836 metrekaresini kamulaştırmış. Geriye sadece 106 metrekarelik ikametgâh kısmı kalmış. Bunun üzerine VGM, 2006’da adlî süreci başlatmış. Dört yıllık hukuk maratonunun ardından VGM davayı kazanmış. İBB, 918 bin TL tazminat ödeyerek İBB Vakfı adına tapu tescili almış. Geriye kalan iki katlı bina içinse VGM aynı yıl ihaleye çıkmış ve aylık 3810 TL bedelle kiraya vermiş. Ve iki katlı kısım bugünkü kafe halini almış. Kilisenin giriş kapısını haiz bölümde ise VGM’nin işgalci diye tanımladığı aile kalıyor. Yetkililer çökme tehlikesi bulunduğu için en kısa sürede onları da yapıdan çıkartacaklarını belirtiyor.
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=8C4EDCCDA32702A533231C274CF0AF25?newsId=34615), [web.archive.org (arşiv bağlantısı)](http://web.archive.org/web/20130123030157/http://www.aksiyon.com.tr:80/aksiyon/newsDetail_getNewsById.action;jsessionid=8C4EDCCDA32702A533231C274CF0AF25?newsId=34615)
