# Alo Uğur Dündar’ın arena seyahati mi?

*Sedat Gülmez 2005.04.18*

<div>
 <p>
  <font>
   Sahtecilik, yıllardır bilinen ancak önemsenmeyen bir suç. Fakat işin boyutu sahte rakıda olduğu gibi ölümlere dayanınca kıyamet koptu. Oysa gıdadan bilgisayar ürünlerine kadar her alanda sahtecilik çok yaygın. Hatta yıllarını sahtecileri kovalamakla geçiren Uğur Dündar’ın ismini bile kullanarak sahte şirketler kurulmuş.
   <br/>
   <br/>
   Türkiye’de sahtekârlık dendiğinde akla  ilk gelen isimlerden biridir Sülün Osman... Hani, 1970’lerde İstanbul’un köprülerini, saat kulelerini Anadolu’dan gelen saf insanlara satan sevimli(!) dolandırıcı... Bugün büyükşehirleri esir alan sahtekârlar ve ortaya koydukları sahtekârlıkları görünce, Sülün Osman’ın yaptıklarının bunların yanında ne kadar masum kaldığını anlıyorsunuz. Şimdinin sahtekârları hem daha acımasız hem de daha pervasız.
   <br>
    <br>
     Pervasız diyoruz; çünkü sahtekârların ve dolandırıcıların korkulu rüyası gazeteci Uğur Dündar’ın ismini bile kullanmaktan çekinmiyorlar. Bir gün uyanık biri “Arena” adını verdiği bir otobüs şirketi kurar. Soranlara, şirketin sahibi olarak Uğur Dündar’ın ismini verir. Bir sefer sırasında Ankara’ya götürüyorum diye otobüse aldığı yolcuları Bolu Dağı’nda bırakır. Herkes Uğur Dündar’ı arar, “senin firma bizi yolda bıraktı” diye... İşin aslını öğrenmek için firmayı arayıp şirketin sahibini sorduğunda, telefona çıkan şahıs Uğur Dündar’a, “Arena otobüs firmasının sahibi Uğur Dündar” diye karşılık verir.
     <br>
      <br>
       Bu kadarına “pes” diyen Uğur Dündar olayların nasıl geliştiğini şöyle anlatıyor: “Firma sahibi ile görüşebilir miyim dedim. Şimdi dışarıda, beş sularında burada olur dediler. O saatte kameralarla gittim. Tabii beni görenin rengi kaçtı.” Arena programı ve Uğur Dündar ismi marka olunca, sahtekarlar da bundan yararlanmanın yollarını arıyor şüphesiz. En sık başvurdukları yöntem ise Uğur Dündar’ın kardeşi olduğunu iddia ederek insanları dolandırmaları... Ama, işin tuhaf yanı Dündar’ın hiç kardeşi yok.
       <br>
        <br>
         “Ben Uğur Dündar’ın kardeşiyim”
         <br/>
         <br/>
         Anlattığına göre, yine bu sahtekarlardan biri “Ben Uğur Dündar’ın kardeşiyim” diyerek, gidiyor bir Anadolu kasabasına. Yörenin varlıklı ailelerinden birinin evine misafir oluyor; yiyor, içiyor günlerce... Yetmezmiş gibi evin kızına da talip oluyor. Karşı taraf, bu teklifi de kabul ediyor. Davetiyeler bastırılıyor, düğün günü belirleniyor. Dündar’ın gelip nikah şahidi olacağını iddia eden sahtekar, bir gün aniden ortadan kayboluyor. Tabii yanında götürdüğü yüklü parayla. “Ben işi gücü bıraktım, bu adamın peşine düştüm. Neyse yakalandı. Merak ediyorum acaba nasıl biri diye... Bir de ne göreyim. 1.60 boyunda, esmer, siyah gözlü bir adam. Benimle uzaktan yakından ilgisi yok yani.” diye anlatıyor, başından geçen olayları... Bu hatıraları anlatırken, konuyu basın sektörüne getiriyor: “Bu meslekte ilişkiler sahte. Bu yüzden Haluk Şahin ve birkaç arkadaşım dışında pek ahbabım yoktur, sektörde.”
         <br/>
         <br/>
         Peki, insanlar neden bu tür işlere girmekten kaçınmıyor? Uğur Dündar bu soruyu şöyle cevaplıyor: “Bence işin içinde sadece para kazanma hırsı yok. Eğer böyle olsaydı, sahte rakıyı üreten babasına içirmezdi.” Türk toplumunun bu noktaya gelmesinde 2001 ekonomik krizinin büyük etkisi olduğunu düşünen Dündar, süreci kapanan binlerce kepengin tetiklediği görüşünde. Aslında probleme yalnızca tek bir açıdan bakmak yanlış anlamalara yol açabilir. Geliri azalan insanların sofralarındaki alışkanlıkları terk etmek istememesi de sahteciliği artıran bir diğer faktör olarak öne çıkıyor. Çünkü, insanlar aynı gıdaların daha ucuz olanını tercih ediyor; dün markalı kaşar yerken bugün küflü peynirden elde edilen eritme peyniri satın alıyor.
         <br/>
         <br/>
         Sahtekarların ucuz maliyetinden ötürü en fazla rağbet gösterdiği alan gıda. Merdiven altı tabir edilen yerlerde üretim yapanlar kayıt dışı çalıştıkları için denetleme problemiyle karşılaşmıyorlar. Bu tür yerlerde üretilen gıda maddelerinin çoğunun ambalajında üretim, son kullanma tarihi ya da üreten firmanın adı bulunmuyor. Ambalajlara sonradan yapıştırılan etiketlerdeki bilgiler de gene sahte. İşin endişe verici boyutu ise sahte gıdalara sadece semt pazarlarında değil, market raflarında da rastlanıyor olması. Markalı ürünlerin ambalajlarının taklit edilmesi ise başka bir sahtecilik problemi.
         <br/>
         <br/>
         Aytaç’ın üretimden sorumlu genel müdürü Murat Erdem, söz konusu ambalaj probleminin bütün piyasayı etkilediğini söylüyor. On milyar dolarlık ciroya sahip kırmızı et sektörünün sadece ambalaj taklitlerinden ötürü milyonlarca dolar zarara uğradığını belirten Erdem, sağlık boyutunun bir başka sıkıntı kaynağı olduğunu söylüyor. Zira, sıhhi açıdan yeterli şartları taşımayan sahte salam, sosis ve sucuk gibi et mamulleri, hiçbir besin değeri taşımadığı gibi böbrek ve karaciğerleri tahrip ediyor.
         <br/>
         <br/>
         Gıda sektöründeki sahtecilik o kadar genişlemiş ki herhangi bir alana ya da mamule indirgemek zor. İstanbul Tarım İl Müdürü Ahmet Kavak, kuruma intikal eden şikayetlerin unlu mamullerden başlayıp et ürünlerine kadar uzanan bir yelpazeyi kapsadığını söylüyor. Gerçi gıdaların üretimi, tüketimi ve denetlenmesine dair 5179 sayılı kanunun geçen yıl yürürlüğe girmesi sebebiyle bu alandaki sahtecilikte bir azalma gözlense de yeterli değil. Problemin kalıcı bir çözüme kavuşturulabilmesi için esnaf arasında bir otokontrol mekanizmasının kurulması gerekiyor. Sahteciliğin önüne geçebilmek için en etkili yolun “denetim” olduğunu hatırlatan Müdür Kavak, “İlçe merkezlerimizle birlikte her gün en az 300 şikayeti incelemek zorundayız. Sadece 1 Ocak-28 Mart tarihleri arasında 5 bin 500 yer denetlendi. Bunlardan 311’ine bin 120 YTL ile 22 bin 400 YTL arasında değişen oranlarda idari para cezası uygulandı.” diyor. Kavak’a göre, eğer denetimler artırılırsa mevcut personelin beşte biri oranında yeni memura ihtiyaç olacak. Şu an sırf denetim için 400 memur çalışıyor. İyi verim alabilmek için bu sayı hiç yeterli değil.
         <br/>
         <br/>
         Sahte bal her yerde
         <br/>
         <br/>
         Gıda sektöründe sahtecilikten nasibini alan ürünlerden biri de bal. Sahte balı Türkiye gündemine taşıyan AK Parti Balıkesir Milletvekili Dr. Turhan Çömez, meselenin kontrol ve ağır cezai müeyyidelerle halledilebileceği görüşünde. Hadiseye, şikayetler yoluyla vâkıf olduğunu söyleyen Çömez, “Şikayetler piyasadaki bal miktarının çok olduğu, sahte bal üretenlerle mücadele edilemediği için de iflasların yaşandığı noktasında toplanıyordu.” diyor.
         <br/>
         <br/>
         Şikayetler yoğunlaşınca hemen harekete geçilir ve numuneler toplanır. Ege Üniversitesi’nde yapılan kontrol neticesinde Ankara’dan gelen 6 numuneden biri, Mersin’den gelen 19 numuneden altısı hakiki bal çıkar. Diğerleri sahtedir. Meclis gündemine taşınan konuyu araştırmak için yüz kişilik komisyon kurma girişimleri başlamış durumda. ABD’den mısır şurubu, Çin’den bal enzimi getiren sahte üreticiler Türkiye genelindeki 400 bin satış noktasına ulaşıp ürünlerini pazarlayabiliyor. Kendisinin vekil olarak üzerine düşeni yaptığını ifade eden Çömez, topun artık Tarım Bakanlığı’nda olduğunu söylüyor.
         <br/>
         <br/>
         Korsan kitap her zaman gündemde
         <br/>
         <br/>
         “Abi işler nasıl olsun, işte iyidir. Bugünlerde Metal Fırtına popüler. Öncesinde de Efendi ile Hasan Kundakçı Paşa’nın kitabı çok satıyordu. Biz de takip ediyoruz gündemi, yoksa aç kalırız.” Şirinevler üstgeçidindeki kitap satıcısı böyle diyor. Peki 500 trilyon liralık yayın dünyası pastasından, sahte eserlere ayrılan pay nasıl kesilecek. Türkiye Yayıncılar Birliği üyesi Metin Celal’e göre, 5846 sayılı fikir ve sanat eserleri kanunu korsan eserlerle mücadele noktasında etkili. Piyasanın yüzde 60’ına yayılmış sahtecilik, yasa sayesinde yüzde 30’lara kadar gerilemiş. Ancak korsanlar denetimde bir gevşeklik hissettiği anda yeniden harekete geçiyor. Metin Celal yayın sektöründeki sahteciliğin yalnız kitapla sınırlı kalmadığına işaret ediyor. İntihalden Doğu-Batı klasiklerinin basımına, ders kitaplarından İngilizce eserlere kadar birçok dalda da sahtecilik yapılıyor. Telif hakkı alınmayan eserlerin basılması da bir başka sahtecilik yolu.
         <br/>
         <br/>
         Kitap sahteciliğinde yeni çıkan ve ses getireceğine inanılan popüler kitaplar dikkate alınıyor. Ayrıca, klasik özelliği kazanmış Necip Fazıl’ın Çile’si, Nazım Hikmet’in, Orhan Veli’nin şiirleri, Sait Faik’in hikayeleri her daim bulunan ve satılan kitaplar arasında. Bu geniş alanda denetimin zorluğuna işaret eden Metin Celal, korsanların kaliteyi artırdığına da dikkat çekiyor: “Önceleri gelişigüzel hazırlanmış kitapları satarlardı. Şimdi teknolojiye yatırım yapılıyor. Ciltler daha iyi, hatta çalıntı bandroller yapıştırılıyor. Dükkân kiralayan korsan kitapçılar bile var”
         <br/>
         <br/>
         Türkiye marka sahteciliğinde dünya klasmanında
         <br/>
         <br/>
         Korsan kitabı satın almakta herhangi bir beis görmeyen Türk toplumu taklit markalı ürünlere yönelmekten de rahatsız olmuyor. Hatta Dünya Gümrük Örgütü’nün tespitlerine göre, Polonya ve Tayland’dan sonra taklit mal üretiminde üçüncü sıradayız. Adidas’tan Polo’ya, Panasonic’den Microsoft’a yüzlerce markanın sahtesi üretiliyor. Sahte ürünlere gelir seviyesi düşük insanların yanında maddi durumu iyi olanlar da ilgi gösteriyor. Etiler, Yeşilköy sosyete pazarları, Laleli ve Mahmutpaşa taklit ürünlerin en yoğun satıldığı yerler.
         <br/>
         <br/>
         Taklit ürünlerin devlete vergi olarak zararı 3 milyar dolar. Sahte mallar iç pazarda alıcı bulduğu gibi İsrail, Rusya ve bazı Avrupa ülkelerine de ihraç ediliyor. Tescilli Markalar Derneği Başkanı Selçuk Güzenge, taklit mallarda kontrol sistemi olmadığı için ürünlerin kanserojen madde ihtiva ettiğine, sıkıntının ana kaynağının kalite ve marka bilincinin yerleşmemesi olduğuna dikkat çekiyor. Piyasa değeri 4 milyar doları bulan sahte ürünler, Türk tekstilinin markalaşması önünde büyük bir engel.
         <br/>
         <br/>
         SAHTECİLİK KURALSIZLIKTAN KAYNAKLANIYOR
         <br/>
         <br/>
         Kadir Has Üniversitesi İletişim Fakültesi Dekanı Prof. Dr. Nilüfer Narlı, sahteciliğin suç oranları bağlamında düşünülmesi gerektiği görüşünde. Yeterli istihdam alanı sağlanamaması, işsizlik, gelişmeyen etik değerler ve geleneklerin erozyona uğraması sahtecilik cürmünü tetikleyen sebeplerin başında geliyor. Özellikle İstanbul gibi homojen yapıdan mahrum, devamlı göç alan ve karışık nüfus dağılımına sahip şehirler sahtecilik ve sahtekarlık için bereketli mekanlar konumunda. Şehir hayatının getirdiği kargaşa nedeniyle taşradan metropole taşınan insanların kafalarındaki belirgin karışıklık hissediliyor. Şu da var ki sahtecilik yalnız gelir seviyesi düşük insanların yöneldiği bir durum değil. Prof. Dr. Narlı, topluma yayılan kuralsızlık olarak tanımladığı sahteciliğin ne yazık ki her sınıftan insanda görülebildiğine işaret ediyor.
         <br/>
         <br/>
         YENİ TCK’NIN SAHTECİLİĞE YÖNELİK MÜEYYİDELERİ YETERSİZ
         <br/>
         <br/>
         Özel evrakta sahtecilik, devlete ait mühür, damga ve öteki alametlerin taklidi, hüviyet cüzdanı, pasaportta sahtekarlık gibi fiiller Türk Ceza Kanunu’nda özel hükümlerle cezai yaptırıma tabidir. Mesela memur olmayan biri resmi evrakta değişiklik yapsa TCK’nin 342. maddesine göre iki ile sekiz yıl arasında hapse mahkum oluyor. Halk sağlığını tehdit edecek boyutta sahte yiyecek içecek maddesini müşterisine haber vermeden satan ise üç aydan altı aya kadar hapis cezası ve para cezasına çarptırılıyor. Ancak Yeni Ceza Kanunu’nda fail lehine, cezalarda önemli değişikliklerin yapıldığı görülüyor. Bu da özellikle sahtecilik olaylarının yaptırım altına alınabilmesi ve gerek suçtan zarar gören vatandaşların gerekse de kamu vicdanının rahatlatılması açısından oldukça sıkıntılı durumlarla karşılaşacağımızın sinyalini veriyor. Yapılması gereken ise konuyla ilgili sivil toplum kuruluşları ve ilgili kurumların görüşünün alınmasıdır. Çünkü konuyla ilgili cezalar yetersiz. Dolayısıyla da maddi menfaat elde etme güdüsünü ve aynı suçu tekrar etme güdüsünü bastırmakta güçsüz kalacaktır.
         <br/>
         *Avukat Hilal Gürtepe (İstanbul Barosu)
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1564 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20920), [web.archive.org (arşiv bağlantısı)](http://web.archive.org/web/20051201003916/http://www.aksiyon.com.tr:80/yazdir.php?id=20920)
