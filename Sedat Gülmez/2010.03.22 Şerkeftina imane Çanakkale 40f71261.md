# Şerkeftina imane* Çanakkale

*Sedat Gülmez 2010.03.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Seneler önce Güneydoğu’da dilden dile dolaşan ancak zamanla unutulmaya yüz tutan Çanakkale Kasidesi bir grup meraklının çalışmalarıyla yeniden ihya edildi. Kaside için Türk-Kürt kardeşliğinin canlı vesikası deniliyor.
  </font>
 </div>
 <div id="newsText">
  <font class="detail-text">
   <p class="MsoNormal">
    ‘Eşgu şewgu şahiya rewşa şehida/ Ji canu dil lè dixin kifşe jivanre îde/ Îro roja mèraye çi kurd çit irk çi arab/ Alikarî’j bateye ser keftin bide Ya Rab.” Bu Kürtçe dörtlük 90 küsur yıllık. Çanakkale Harbi’ne katılan bir askerin savaş akabinde zaferi anlatmak için söylediği uzun kasidenin/destanın parçalarından. Tabii vaktiyle dilden dile geçen mısralar zamanla unutulmuş. Ancak Şanlıurfalı bir grup gayretkeş 3 aylık çalışmasıyla tamamını tekrar gün yüzüne çıkardı. Türk-Kürt kardeşliğinin ve demokratik açılımın konuşulduğu bugünlerde kasidenin anlamı daha da büyüyor. Çünkü 12 kıtalık kasidenin sadece yukarıda zikrettiğimiz bölümünün Türkçesi dahi, aradaki bağın gücünü sloganların ötesine taşıyor: “Şehit olacakların durumuna baksanıza aşk şevk ve heyecan içindeler/ Canı gönülden çarpışıyorlar belli ki onlar için bayramdır/ Bugün delikanlılar günüdür Kürt olsun Türk olsun Arap olsun/ Yardım ve destek Sen’dendir başarı ihsan eyle ey Rabbim.” Peki, yıllarca Güneydoğu illerinde terennüm edilen destansı sözlerin hikâyesi nedir?
   </p>
   <p class="MsoNormal">
    Tarihte Çanakkale Savaşı’na denk mücadelelerin sayısı bir elin parmaklarını geçmez. Çünkü imkânları yetersiz bir devlete saldıran güçlü devletlere karşı Osmanlı coğrafyasının tamamından gelen ve yaşı 15 ila 25 arasında değişen askerler deniz ve karada sonuna kadar dayanmıştır. Vuku bulan bu kahramanlık destanı zamanla şiirlere, türkülere ve ağıtlara işledi. Analar, eşler, evlatlar kayıplarının acısını kelimelere vurdu. Ancak şimdiye değin sadece Türkçesi biliniyordu.
   </p>
   <p class="MsoNormal">
    Oysa yeni keşfedilen bir kaside gösterdi ki, acının kapsamı tek dille sınırlı kalmamış. Senelerce başta Şanlıurfa Güneydoğu’daki çoğu köyde, şehirde Çanakkale yiğitleri Kürtçe destanla anılmış. Destanı günümüze taşıyansa Urfa’da mukim tasavvuf müziği ekibi Grup Dergâh üyeleri.
   </p>
   <p class="MsoNormal">
    Dört yıl önce toplanan ekip Mehmet Ziya Demirbaş, İsmail Demirbaş, Bekir Çiçek ve Ahmet Bahadır Canbaz’dan müteşekkil. Sürecin seyrini Hafız Mehmet Ziya anlatıyor: “Önceden benzer bir grubumuz vardı. O dağılınca bu arkadaşlarla yola çıktık. Kürtçe Çanakkale kasidesi de yöremizde bir iki kıtasıyla yıllardır söylenirdi. Gittiğimiz yerlerde de ilgi toplardı. İki sene evvel ‘Acaba bunun devamı var mı?’ fikri aklımıza düştü. Ama o sırada devamı gelmedi.”
   </p>
   <p class="MsoNormal">
    Merakları 8 ay önce had safhaya çıkınca ‘Artık tamam!’ deyip işe koyulurlar. Evvela yazılı kaynak araştırır ancak bulamazlar. Sonra yaşlılara başvurmayı akıl ederler. İlk yardım Hafız ve İsmail’in 64 yaşındaki babası Suphi Demirbaş’tan gelir. Yıllar sebebiyle unuttuğu kasidenin hatırladığı kısımlarını oğullarına aktarır. Akabinde Şeyh İbrahim isimli büyüğün kapısı çalınır ve anlattıkları not edilir. Ekip elde kâğıt kalem köy köy dolaşmaktadır. Koşturma yorucudur fakat bulunan her mısra onu izale etmektedir. Demirbaşların akrabası 78 yaşındaki Müslüm Dede’nin de evi ziyaret edilir. Ayağına gidilen en yaşlı isimse 92’lik Beşir Çiftçi’dir. Hepsinden derlenenler sıraya konduktan sonra yeni düzenleme için Harran Üniversitesi İlahiyat Fakültesi Öğretim Üyesi Yrd. Doç. Dr. Cüneyt Gökçe’ye başvurulur. “Arkadaşlar bana metni getirdiğinde telaffuzdan ve kelime değişimlerinden zamanla ortaya çıkan yanlışları düzelttik. Aslına da sadık kaldık tabii...”
   </p>
   <p class="MsoNormal">
    Bütün sürece başından beri maddî ve manevî destek veren iki isim daha vardır. Mezopotamya Prodüksiyon sahipleri Suat Gümüşçü ve Emrullah Bademci. Mevzunun burada kalmasını istemeyen ikili kasidenin bestesini yeniden elden geçirme fikrini geliştirir. Neyzen Başar Dikici öncülüğünde 35 kişilik ekip günlerce çalışır. Neticede 12 kıtalık 4 kısımdan müteşekkil her biri farklı besteye sahip kasideye ulaşılır. Bir ve üçüncü bölüme yeni beste hazırlanır. Diğerleriyse bilinen şekliyle muhafaza edilir.
   </p>
   <p class="MsoNormal">
    Kasidenin nihaî hâlinin bölüm başlıkları da şöyle: 1) Destpeka Herbe (Savaş Çanları): Seferberlik haberlerinin halkın sosyal hayatındaki etkileri anlatılıyor. 2) Rewitiya Nepandi (Bilinmeze Yolculuk): Diyarbakır’da toplanan ordunun Urfa’ya ve oradan Haleb’e nihayet Çanakkale’ye varışı işleniyor. 3) Kimkima Herbe (Harbin Kızıştığı An): Savaş meydanındaki yiğitlik ve zorluk dillendiriliyor. 4) Şerkeftina İmane (İnancın Zaferi): Şehadetin ve galibiyetin getirdiği coşkuyla kaside sona eriyor.
   </p>
   <p class="MsoNormal">
    Destanın tekrar ortaya çıkmasına sevinenlerin başında şüphesiz hatıralarına başvurulanlar geliyor. Bunların içinde belki de en renklisi 92’lik Beşir Çiftçi. Evlatlarıyla yaşayan Beşir Amca küçük bir odada elinde tesbihiyle karşılıyor misafirlerini. Söz Çanakkale’ye gelince “Harpten 1-1,5 yıl sonra doğmuşum…” diye başlıyor anlatmaya: “Köylerden gidenlerin çoğu dönmemiş. Dayım da öyle. Büyük harp olmuş. Kimse unutmuyordu. Kaside de unutturmuyordu. Evvelden köylerde odalar vardı. Şıhlar (büyükler) gelince toplanılırdı. Muhabbet başlamadan mutlaka Çanakkale destanı okunurdu. Ama Allah nasip etti ben de 941’de askerliğimi orada yaptım.” Bir ara “Bize de okusan…” talebi gelince “Nefesim yetmiyor artık, eskiden okurdum ki dinleyen herkes ağlardı.” diyor ama ısrarlara dayanamayınca başlıyor içli içli terennüme. Belli ki mısralar arası durmaları nefes yetersizliğinden ziyade gözlerini yaşartan his yoğunluğundan kaynaklanıyor.
   </p>
   <p class="MsoNormal">
    Hafız ve İsmail Demirbaş’ın akrabası Müslüm Amca’nın gönlündeki eziklik de Beşir Dede’ninkine denk. “Gençler bilmiyor artık. Biz vaktiyle hevesliydik. Söylenirken dinler ezberlerdik. Bizim köyden sadece Hafız öğrendi. İyi ki de öğrendi.” Araya hiç Türkçe bilmeyen eşi giriyor ve uzun uzun anlatıyor. Hafız çevirince anlıyoruz ki seneler önce beyi sohbet meclislerinde sabaha kadar kaside okurmuş. Demirbaş’ın dedesi Halil ve onun ağabeyi İsmail de seferberlikte Urfa’dan Haleb’e gitmiş. Ancak Halil hastalanınca geri çevirmişler. Giden ağabeyindense bir daha haber alınamamış. “Ahir ömrümde bir tek Çanakkale’yi göremediğime hayıflanıyorum.” deyince Müslüm Amca odaya sessizlik çöküyor. Oğulları ve arkadaşlarının kasideyi ihya etme gayretine başından beri destek veren Suphi Demirbaş da senelerce tef eşliğinde kaside söylemiş: “Çocuklar, Baba sen çok güzel çalıyorsun, ama Çanakkale’yi çal, derdi. Şimdi çaldığım tefi beğenmiyorlar.”
   </p>
   <p class="MsoNormal">
    Hitama eren işten herkes memnun. Bilhassa da Grup Dergâh üyeleri. Ancak onlardan da hiçbiri Çanakkale’ye gitmemiş. “Hac vesilesiyle kutsal topraklara varınca Uhud’u da ziyaret etmiş ve müthiş etkilenmiştim. Çanakkale’yi gezsem aynı duygulara kapılacağıma eminim.” diyen Hafız ve arkadaşlarına “Ziyaret etseydiniz de seslendirseydiniz daha mı coşkulu okurdunuz?” sorusunu yöneltilince Bekir Çiçek cevap veriyor: “Zannetmiyorum. Çünkü çalarken ziyadesiyle hisleniyoruz. Nereye gitsek özellikle yaşlılar istiyor. Onlar ağlarken sizin gözyaşlarınızı tutmanız da mümkün değil.”
   </p>
   <p class="MsoNormal">
    İlerde ‘Hepimiz Oradaydık” adıyla Türkiye geneli konserler vermeyi, gelecek yılsa süreci belgeselleştirmeyi düşünüyorlar. Hasbıhali Suat Gümüşçü bağlıyor: “Türk-Kürt kardeşliği için hiçbir şey yapmaya gerek yok. Dedelerimizin yolundan gidelim yeter. Onlar zaten taşları dizmiş. Çanakkale Savaşı ve kaside bunun açık bir delili.”
   </p>
  </font>
 </div>
 <div>
 </div>
 <div>
 </div>
</div>


## Yorumlar

### hikmet kaya, 09 November 2010, 00:00
> Allah sizlerden razı olsun, mekanınız cennet bahçesi olur inşallah. Kasidenin tamamına nasıl ulaşabiliriz?

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=69024373BC2EC39815EA05A92A197AFF?newsId=26368), [web.archive.org (arşiv bağlantısı)](http://web.archive.org/web/20140827095023/http://www.aksiyon.com.tr:80/aksiyon/newsDetail_getNewsById.action;jsessionid=69024373BC2EC39815EA05A92A197AFF?newsId=26368)
