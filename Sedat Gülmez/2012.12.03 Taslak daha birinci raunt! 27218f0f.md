# Taslak daha birinci raunt!

*Sedat Gülmez 2012.12.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Haftalardır üzerinde konuşuluyor. Birçok noktası eleştiriliyor. YÖK Başkanı Prof. Dr. Gökhan Çetinsaya ise yeni yasa taslağına dönük çıkışları şu sözlerle değerlendiriyor: “Her fikri dinliyoruz. Süreç işliyor. Birçok konuda değişiklik mümkün.”
  </font>
 </div>
 <div id="newsText">
  <font class="detail-text">
   <p>
    Yükseköğretim Kurulu’nun (YÖK) 5 Kasım’da kamuoyuna duyurduğu, “Yükseköğretim Yasa Taslağı Önerisi” başta akademik camia toplumun birçok kesiminin dikkatini üzerine çekti. Sunulan metni özgürleşme adımı sayan da var, mevcut merkezî idarenin pekiştirilmiş hâli kabul eden de… YÖK Başkanı Prof. Dr. Gökhan Çetinsaya ise tartışma ortamından memnun… Farklı fikir, eleştiri ve katkıların Millî Eğitim Bakanlığı’na sunacakları nihaî kanun taslağında etkili olacağını söylüyor… Tabii bunlarla sınırlı değil Çetinsaya’nın ifadeleri… Bakanlar Kurulu ve TBMM’nin yükseköğretimdeki etkisi, Üniversite Konseyi, özel ve yabancı üniversite çıkışının gerekçesi, özlük hakları… Yeni kanun harici sorularımız şimdilik karşılıksız kaldı. Ama daha sonra cevaplanıp bu sayfalarda okuyabileceğinize dair söz aldık…
   </p>
   <p>
    <strong>
     -Taslak hazırlanırken en çok tartışılan veya yazımda zorlanılan noktalar hangileriydi?
    </strong>
   </p>
   <p>
    Genel Kurul gerçekten yoğun mesai harcadı. Birkaç gün süren kamplar yaptık. Buralarda daha çok yeni konseptler, sisteme getirilecek unsurlar tartışıldı.
   </p>
   <p>
    <strong>
     -Ön plana çıkanlar da taslağa yansıdı…
    </strong>
   </p>
   <p>
    Tabii… Ancak hiçbir şey nihai değil. Bu daha birinci raunt. Biz de bazı konuları tekrar tekrar tartışıyoruz. Tüm iç ve dış paydaşlarımız görüşlerini iletmeye devam ediyor. Kamuoyundan gelen eleştirileri analiz edip kendi görüşlerimizi de ekleyerek nihai kararları er ya da geç vermek zorundayız.
   </p>
   <p>
    <strong>
     -Metinle ilgili eleştirilerin ve katkıların yer aldığı web sitesini takip ediyorsunuz. Geri dönüşlerden en çok hangi olumlu ve olumsuz fikirler dikkatinizi çekiyor?
    </strong>
   </p>
   <p>
    Görüşler iki öbekte toplanabilir. Biri sisteme yönelik eleştiriler. Bunlar kısmen daha az. Asıl çoğunluk bireysel akademik hayatları ilgilendiren maddelerde; doçentlikte bekleme süresi, dil puanı, atanma ve yükseltme kriterleri gibi... Biz ikisini de ciddiye alıyoruz.
   </p>
   <p>
    <strong>
     -“Türkiye şartları”, “akademik ve bilimsel özgürlük” ile “kurumsal özerklik” kavramını ne kadar etkileyecek?
    </strong>
   </p>
   <p>
    Evrensel standartlar var. Üniversiteler, Ameri-ka’dan Çin’e etkileşim hâlinde. Bu anlamda kurumsal özerklikten kastımız aslında yetki devri… Yani kararlarını kendilerinin almasını temin ve tabii karar alıcı kurulların sağlıklı olmasını ve tam teşekkülünü sağlama. Bir de şeffaflık ve hesap verilebilirlik, yeri geldiğinde denetlenme gerekir. İşler kötüye gittiğinde yetki devri geri alınır. Burada sorun görmüyorum, yasalar belli. Kanunlar her kurum ve kuruluş için nasıl geçerliyse aynı şekilde işleyecektir. Akademik özgürlüklerse çok başka bir şey, o zaten üniversitenin olmazsa olmazı… Dünya ve medeniyetler tarihine baktığımızda bilimsel özgürlükler varken medeniyetlerin ilerlediğini, müdahale edildiği yerde tıkandığını, insanlık tarihinin sıkıntılı anlar yaşadığını görürsünüz. Ama bu dünyada çerçevesi çizilmiş temel ahlakî değerlere aykırı olmayacaktır.
   </p>
   <p>
    <strong>
     -TBMM ve Bakanlar Kurulu… En fazla tartışılan iki konu… Tercih sebebi nedir?
    </strong>
   </p>
   <p>
    YÖK Genel Kurulu’na Bakanlar Kurulu zaten üye seçiyordu, öneride Meclis yeni… Eleştiriler daha ziyade Bakanlar Kurulu’nun Üniversite Konseyi’ne üye seçmesine dönük.
   </p>
   <p>
    <strong>
     -Evet, ama yeni başlatılan bir süreçte siyasî etki tartışmasına yol açan noktalar revize edilemez mi? Yoksa mevcut kanunun gölgesi taslağa mı yansıdı?
    </strong>
   </p>
   <p>
    Onlara şöyle bakmamız gerekir, yükseköğretimle ilgili paradigma değişimi yaşanıyor dünyada. Öğretim üyelerinin yönetimine dayanan paradigmada, üniversitenin stratejik kararları dâhil her konuda öğretim üyeleri idarede yer alırdı. Artık 20. yüzyılın üniversiteleri yok. Vatandaşlar idaresi denilen yeni paradigma var. Yükseköğretim kurumlarını fonlayan kuruluşların, devlet üniversitesi bağlamında vergi veren vatandaşların iradesinin yansıdığı parlamento, hükümet yoluyla birtakım kişilerin bu karar alma süreçlerine dâhli söz konusu. Bakın domine etmeleri değil, dâhil olmaları.
   </p>
   <p>
    <strong>
     -İnce bir çizgi… Nasıl ayırt edilecek? Türkiye’de metinle icra çoğunlukla çelişir…
    </strong>
   </p>
   <p>
    Olumsuzlukları düşünerek iyi adım atamayız. Reform yapacaksak, 21. yüzyılın dünyası nasıl bir dünya, Türkiye’si nasıl bir Türkiye ve nasıl bir yükseköğretim olmalı sorularına cevap vereceksek korkularla davranamayız. Ülkenin yasaları belli, dünyadaki kalite standartları ve denetleme mekanizmaları ortada… Şüphesiz o mekanizmalar, standartlar ve mevcut yasalar içinde gerçekleşecektir. Güvenmek zorundayız, şöyle veya böyle…
   </p>
   <p>
    <strong>
     -Metnin o güveni sağlayacağını düşünüyorsunuz…
    </strong>
   </p>
   <p>
    Türkiye’nin geldiği demokratikleşme ortamının, iktisadî, sosyal ve kültürel ortamın bu güveni sağlayacağını düşünüyorum…
   </p>
   <p>
    <strong>
     -Üniversite Konseyi çok tartışılıyor. Niçin oluşturuldu?
    </strong>
   </p>
   <p>
    Birincisi çeşitlilik, sistemi farklılaştırmak. İdarî özerklik işte bu. Tamamen yetki devri. Arkasındaki mantık şu; malî olarak öz gelirlerini, kaynaklarını oluşturma kapasitesine erişmiş, bilimsel faaliyetler olarak Türkiye ortalamalarının üzerine çıkmış üniversitelere artık kendi kendini idare edebilirsin, stratejik kararlarını alabilirsin, yolunu çizebilirsin demek. Yine uzun vadede hızla genişleyen yükseköğretimde üniversitelerin finansmanıyla da alakalı.
   </p>
   <p>
    <strong>
     -En fazla vergi veren kriteri de epey tartışıldı…
    </strong>
   </p>
   <p>
    Sadece en çok vergi veren değil, en çok bağış yapan alternatifi de var.
   </p>
   <p>
    <strong>
     -Tamam, bağış yapan alternatifi var, anlaşılabilir de ama diğerinin gerekçesi nedir?
    </strong>
   </p>
   <p>
    Üniversitelerin bir de topluma hizmet pozisyonu var. Aslında mütevelli heyetleri bütün dünyada böyledir. Bir kişi olmasaydı haklıydınız. Ama kuruldaki bir kişiden bahsediyoruz.
   </p>
   <p>
    <strong>
     -Üniversiteler devlet, vakıf ve özel diye çeşitleniyor… Özelin artısı tamam, ya eksileri?
    </strong>
   </p>
   <p>
    Özeli de yabancıyı da uzun vadeli stratejik vizyonla bakınca önermeliydik. Ama kabul veya retleri Bakanlar Kurulu ve TBMM aşamasında belli olacak çünkü kabulleri anayasa değişikliğine bağlı. Ama özel liselerin, ortaokulların, ilkokulların olduğu yerde neden özel üniversite olmasın sorusu sorulabilir. Sonra bu dönemde yükseköğretim finansmanına devlet dışında başka kaynakların da katılması gerekiyor. Özeller bunu da sağlayacaktır. Yine mevcut vakıf üniversitelerinden “Bu gömlek dar geliyor.” diyen varsa rahatlıkla statülerini değiştirebilir.
   </p>
   <p>
    <strong>
     -Yabancı üniversite kendi müfredatını mı okutacak?
    </strong>
   </p>
   <p>
    Evet, o nedenle de diplomaları denklik mevzuatına tabi olacak.
   </p>
   <p>
    <strong>
     -Sosyal bilimlerde problem olmaz mı? Mesela tarih? Kendi bakışını yansıtacak…
    </strong>
   </p>
   <p>
    Şu anda birçok Türk vatandaşı öğrenci yurtdışında sosyal bilimler okuyor. Aynı şey olacak. O yüzden diplomalar denklik mevzuatına tabi olacak…
   </p>
   <p>
    <strong>
     -Yüzde 25 Türk vatandaşı kotası niçin getirildi, yabancı üniversiteye?
    </strong>
   </p>
   <p>
    Çünkü bu kavramı Türkiye’yi eğitim üssü yapabilme amacıyla öne sürüyoruz. Asıl fonksiyonları eğitim üslüğüne aracı olma. Türk vatandaşından çok uluslararası arenadan öğrenci çekme vazifeleri olacak. Çünkü şu an bütün dünyada 4 milyon uluslararası öğrenci var. Bunlardan sadece 26 bini Türkiye’de. Neden Türkiye bu geniş havzadan pay almasın?
   </p>
   <p>
    <strong>
     -Vakıf üniversitelerinde burs oranı yüzde 50’ye çıkartılabilir deniliyor. Fazla değil mi?
    </strong>
   </p>
   <p>
    Kurulun tartıştığı bir konu. Sistemsel değil. Onu zaten vakıf üniversiteleri dile getiriyor. Eleştirileri değerlendireceğiz. Ama şu da var; vakıf üniversitesinin misyonu eğitime vakfetmek, burs vermeleri de çok normal. Zaten onları özelden ayıran da o olacaktır.
   </p>
   <p>
    <strong>
     -Akademisyenler yükselme kriterlerine muhalif. O taraftan bakınca şartlar çok mu ağır?
    </strong>
   </p>
   <p>
    Dikkatli gözler görecektir. Üniversitelerarası Kurul aşamasındaki bazı kriterleri eleştiriler üzerine kamuoyuna ilanda düzelttik. Bu süreç devam ediyor. Ama atama yükseltme kriterleri olsun, dil meselesiyle ilgili tasarruflarımız olsun tek amacımız kaliteyi yükseltmek.
   </p>
   <p>
    <strong>
     -5 yıl bekleme şartı aşağıya çekilebilir mi?
    </strong>
   </p>
   <p>
    Tabii ki… Veya kaldırılabilir…
   </p>
   <p>
    <strong>
     -Sivil toplum kuruluşları özlük haklarına kilitlenmiş…
    </strong>
   </p>
   <p>
    Haklılar tabii. Gerçekten ciddî bir mesele. Her zaman söylüyorum, eğer 21. yüzyıl Türkiye’si için bir yükseköğretim tasarlıyorsak, kalite ve niteliği artırmak istiyorsak mutlaka en parlak beyinleri akademiye çekmemiz lazım. Bu da özlük haklarının diğer alternatiflerle en azından eşitlenmesiyle mümkün.
   </p>
   <p>
    <strong>
     -Üniversite camiası yeterince katkı sağlıyor mu?
    </strong>
   </p>
   <p>
    Şunu gördüm ve bundan da mutluyum… Belki web sitemizi uzun müddet yayında tutabiliriz. Yasayla ilgili olsun olmasın her türlü dert ve sıkıntı dile getiriliyor. Göreve geldikten bir iki ay sonra yükseköğretim forumunu açmıştık. Orda da binlerce ve on binlerce mesaj, öneri var ama web sitesi daha somut zeminde oluştuğundan bütün meseleler gündeme geliyor. Uzun vadede diğer karar alma süreçlerimizi etkileyecek diye düşünüyorum.
   </p>
   <p>
    <strong>
     -Diğer sıkıntılar arasında neler var?
    </strong>
   </p>
   <p>
    Sizle ortak tespitimiz. Yani sistemsel eleştiri var, konseyler üzerine, özel üniversiteler, yabancı üniversiteler, genel kurulun kompozisyonu vs. Bir de bireysel eleştiriler, özlük haklarıyla, akademik atama, yükseltmelerle ve yabancı dil puanıyla ilgili eleştiriler…
   </p>
   <p>
    <strong>
     -Özlük haklarına dair teklif babında çalışma var mı?
    </strong>
   </p>
   <p>
    Birçok çalışma yaptık, ilgili kurum ve kuruluşlara da tekliflerimizi ilettik…
   </p>
   <p>
    <strong>
     -Gelen eleştirilerin, katkıların ne kadarı nihaî taslağa yansıyacak?
    </strong>
   </p>
   <p>
    Analiz sonuçları daha ulaşmadı ama baktığınızda görüyorsunuz ki analiz, tahlil kolay. Çünkü belirli alanlara yoğunlaşıyor. Şüphesiz bunları alacağız, değerlendireceğiz. Tabii bizim de kendi içimizde uzlaşamadığımız bazı maddeler var. Onları da ele alacağız. Mevcut sorunları nasıl aşabiliriz sorusunun süzgecinden geçireceğiz bütün eleştiri ve teklifleri… Ve bir karara varacağız. Anlamlı bir sonuca ulaşacağımızı düşünüyorum. Ama sonuçta 20 kişiden oluşan bir genel kuruluz… Bakanlar Kurulu ve Meclis aşamasında da tartışmanın devam edeceğini, yeni eleştiri ve önerilerin geleceğini düşünüyorum…
   </p>
   <p>
    <strong>
     -Bu süreçte sizi en çok sevindiren ve üzen nedir?
    </strong>
   </p>
   <p>
    Sevindiren gerçekten canlı bir tartışmanın yapılması ve insanların samimi katkısı. Ciddî eleştiriler, şiddeti ne olursa olsun beni üzmez.
   </p>
   <p>
    <strong>
     -Dinleme evresi ne zaman bitecek?
    </strong>
   </p>
   <p>
    Kasım sonu Abant’ta kampa gireceğiz. Çalışma gruplarının hazırladığı eleştiri ve tekliflerin analizlerini masaya yatıracağız.
   </p>
   <p>
    <strong>
     -Nelerdir onlar?
    </strong>
   </p>
   <p>
    Rektörlük atama/seçim modelleri, farklı kurulların kompozisyonları sayabileceğim konular arasında…
   </p>
   <p>
    <strong>
     -Yorucu ve zorlu bir süreç… Bir noktada, “Nereden girdik bu işe?” dediniz mi?
    </strong>
   </p>
   <p>
    Hiç demedim. Farklı ve birbiriyle çelişen teklifler olabiliyor. Mesela YÖK’teki bir toplantıda İstanbul’daki bir üniversiteden bir yardımcı doçent iki yabancı dil bilinmesi gerektiği fikrini savundu. Ama Anadolu’da yeni kurulmuş bir üniversiteden gelen araştırma görevlisi hiç bilmesi gerekmediği fikrini savunuyor. Bunun gibi yüzlerce örnek sayabilirim. Bir kere bunları açık yüreklilikle analiz edeceğiz. Birtakım filtrelere tutacağız, terazilere vuracağız… O bakımdan işimiz hem zor hem de kolay…
   </p>
   <h3>
    <span>
     Sadece yasayla akademik özgürlük sağlanamaz!
    </span>
   </h3>
   <p>
    <strong>
     -Üniversitelerimizi sadece evrensel kriterlerle değerlendirmek ne kadar doğru? Yerel şartların da oluşturulması gerekmez mi?
    </strong>
   </p>
   <p>
    Evrensel kriterlerden bahsederken Türkiye’nin mevcut durumu, ihtiyaçları ve hedeflerini göz önüne alan ortak yol haritasının önemini daima vurguluyoruz. Araştırma çalışmalarını teşvik amacıyla pek çok öneriyi taslakta sunduk. Sadece araştırma yapan öğretim elemanı istihdamı, doktora sonrası araştırmacı statüsü, akademik faaliyet ödeneği, ileri araştırma birimleri kurulması fikirleri ilk kez yükseköğretimde tartışmaya açıldı.
   </p>
   <p>
    <strong>
     -Bilhassa sosyal bilimlerde yasaklı konular var. Devletin arzusu haricinde araştırma olmaz? Yeni dönemde bunların önüne geçmek için ne gibi adımlar atılmalı?
    </strong>
   </p>
   <p>
    Sadece yasayla akademik özgürlük sağlanamaz. Bu bir kültür meselesi. Ama yasa ve yasaklarla özgürlük kısıtlanabilir. Bizim özgürlükleri engelleyecek ideolojik ya da kanunî engelleri kaldırmamız lazım. Yeni yasa bu bağlamda pozitif adım olacaktır.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Çetin Özbey, 04 December 2012, 00:23
> Türkiye, “Başını örten benden geçemez." diyen sözde öğretim üyelerinin olduğu bir ülke. Kişinin başını örtüp örtmemesi sorun değil, akademik yeterliliğini kime karşı kanıtlıyor? Akademik özgürlükte asıl mesele budur. Üniversitelerin tarafsız sınav komisyonu olur. Sınavlar bu komisyondan değerlendiri...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=34218), [web.archive.org (arşiv bağlantısı)](http://web.archive.org/web/20121208065814/http://www.aksiyon.com.tr:80/aksiyon/newsDetail_getNewsById.action?newsId=34218)
