# Devletin kucağı ‘ana’ kucağına benzemiyor

*Sedat Gülmez 2012.09.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Eğitim sezonunun başlamasına bir hafta var. İlkokul 1 ve okul öncesi ise 10 Eylül itibarıyla intibak sürecine alınıyor. Tabii bu, 4+4+4 kapsamında pek konuşulmayan anaokulu ve sınıflarını daha görünür kılacak. Peki, ortaya nasıl bir tablo çıkacak?
  </font>
 </div>
 <div id="newsText">
  <font class="detail-text">
   <p>
    On kalemde toplanıyordu yönelttiğimiz sorular: “2012- 2013 eğitim öğretim dönemi başlarken ülke geneli okul öncesi eğitim kurumu sayısı nedir? Bunların kaçı özel, kaçı resmî okullar bünyesinde faaliyet göstermektedir?”, “Anaokulları en çok ve en az hangi ildedir?”, “Son 10 yıldaki okul öncesi eğitim kurumu artışı istatistiklere nasıl yansımıştır? Bunun kaçı özel, kaçı devlet kurumudur? Okullaşma oranlarında ilk ve son beş il hangileridir?”, “Türkiye geneli ile ilk ve son beş il bazında derslik ihtiyacı nedir?”, “Okul öncesi öğretmeni sayısı nedir? Bunların kaçı resmî kurumlarda çalışmaktadır?”, “Özellikle resmî okullar bünyesindeki anasınıflarında okul öncesi öğretmenlerine destek verecek yardımcı eğitmen (meslek liseleri çocuk gelişimi son sınıf öğrencileri- stajyerler) durumu nedir? Yardımcılar hangi kriterlere göre görevlendirilmektedir?”, “Bu yıl anasınıfları ortalama kaç kişi olarak hesaplanmıştır?”, “Bu yıl 48 ila 60 aylık çocuklar anaokullarına kaydediliyor. Son verilere göre kayıt durumundaki öğrenci sayısı ve bunların yaş gruplarına dağılımı nedir?”, “2013’te anaokullarının zorunlu eğitim kapsamına alınacağı açıklanmıştı. Bununla ilgili son gelişmeler nelerdir? Zorunluluk durumunda altyapı eksiklerinin giderilmesine ilişkin ne gibi çalışmalar yürütülmektedir?”, “66 ay ve üzeri çocuklardan rapor alıp da veli isteğiyle anaokuluna kaydedilen var mı? Varsa sayısı nedir?”
    <p>
     Millî Eğitim Bakanlığı (MEB) Temel Eğitim Genel Müdürlüğü’nden, suallerin hiçbirine dair somut cevaplar al(a)madık. Söylediklerine göre yeni dönem başlayıp tablo netleşmeden karşılık vermeleri mümkün değil. Aslında genel müdürlüğün okul öncesine ayırabileceği vakti de yok! Çünkü 4+4+4’ün oluşturduğu “kısa sürede yeniden yapılanma” telaşı, mesainin ağırlık noktasını ilkokullara, özellikle birinci sınıflara kaydırdı. Büyük şehirlerde derslik ihtiyacı malumken, neredeyse her okulda kâğıdı kalemi eline alan idareciler şubelere orantılı dağıtım için tek tek uğraşıyor. Söz konusu atmosferde de okul öncesi eğitim ister istemez geri planda kalıyor. Ancak 10 Eylül itibarıyla ilkokul birinci sınıflar ile anaokulu ve sınıflarında başlayan intibak eğitimi resmin bütününü görmeye bir nebze de olsa katkı sağlayacak. Nihayet asli tablo ve sıkıntılar bir süre sonra iyiden iyiye kendini hissettirecek. O zaman da kamuoyu gündeminde üst sıralara tırmanmasına binaen “gerekli tedbirler”i almak için yetkililer harekete geçecek, muhakkak…
     <p>
      500 lira kontenjan açar mı?
      <p>
       Esad 56 aylık. Babası onu anasınıfına yazdırmaya niyetlenmiş. Malî durumu özel anaokuluna imkân vermediğinden, resmî bir ilköğretime başvurmuş. Lakin geç kalmış. Daha önce ön kayıtlar yapıldığından ve kuralar çekildiğinden kontenjan doluluğu beyan edilmiş. Yine de ne olur ne olmaz diye bir tanıdık aramış ve okul aile birliği başkanıyla konuşabilecek birinden ricada bulunmuş. Başkan gönderdiği cevapta, “500 TL verirse kaydedilir.” demiş. Baba Uğur S. maddî beklentiden ziyade para ile kontenjan arasındaki ilişkiye anlam veremiyor: “Para verince açılan, vermeyince kapanan kontenjan nasıl bir yönetim mantığının ürünü acaba? Yazık değil mi insanlara? Kaldı ki bakanlık da bağış alınmayacağına dair sürekli açıklama yaptı!”
       <p>
        Meselenin devamı mı? Kurada kayıt hakkı kazanan öğrencilerin bir kısmı kesin kayıt yaptırmamış, Esad’a da kontenjana girebilme fırsatı doğmuş. Tabii yine bir miktar ücret(!) verecekler ama 500 TL’yi bulmayacak.
        <p>
         İlk bakışta veliyi mağdur eden bir durum. Fakat Türkiye’deki birçok ilişki gibi burada da karışıklık söz konusu. Bir defa ilköğretim bünyesindeki anasınıfları ile anaokullarına MEB’in ayırdığı veya gönderdiği bir bütçe, ödenek yok. Okul birçok noktadaki eksiğini kendi gidermek zorunda. Bu durumda bağış gündeme geliyor. Fakat iki tip idareci iki farklı sonuç doğuruyor. Birincisi, veli ile üslubunca konuşup okulun ihtiyaçlarını anlatan, onu zorlamadan bağışta bulunmasını rica edenler… Bir de kendilerince ücret belirleyip istisnasız herkesten bunu talep edenler. Anaokulu müdürü Erdal K., ayrıntılara vâkıf: “Bakanlık ancak yeni açılan okullara malzeme yardımında bulunuyor. Daha doğrusu onlara yetecek kadar varmış. Bizimki gibi eskiler mahrum kalıyor. Kendi paranızla alın deniyor. Ama yönetmeliğe göre veliden alabileceğimiz aylık ücret belli. Alt limit 110, üst limit 160 TL. Biz tam gün eğitim veriyoruz ve 150 alıyoruz. 4 sınıf var. Ayrıca en fazla 25 öğrenci alabilirsiniz. 100 öğrenci yani. Aylık gelirimiz bu anlamda 15 bin. Görünüşte büyük para. Ancak kâğıdından aşçısına birçok kalem mevcut. Yine kız meslek lisesi çocuk gelişimi bölümlerinden gelen stajyerler var ki bizde 8 öğrenci. Onlara aylık ücret veriyoruz. Her biri 300 TL. Bakanlığa kalsa vermesek olur. O zaman da özel anaokullarına gidiyorlar. Bir öğretmen yanında yardım edecek kimse olmadan 25 öğrenciyi, her biri ilgi bekleyen yaşta, nasıl idare etsin?”
         <p>
          Yine de şükrediyor Erdal K.; çünkü ilköğretimlerdeki anasınıflarında aylık ücret 10 TL. Okulda iki sınıf varsa 25’erden 50 öğrenci. Gelir 500 TL. Aşçıya mı, kâğıda mı, oyuncağa mı, uyku ihtiyacını giderecek ortama mı yetsin? Kaldı ki ilköğretimlerin çoğu hizmetli kadrosuyla aldığı kişilere, anasınıfı öğretmenine yardım vazifesi de yüklüyor. Veya yüklemek zorunda kalıyor.
          <p>
           Gelelim bu yılki talebe… 4+4+4 ile okul öncesine, yer yer değişse de, rağbet var. Önceki senelerde 48 ila 72 aylık çocuklar kaydedilirken artık 60 aylıklara kadar alabiliyorlar. Lakin özellikle ilköğretim anasınıflarına talep gittikçe artıyor. MEB 2011-2012 istatistiklerine göre okul öncesine dair tablo şu şekildeydi: Toplam 4647 okul. Bunun 1799’u kamu, 2848’i özel. Yine 23 bin 373 resmî ve 605 özel anasınıfı. 1 milyon 169 bin 556 devlet okulunda, 110 bin 652 özelde öğrenci. Yine 22 bin 936 devlette ve 12 bin 754 özelde öğretmen. Şimdi buna bir de “Madem devlet hak verdi…” deyip çocuğunu okula gönderenler katılıyor. Bir de ilkokul birler kadar olmasa bile anaokulu ve sınıflarında da yaklaşık 1 yaşa kadar fark bulunan çocuklar aynı ortamı paylaşmak durumunda kalabiliyor. Üstelik ay farklarının bile büyük problemlere yol açabildiği 48 ila 65 ay aralığında. Ya, 60 ila 66 aylık çocukların yekûnu? Aileler isterse birinci sınıfa gönderecek bu öğrencileri isterse okul öncesine. Sadece İstanbul’daki sayı dahi konunun vahametini sergilemeye yetiyor: 114 bin öğrenci… Türkiye geneli düşünüldüğünde resmin eksik yanları da tamamlanıyor. Tam da bu sebepten bilhassa taşradaki eğitim bürokrasisi kara kara düşünüyor. Temel soru şu: “Birinci sınıfa giderlerse ne yaparız? Okul öncesine giderlerse ne yaparız?”
           <p>
            Akıllara rapor hususu da geliyor. 66 ila 72 aylık çocuk rapor alırsa ilkokul birinci sınıfa gitmeyecek. O zaman adres okul öncesi mi? Yani 71 aylık ile 48’lik aynı sınıfta olmasa bile, tabii ilköğretim anasınıflarında bunun gerçekleşmeyeceğinin de garantisi yok, aynı ortamda yer alacak. Birçok yönetici yaş gruplarına göre düzenlemeye çalışıyor sınıfları ama hepsi geçici çözüm. Zaten bunu kendileri de kabul ediyor. Okula uyum sağlayamayan çocuklar da görülecek. Her yılki gibi eğitim başladıktan bir süre sonra aile evladını o ortamdan çıkartacak. Fakat korkulan, sayının geçen senelere nazaran artma ihtimali.
            <p>
             Talep yoğun demiştik. Ya kontenjanlar dolunca dışarıda kalanlar? Ebeveyn illaki evladını okul öncesine vermek istiyor. Ama resmî kurum sınıf mevcudunu 25 öğrenciden fazlasına çıkartamıyor. Anne babanın da parası yok özel anaokulu veya sınıfı için. Çünkü asgarî özel ücreti aylık 350 TL. Kanunen verilmiş hak da ortada. Erdal K. kendince yorum getiriyor: “Bir idareci arkadaşım anlattı. Geçen yıl 50 kaydı varmış. Bu yıl 80. Ama ön kayıt 300. Alamayacak tabiatıyla. Ne olacak geri kalanlar? Maddî durumu yoksa gelecek seneyi bekleyecek ki çocuğu ilkokul bire başlasın!”
             <p>
              Ve Türkiye’nin birçok saha gibi eğitimde de aynası İstanbul. Mevcut verilere göre 85 resmî, 762 özel anaokulu var. Ayrıca 1355 resmî, 133 özel anasınıfı; 3047 resmî, 2676 özel derslik. 93 bin 494 devlette, 28 bin 222 özelde öğrenci. Tabii bunlara sosyal hizmetler ve resmî kurumlar bünyesindekiler ile mobil sınıfları da ekleyince sayı 132 bin 622’yi buluyor. Yeni dönemde geleceklerle ne kadar değişeceği ise muğlâk. Bu tablonun yükünü çekecek öğretmen sayısı ise devlette 4085, özelde 3300...
              <p>
               Zeynep H., İstanbul’daki 4085 öğretmenden biri. Dört yıldır çocuklarla iç içe. Okulu 8 derslikli. Geçen sene okul öncesine göre büyük addedilen yaşlarla geçmiş. En küçük öğrencisi 66 aylıkmış. Sınıf mevcudu da 22. Yeni dönemde ise talebin arttığı duyumunu almış. 170 öğrenci varken 200’e çıkacak yani. Üstelik 6 yaş yerine 3 ila 5 arasıyla ilgilenecek. Yine geçen dönem kız meslek lisesinden staja gelen son sınıf öğrencileri çocukların idaresinde yardımcı olmuş. Onlar tecrübe kazanırken Zeynep öğretmen de sınıf kontrolünü sağlamış. Lakin bu yıl gelmeme ihtimalleri doğmuş. Bu onu, ister istemez endişeye sevk ediyor. Okul müdürünün vaktiyle kendisiyle benzer süreçlerden geçmesi ise işini kolaylaştırıyor. Ama kimi aileler için aynı kanaati taşıyamıyor: “Çocuk başımdan gitsin de, diyenler var. Oysa onların, bilhassa bu yaştaki çocukların, duygusal gelişimi sebebiyle okul ve öğretmenle daha içli dışlı hareket etmesi lazım. Bu onların evlatlarının iyiliği için. Okulların doğru dürüst bütçesi yok. Maddî durumu iyi olanların buralara destek çıkması elzem. Tamam, suiistimaller yok değil ama aile hem yardım edip hem de kontrol mekanizmasını işletebilir. Nihayetinde okul öncesi yaşları insanın hayatına dair her türlü tohumun atıldığı dönemleri kapsıyor. Bu zamandaki olumlu veya olumsuz gelişmeler ilerleyen yıllara yansıyacak.”
               <p>
                Acaba 4+4+4 gibi doğru planlandığında iyi neticeler verebilecek bir sistemi kısa sürede tatbike alanlar Zeynep H. gibi bakamıyor mu okul öncesi meselesine?
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33549-devletin-kucagi-ana-kucagina-benzemiyor.html), [web.archive.org (arşiv bağlantısı)](http://web.archive.org/web/20120917144600/http://www.aksiyon.com.tr:80/aksiyon/haber-33549-devletin-kucagi-ana-kucagina-benzemiyor.html)
