# ‘İcma’ ile gelen ‘Kıyâm’

*Sedat Gülmez 2013.05.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Uluslararası İcma ve Kolektif Şuur Sempozyumu gösterdi ki, son birkaç asırda sadece ‘dil ve dîlde’ kalan ‘İslam Kardeşliği’nin ihyası zor değil. Çünkü Hâlık bir, Rezzak bir, Peygamber bir, Kitap bir, kıble bir…
  </font>
 </div>
 <div id="newsText">
  <font class="detail-text">
   <p>
    İlmî toplantılarda aslolan tebliğlerdir. Ana konu ekseninde uzmanlar araştırmalarını dinleyicilerle paylaşır. Fakat ortama sinen akademik ağırlık çoğunlukla dikkatin kısa sürede dağılmasına yol açar. Etkinlik bir iki gün sürse, ilmî nasiplenme görülse bile heyecan ilk birkaç saate sıkışır. Sonrası bol çay- kahve sohbeti…
   </p>
   <p>
    27- 28 Nisan’da İstanbul Kongre Merkezi’nde gerçekleşen, ‘Uluslararası İcma ve Kolektif Şuur Sempozyumu’ da benzer bir organizasyondu. Ya da öyle zannediliyordu. Oysa 4 bin kişilik salona atılan ilk adımlarda herkes atmosferdeki farklılığı hissetti. Bir defa akademik düzeydeki etkinliğin katılımcıları fazlasıyla renkliydi. Dünyanın 80 ülkesinden âlimler, kanaat önderleri, akademisyenler, devlet adamları, ilahiyat talebeleri hatta esnaflar. Sonra her oturum aynı şevkle dinlendi. Saatler geçmesine rağmen dolu koltuk sayısı neredeyse hiç azalmadı. Peki, neydi çekici gelen? Sunumlar mı? Konuşmaların herkeste aynı etkiyi bırakmadığı, merakı tetiklemediği rahatlıkla söylenebilir. O zaman?
   </p>
   <p>
    Kahire Üniversitesi Daru’l-ulum Fakültesi Öğretim Üyesi Prof. Dr. Abdülhamid Medkur, Van Gürpınarlı kanaat önderi Seyda Abdurrahman Tağluk ve eski Diyanet İşleri Başkanı Prof. Dr. Ali Bardakoğlu… Sorunun cevabı onların fikir ve tespitlerinde saklı.
   </p>
   <p>
    <img alt="" height="248" src="http://web.archive.org/web/20130830052840im_/http://medya.aksiyon.com.tr/aksiyon/2013/05/06/sedat-icma-2.jpg"/>
   </p>
   <p>
    Dinî ilimler ve kültür dergisi Yeni Ümit ile İslam dünyasına hitap eden muadili Hira Türkiye’deki sempozyum sürecini dört yıl önce, “Kur’an-ı Kerim’in Mucizevî Korunması” ile başlattı. Onu “Kur’an ve İlmî Hakikatler”, “Peygamber Yolu” ve “Sosyal Problemlere Peygamber Yolundan Çözümler” takip etti. Oysa Hira’nın İslam dünyasındaki benzer faaliyetleri daha önce başlamıştı. Tertiplenen toplantılarda bilhassa Hizmet Hareketi ve Türkiye ile diğer İslam ülkeleri arasındaki ilişkiler ele alınıyordu. Ülkelerin ilim adamları ile ortak paydalar etrafında bir araya geliniyor, seneler önce kopan diyaloglar tesise çalışılıyordu.
   </p>
   <p>
    Prof. Dr. Abdülhamid Medkur bu çalışmalara katılanlardan. Esasında Gülen Hareketi’nden önce Bediüzzaman Said Nursî ile tanışmış. “15 yıl önce bir tez jürisinde karşılaştık. Öğrenci yükselme ve kalkınmadaki düşüncesini anlatıyordu. Dikkatimi çekti ve araştırmam başladı.” Sonuçta, şu hükme varır, “O derin fikre sahip, İslam’ı çok iyi muhafaza eden düşüncelerle dolu biri.”
   </p>
   <p>
    Sonra Hira Dergisi ekibi sayesinde Fethullah Gülen Hocaefendi çıkar karşısına. Onda Üstad’ın aksiyon yönünü bulur. “Üstad, yaşadığı şartlar itibarıyla söylediklerini pratiğe dökme imkânı bulamadı. Ama Hocaefendi ne söylediyse pratiğe döktü.” Ve ekliyor, “Tabii buradan ikisini kıyasladığım sonucu çıkmamalı. Aksine ‘tevfîk ve tekâmül’den bahsediyorum. Neticede ikisi de hizmetin ferdi.”
   </p>
   <p>
    Ve söz etkinliğe geliyor. Sevinçli… Ne vakittir kitaplarda kaldığını söylediği icma gündeme geldi. İslam âlemi için problem gördüğü tefrika, ayrılık ve nefis bozukluğu onunla çözülebilir. Tabii fıkhî anlamıyla sınırlı kalmayarak. Ona göre hayatın her alanında pratiğe dökülmeli. Lakin bunun için de önündeki bir araya gelmeme, bazı konularda, mesela Rü’yet-i Hilâl, bütün müçtehidlerin ittifakını arama gibi engelleri kaldırmak gerekiyor. “Çoğunluğa bakmalı, fikir, araştırma merkezi ve okullar açmalı, grup çalışması yapmalıyız. Bunu yapabilirsek mesafe katederiz.” Peki, söylediklerini gerçekleştirebilecek ruhu etkinlikte buldu mu? Cevabı gayet açık ve net: “Böyle devam ederse, işi pratiğe dökebilirsek, kısa sürede ayağa kalkacağımıza inanıyorum.”
   </p>
   <p>
    <img alt="" height="323" src="http://web.archive.org/web/20130830052840im_/http://medya.aksiyon.com.tr/aksiyon/2013/05/06/sedat-icma-4.jpg"/>
   </p>
   <p>
    Prof. Dr. Medkur, İslam dünyasının toparlanmasını bu cümlelerle temenni ederken, Van Gürpınarlı kanaat önderi Seyda Abdurrahman Tağluk, sempozyumu Türkiye’nin problemleri etrafında değerlendiriyor.
   </p>
   <p>
    <strong>
     Tohum atıldı, artık...
    </strong>
   </p>
   <p>
    1935 doğumlu ve kendi ifadesiyle hayatı okumakla geçmiş. Doğu ve Güneydoğu’daki saygınlığına karşı nefsini daim sorgulayan yapısı hemen dikkat çekiyor. “Ben de bir şahsım ismim belki âlim diye geçiyor ama biz de cahiliz. Cehaletimizi ikrar veriyoruz.” İlmini ‘kimilerine nispeten var’ diye tanımlıyor. Her fırsatta benlikten kurtulmaya atıf yapıyor. Ona göre bölgedeki terörün sebebi cehalet. Bu ancak ihlâsla yenilebilir. Ben değil biz hatta Kur’an ve Hadis demek lazım. Tefrikaların bertarafını Allah’ın tevfikinde arıyor. Tevfiki de kişinin güzel inancında. Nefsanî arzuya tabi olunmazsa muvaffakiyet geleceğini söylüyor. Fikrin nefis, makam-mevki, rütbe ve şan için oluşması ise birlik önündeki en büyük engel. Sözü ısrarla, asrımızda Risale-i Nur’a çok ehemmiyet verilmesine getiriyor, “Her yerde olmaz belki ama bilhassa Türkiye’mizde son derece ihtiyaç var.”
   </p>
   <p>
    <img alt="" height="314" src="http://web.archive.org/web/20130830052840im_/http://medya.aksiyon.com.tr/aksiyon/2013/05/06/sedat-icma-3.jpg"/>
    Eski Diyanet İşleri Başkanı Prof. Dr. Ali Bardakoğlu, organizasyonun emekçilerinden. Şimdiye kadar yüzlerce etkinliğe katılmış. Fakat bunun farklılığını daha salona girerken hissetmiş. “4 bin kişilik, zengin toplantıyı görünce çok duygulandım ve Allah’a hamdettim. Müslümanların o ortak şuuru hâlâ aralarında yaşattıklarına şahit oldum. Geleceğe dair ümit ve özgüvenim arttı.”
   </p>
   <p>
    Ona göre, sempozyumun yalnızca ilmî yönüne odaklanılmamalı. Türkiye ve dünyanın farklı yerlerinden gelip aynı duygu, ümit hatta duada buluşmanın bereketi ve başarısına bakmalı. Çünkü bu bir araya geliş, göz göze, diz dize duruş ile icmanın arka planındaki kolektif şuuru ortaya çıkarıyor.
   </p>
   <p>
    Gelelim Kur’an-ı Kerim, Sünnet-i Seniyye ve icma ilişkisine. “Kur’an apaçık bir kitaptır. Arabî’dir. Burada Arabî’yi sadece Arapça diye tercüme edemeyiz, o kolayca anlaşılabilen demek. Sonra Efendimiz vahyi beyan etti. Hayatıyla misal teşkil etti. İşte icma, bu iki kaynağı Kur’an ve Sünnet’i doğru anlama yönündeki birlikteliği ifade eder.”
   </p>
   <p>
    Eski Diyanet İşleri Başkanı icmaa dair kısa bir tarihçe de veriyor. Emevî iktidarında oluştu. Sürece devlet idarecileri ve avam karıştırılmadı. Çünkü ilkinin dünyevî beklentileri, ikincisinin ilmî yetersizliği ters etki yapabilirdi. Çıkış sebebi ise, fetihlerle coğrafyanın genişlemesiydi. Müslümanlar Bizans, İran ve Afrika kültür sahalarına girip buradaki yerelliklerle karşılaşınca, bunları dinî bilgi gibi algılama tehlikesi ortaya çıktı. Devrin âlimleri de müdahale edip, “Ortak payda var, buna dikkat edin.” uyarısında bulundu. Ama bu bir toplantı veya oylama ile olmadı, aksine kendiliğinden gelişti.
   </p>
   <p>
    Günümüzde icmaya karşı çıkılmasına hatta içtihadı önlediği fikrine de itiraz ediyor, Prof. Dr. Bardakoğlu. “Dinin açık seçik beyanları Kur’an hükümleri, Efendimiz’in Sünnet’i üzerinde oluştu. Şer’i meselede yani. Dünyevî konuda icmadan söz edilmez. Bu sebeple icma içtihad hürriyetini engellemedi, aksine besledi.” Meseleyi daha iyi izah sadedinde namaz misalini dillendiriyor: “Salât demiş, Allah. Efendimiz bunu namaz olarak tatbik etmiş. Şimdi sözlüğe bakıp salâta dua manası verirseniz, dua da iç temizliği deyip namazdan kendinizi azade kılarsanız, düşünceniz Kitap ve Sünnet’ten destek bulmaz.”
   </p>
   <p>
    Müslümanların icma ve arkasındaki ortak duyguyu tanıma ihtiyacına atıfla dinin ana kaynakları Kur’an ve Sünnet’i işaret ediyor. İrtibatı kavileştirmenin lüzumuna odaklanıyor. “Kur’an’dan yalnız kıraat ve dinlemeyi, Sünnet’ten şekli anlar hâle geldik. Oysa Efendimiz’in 23 senelik hayatı tam bir rehberlik olarak önümüzde duruyor.”
   </p>
   <p>
    Parçalanmışlığı ve bölünmeyi sadece dış güçlere hamletme de eleştirdiği hususlardan. Çünkü bu bakış Kur’an’ı doğru anlamama manası taşıyor. Oysa Kitabullah’taki hükümler gayet açık ve net; “Başınıza herhangi bir kötülük geldiğinde onu Ben’den değil kendinizden bileceksiniz.”, “Yeryüzünde karalar ve denizler fesada bulanmışsa, bilin ki bu kendi ellerinizle yapıp ettiklerinizdendir.” İki günlük akış başta kendisi birçok katılımcıya bunları hatırlatmış.
   </p>
   <p>
    Organizasyonun bir artısı da halin kelâmın önüne geçmesi, “Güzel tebliğler okundu, icmaya dair çerçeve çizildi ama söz kadar o tablonun, manzaranın da etkili olduğu kanaatindeyim.”
   </p>
   <p>
    İstanbul Nidası, Çağrısı, Temennisi, Ümidi, Daveti ve Duası… Etkinlik bitiminde okunan bildirge. icmanın, İstanbul’da bir koordinatörlük kurulmasının, ortak çalışmanın ehemmiyetine atıf yapan metin. Bardakoğlu’na göre, muhtevasıyla sadece salondakilerin değil ekran başında takip edenlerin bile duygularına tercüman oldu. Bu haliyle de sempozyumda atılan tohumun, İslam kardeşlik çınarına yürümesinin esaslarını belirledi. “Eskiden ortak duygu icmayı meydana getirmiş bugünse, icma ortak duygumuzu besleyen bir fikir nüvesi rolünü üstlendi.”
   </p>
   <p>
    Birikmiş problemin birden halledilemeyeceği kesin. Ancak ısrar ve yoldan sapmamak engelleri kaldırmayı getirecek. Tabii organizasyonlarda sivil inisiyatifin önde olması meseleyi topluma yaymada artı sağlıyor. Yine de, yönetimler bu gibi hizmetlerin kolaylaştırılması için destek olmalı. Ve hitam-ı misk kabilinden eski Diyanet İşleri Başkanı’nın son sözü, “İslam dar bir kabile dini değil. Bu sebeple toplantının geniş açılı, yelpazeli ve ileriye matuf bir ümidi besleyen kıvamda olması gerekiyordu. Bu da sağlandı, bereketli ve anlamlı oldu, hamdolsun.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=CA6DBA84FB3711D9505D4774679BC7B8?newsId=35483), [web.archive.org (arşiv bağlantısı)](http://web.archive.org/web/20130830052840/http://www.aksiyon.com.tr:80/aksiyon/newsDetail_getNewsById.action;jsessionid=CA6DBA84FB3711D9505D4774679BC7B8?newsId=35483)
