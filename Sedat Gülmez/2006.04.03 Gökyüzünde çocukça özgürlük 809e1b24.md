# Gökyüzünde çocukça özgürlük

*Sedat Gülmez 2006.04.03*

<div>
 <p>
  <font>
   Çocuk eğlencesi uçurtma son dönemde iş adamından akademisyenine bir çok kişinin vazgeçilmez hobilerinden biri haline geldi.
   <br/>
   <br/>
   Baharın kendini gösterdiği bir gün. Kısa kollu gömleğiyle sahil boyunca koşturan Mehmet Naci Aköz, İstanbul Boğazı'nın hırçın rüzgârını yakalama çabasında. Elindeki uçurtmayı üçüncü denemesinde de havalandıramayan Aköz'ün pes etmeye niyeti yok. Her pazar geldiği Üsküdar Radar Kulesi yanındaki boş alanda rengârenk uçurtmasını gökyüzüyle buluşturmaya çalışıyor bir kez daha. Elindeki Çin işi ejder figürlü uçurtmayı gökyüzünde özgürlüğe kavuşturma çabasındayken yanından geçenlerin, "Koskoca adamın yaptığına bak, eline almış çocuk gibi uçurtmaları neyle uğraşıyor." şeklindeki mırıldanmalarına aldırış etmiyor. Yarım saatlik uğraşın ardından havalanan uçurtmasına bakıp tebessüm ediyor.
   <br>
    <br>
     UÇURTMAYLA KAZANILAN ARABA
     <br>
      <br>
       Mehmet Naci Aköz'ün asıl mesleği terzilik. Aynı zamanda İstanbul Uçurtmacılar Derneği Başkanı. Onun kuyruklu eğlenceyle ilk tanışması çocukluk günlerine uzanıyor. Ancak 1980'lerde yolları tekrar kesişinceye kadar, uzun süre ayrı kalmışlar. Aynı yıl uçurtma üretimine merak salan Aköz, bu dönemde amatör araştırmalara ve yarışma organizasyonlarına dört elle sarılır. 1984'te bir çocuk dergisinin desteğiyle Türkiye'nin bilinen ilk uçurtma yarışması tertiplenir. Uçurtma satışından elde ettiği paralarla bir otomobil satın alır. Bu işe en çok annesi şaşırır. "Yaşın kaça geldi hâlâ kâğıtlarla oynuyorsun diye ilk zamanlar beni eleştiren annem sonraları para kazandığımı gördükçe fikrini değiştirdi." diyor.
       <br>
        <br>
         Meseleyi toplumsal bir temele yayma niyetindeki Aköz, 1986'da Eyüp Kardeş Uçurtma Birliği'ni kurar. 10 yıllık serüvenin ardından 1996'da 'birlik' kelimesi yerini 'dernek'e bırakır. Resmi bir hüviyet kazandıktan sonra projelerini daha gür sesle dillendirir. Nevzat Ayaz'ın İstanbul Valiliği döneminde yaptığı başvuruyla, uygun görülen ilköğretim okullarında resim dersi bünyesinde uçurtma yapımı ve tarihi ile ilgili bilgi verilmesini talep eder. Söz konusu isteğin sakıncasını görmeyen yetkililer buna izin verir. O tarihten bu yana gittiği okul sayısını hatırlamayan Aköz, 2005'te adı 'İstanbul Uçurtmacılar Derneği' haline gelen kuruluşun merkezinde bir odayı da dershane yapar, isteyenler gelsin ve uçurtma yapımını öğrensin diye.
         <br/>
         <br/>
         Naci Aköz, uçurtmanın kaybolan bir sokak oyunu kültürü olduğu görüşünde. "Türkiye'de bu konuyla ilgili benim bildiğim kadarıyla bir araştırma yapılmamış. Üniversiteden bazı arkadaşlarımızın yardımıyla bir tetkik kurulu oluşturup, kuyruklu eğlencenin kökeni ve değişik coğrafyalardaki anlamlarının aydınlatılmasına yönelik proje yürütüyoruz." diyor. Hedef kitlesinin ağırlığını çocuklar olarak düşünmesine rağmen 26 üyeli derneğin 23 katılımcısı 18 yaş üstü. Kanunen daha küçük yaştakilerin kayıt olamaması bu sıkıntıyı ortaya çıkarır. Ama 'Uçurtma Gönüllüleri Kulübü' isimli derneğe dâhil bir oluşum kurularak bu problem de aşılır.
         <br/>
         <br/>
         Avrupa Sportif Uçurtmacılık Federasyonu'na (STACK) üye olup Türkiye Milli Direktörü sıfatını kazanan Aköz'ün nihai amacı, uçurtmanın sadece bir oyuncak olmadığını ve kaybolmaktan kurtarılması gerektiğini toplum nezdinde kabul ettirebilmek.
         <br/>
         <br/>
         UÇURTMANIN YAŞI
         <br/>
         <br/>
         Martı Uçurtma Kulübü 2000 yılının ilk haftalarında kurulur. Sadece sanal ortam üzerinden üye kabul etmesine rağmen kısa sürede katılımcı sayısı 1100'ü bulur. İstanbul'da Halit Cebeci'nin idare ettiği kulüp, uçurtmayla ilgili ulaşabildikleri tüm materyalleri topluyor. Yaş ortalaması 30'un üzerindeki oluşumun katılımcıları kendilerine gönderilen mesajları alır almaz, uçurtma havalandırılacak alanın yolunu tutuyor. Her organizasyonda sayının arttığına dikkat çeken Cebeci, ilk zamanlar ilginin bu düzeyde olacağını tahmin etmediklerini kaydediyor.
         <br/>
         <br/>
         Uçurtmaya ilginin festivallerle arttığına inanan Cebeci, amaçlarının her yıl büyük organizasyonlar hazırlamak olduğunu ifade ediyor. Bu işin hobiden ziyade gönüllülük esasına dayandığını belirterek, "Kolay kolay bu sevdadan vazgeçilmez. Hele bir tutulmayın ileri yaşlarda dahi 3 yaşındaki çocuk gibi heyecanlı olursunuz." yorumunu yapıyor.
         <br/>
         <br/>
         Emekli Aslan Akıner'in uçurtma ilgisi, Cebeci'nin yukarıdaki cümlelerini bir şekilde tasdik ediyor. 63 yaşındaki Akıner, ilkokul zamanından kalma bu sevginin torunlarıyla yeniden canlandığını söylüyor. Yazın Yalova'da ikamet ettiğini belirterek, "Evde bazen 30-40 uçurtma olur. Hepsini gerek torunlarıma gerekse mahallenin çocuklarına dağıtırım. Hanımın da hoşuna gidiyor. Hele torunlarım ve mahalledeki çocuklarla rengârenk kâğıtları havalandırmak yok mu? Onun zevki başka." diyor.
         <br/>
         <br/>
         İstanbul Uçurtmacılar Derneği'nin kurulmasında da yoğun çaba sarf eden Akıner, bu konularla daha önce tecrübesi olduğu için ilgilendiğini ancak kuyruklu eğlenceye merakının daha fazla etkili olduğunu ifade ediyor. Kimse elini taşın altına koymasaydı, bu işe yine de gireceğini söylemekten kendini alamıyor.
         <br/>
         <br/>
         Süleyman Demirel Üniversitesi Geleneksel Türk El Sanatları Bölümü'nde araştırma görevlisi İbrahim Yıldırım da bir uçurtma sevdalısı. Doğma büyüme İstanbullu olan Yıldırım, görevlendirme nedeniyle Isparta'da bulunuyor. Büyük şehirden küçüğüne gelmenin zorluklarını yaşıyor. Ancak ona göre bunun yanı sıra kendisini üzen bir başka konu da, uçurtmalardan uzak kalması. Bir an önce İstanbul'a dönüp, Üsküdar sahil boyunda uçurtmasını havalandırmak istiyor.
         <br/>
         <br/>
         UÇURTMANIN DA SEKTÖRÜ VAR
         <br/>
         <br/>
         2001'den bu yana 'Sky Fun' markası adıyla 'katlanabilir uçurtma' üreten Umut Ovalı, mesleği babasından devralır. Klasik altıgen uçurtmaların ebat nedeniyle nakliye için zor olması onu katlanabilir modeli üretmeye zorlar. Satışlardan memnun olan Ovalı, gelecek yıllarda 14 milyon uçurtma kapasiteli firmasını tüm dünyanın tanıdığı bir marka haline getirmek istiyor. Söz konusu model için patent aldıklarına dikkat çekerek, "12 kat küçültme sağladık ki çok önemli bence. Bir de uçurtmaya yönelik talep bitmiş gibi davranılıyor. Çocuğun olduğu her yerde oyuncak, ki buna uçurtma dâhil, olacaktır. Ben bile her pazar sabah 05.00-07.00 saatleri arası İzmir Cumhuriyet Meydanı’nda uçurtma havalandırırım." diyor.
         <br/>
         <br/>
         Çin'e yaptığı bir seyahat neticesinde sektöre giren Ahmet Bayar, Meska Uçurtmacılık Şirketi ile bir yıldır piyasada. İlk sene itibariyle beklediği ilgiyi göremez. Bunun nedenini uzun vade, ucuz mal ve raf bedeli şeklinde çalışan büyük marketlerde yer alamamasına bağlıyor. Bugüne kadar Almanya'dan ithal ettiği uçurtmaları satan şirket artık hem kendi malını alıcıya ulaştıracak hem de Çin'den getirttiği ürünleri. Sektöre yeni üreticilerin girmesini isteyen Bayar, nedenini şöyle açıklıyor; "Yeni firmaların bu işe girişmesi piyasayı büyütecek, bu da bizim işimize gelecek."
         <br/>
         <br/>
         İSTANBUL’DAN TRAKYA’YA UÇURTMA
         <br/>
         <br/>
         23 yıldır Gaziosmanpaşa'daki küçük atölyesinde uçurtma imal eden Ömer Kavalcı, mesleğe zevk için atılan biri. Aynı zamanda kırtasiye işi de yapan Kavalcı, el yapımı uçurtmalarını Edirne, Tekirdağ, Lüleburgaz, Hayrabolu gibi Trakya'nın belli başlı yerlerine de gönderiyor. Yoğunluğun mart, nisan, mayıs, haziran aylarında yaşandığına dikkat çekiyor. Söz konusu sezon süresince ortalama 6 bin uçurtma imal ediyor. Zaten Kavalcı için bir uçurtmayı yapmak en fazla 3 dakika. Onun asıl zorlandığı kuyruk kısmı. Bu yüzden fazla vakit kaybetmemek için bu parçaları ev hanımlarına ücret karşılığı yaptırıyor. En iyi uçurtmanın kavak ağacından imal edilen çıtayla yapıldığını söylüyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2528 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23810), [web.archive.org (arşiv bağlantısı)](http://web.archive.org/web/20070808013334/http://www.aksiyon.com.tr:80/yazdir.php?id=23810)
