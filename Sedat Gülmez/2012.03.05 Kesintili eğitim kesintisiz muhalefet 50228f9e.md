# Kesintili eğitim, kesintisiz muhalefet

*Sedat Gülmez 2012.03.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   AK Parti hükümeti şimdi de 8 yıllık “kesintisiz” zorunlu eğitimi değiştirme yolunda! Alternatif de 4+4+4’lük ilk, orta ve lise uygulaması. Peki, bu dönüşümde iktidarın referansı ideoloji mi, pedagoji mi?
  </font>
 </div>
 <div id="newsText">
  <font class="detail-text">
   <p>
    Türkiye’de eğitim en azından birileri için sadece eğitim değilmiş! Hükümetin “postmodern darbe” 28 Şubat mirası 8 yıllık “kesintisiz” sistemi 4+4+4’lük kademeli şekle dönüştürme girişimi bunu bir defa daha açıkça ortaya koydu. Başta Türkiye Sanayici ve İşadamları Derneği (TÜSİAD) birçok sivil toplum kuruluşu ilgili kanun teklifine karşı çıktı. İtirazlarını da “çocuk gelin” ve “çocuk işçi” sayısı artacak argümanına bağladı. İktidar da bu çıkışları dikkate alıp teklifi alt komisyonda tekrar değerlendirdi ve son şeklini verdi. Ancak nihaî hâl de söz konusu kesimi memnun etmişe benzemiyor. Çünkü değiştirilmesinden korktukları “kesintisizlik” yürürlükten kaldırılıyor. Bu noktada akıllara şu soru geliyor: “AK Parti pedagojiden ziyade ideolojiyle mi hareket ediyor?” Açıkçası bunun cevabı için geçmiş senelere özellikle de 1997 sonrasına bakmak gerekiyor…
   </p>
   <p>
    Yıl 1946… Üçüncü Millî Eğitim Şûrası toplanır. Millî Eğitim Bakanı, Reşat Şemsettin Sirer. Ana gündem meslekî ve teknik öğretim. Fakat bir yerde 8 yıllık zorunlu eğitime geçiş de önerilir. Ama devamı gelmez. 15 sene sonra 1961’de, 222 sayılı İlköğretim ve Eğitim Kanunu yayımlanır. Yasaya göre zorunlu eğitim süresi 7 ila 14 yaş arası 5+3 biçiminde formüle edilir. Uygulamada ise yalnız ilk kademede zorunluluk işler. Ardından 10 ila 15. Millî Eğitim Şûrası’nı içeren süreçte 8 yıllık kesintisiz zorunlu eğitim tartışılır. 1971’de 16 ildeki 18 okulda ve 1981’de ise 10 okulda kesintisiz zorunlu ilköğretimin pilot çalışması yapılır. İki yıl sonra 1739 sayılı Millî Eğitim Temel Kanunu’nun 7 ve 22. maddeleri değiştirilir. İlköğretimin 6 ila 14 yaş arası çocukları kapsadığı, kız ve erkek tüm vatandaşlar için devlet okullarında parasız ve zorunlu olduğu hükme bağlanır. Yine de ortaokullar yaygınlaştırılana kadar sadece ilkokul zorunluluğu esastır. 1997’de ise 222 sayılı İlköğretim ve Eğitim Kanunu’nun 9 ile 1739 sayılı Millî Eğitim Temel Kanunu’nun 23. maddesi “İlköğretim kurumları 8 yıllık okullardan oluşur. Bu okullarda kesintisiz eğitim yapılır ve bitirenlere ilköğretim diploması verilir.” şeklinde değiştirilir. Lakin önceki değişimlerle bunun arasında önemli bir fark var. Diğerleri ana hattıyla şûra eksenliyken, sonuncusu 28 Şubat’ın antidemokratik ortamında altyapısı hesaplanmadan ve bugün artık kahir ekseriyetin kabulüyle özelde imam hatip liselerinin genelde ise din eğitiminin önünü kesme gayesiyle atılmış bir adımdır. Konunun pedagojik yönü de hiç dikkate alınmamıştır. İlköğretim birinci kademe ile ikinci arasındaki yaş ve gelişim farklılıklarının yol açtığı sıkıntılardan tutun da eğitim kalitesindeki düşüşe kadar pek çok eksiğe kapı aralamıştır. Her ne kadar okullaşma oranında artış sağlansa da bunun niteliği tetiklediğini söylemek zordur. Yine ortaokulun sistemden çıkması lise öğrenimine zarar vermiş, böylece uzun vadede yükseköğretim de olumsuz etkilenmiştir. Neticede ortaya uluslararası sıralamalarda liste sonlarında yer alan bir eğitim tablosu çıkmıştır.
   </p>
   <p>
    Bu bilgiler ışığında 4+4+4 seçeneğine dönersek… Bir defa eğitim bilimi açısından kademeli pratik dünya genelinde çok daha yaygın. Karabük Üniversitesi Öğretim Üyesi Yrd. Doç. Dr. Bekir Gür’e göre kesintisiz tam bir zorlama yapı: “Kesintisiz kelimesi bile tuhaf. Dünyada karşılığı yok. Gelişmiş ülkelerde özellikle G8’de ilkokul ya 4 ya 5 ya da 6 yıl. Gelişmiş ülkelerde hiçbir okul öğrenciyi 8 yıl boyunca aynı mekâna hapsetmiyor. Bu anlamda kademeli geçiş normalleşme!” Yine de sistemin 4+4+4 değil de mevcut Türkiye şartları açısından 5+3+4 şeklinde tatbikinin daha kolay yürüyeceğine inanıyor Gür: “Millî Eğitim’in iş yükü yönüyle düşününce 5 artı 3 daha kolay gibi. Çünkü diğerinde müfredat değişimi ve öğretmen ihtiyacı ortaya çıkacaktır. Ancak 4 artı 4 de olumsuz değil. Bakanlık bunu da fırsata dönüştürebilir. Kalabalık sınıflar problemini aşabilir. Tabii şu çok açık ve net: Süreç kolay olmayacak.” Ne yapılabilir bu durumda, sorusuna Gür’ün teklifi kademeli geçiş. Yani önümüzdeki yıl 5, ertesi yıl 6, sonra 7 ve nihayet 8 biçiminde. Böylece bir eğitim öğretim döneminde hepsini tamamlamak yerine 4-5 seneye yayılıp muhtemel eksikler giderilebilir.
   </p>
   <p>
    Sistemin dönüşümüne birçok noktada muhalefet şerhi düşen Eğitim Reformu Girişimi Koordinatörü Batuhan Aydagül ise bilhassa okul öncesi eğitime dikkat çekiyor: “İlgili kanun teklifi 18. Millî Eğitim Şûrası’ndaki zorunlu eğitimi 13 yıl ve 1+4+4+4 diye formüle eden öneriye istinaden hazırlanmışken nedense ilk 4 yıl evvelindeki okul öncesi uygulamada zorunlu sayılmadı. Eğitime başlama yaşı 5’e çekilip de okul öncesi zorunluluktan çıkartılırsa bu başka sakıncalar doğurur.”
   </p>
   <p>
    Bu noktada Bekir Gür, Aydagül ile taban tabana zıt görüşlere sahip: “Okul öncesinin zorunluluğuna karşıyım. Çünkü dünyanın her yerinde bu eğitim safhası annenin iş gücüne katılımıyla ilgili. Anne iş gücüne katılıyorsa okullaşma oranı yükseliyor. Türkiye’de ise bu düşük. Sosyolojik bir fark var. Devletin eğitim içeriğini tümüyle belirlemesi bence toplum taleplerinin yeterince karşılanmamasına yol açar.”
   </p>
   <p>
    Nihayet son tahlilde hükümetin attığı kesintisiz adımı eğitim bilimi açısından kahir ekseriyete göre doğru. Ancak bazı noktalarda hâlâ cevap bekleyen sorular var. Mesela, engelli çocukların yeni sistemdeki durumu… Tabii bunları çözüme kavuşturmanın yolu da mevzuyu ele alırken “Bir kale daha düşüyor” veya “Bir kale daha kazanılıyor” gibi ideolojik bakıştan ziyade uluslararası eğitim tecrübeleri ve toplumun beklentileri doğrultusunda hareketten geçiyor.
   </p>
   <p>
   </p>
   <hr/>
   <p>
   </p>
   <p>
    <strong>
     <span>
      Kanun teklifi neler getiriyor?
     </span>
    </strong>
   </p>
   <p>
    <span>
     24 maddeden oluşan “‘İlköğretim ve Ortaöğretim Kanunu ile Bazı Kanunlarda Değişiklik Yapılmasına Dair Kanun Teklifi”nin nihaî halinde şunlar öne çıkıyor…  İlköğretime başlama çağı, çocuğun 5 yaşını bitirdiği yılın eylül sonunda başlayacak, 13 yaşını bitirip 14’üne girdiği senenin öğretim yılı sonunda bitecek  İlköğretim ikinci kademede öğrencilerin yetenek, gelişim ve tecrübelerine göre ortaöğretimi (lise) destekleyecek seçmeli dersler oluşturulacak  Ortaöğretim; ilköğretime dayalı, dört yıllık zorunlu örgün veya yaygın öğrenim veren genel, meslekî ve teknik öğretim kurumlarını kapsayacak  Zorunlu ortaöğretime 2012- 2013 dönemiyle başlanacak. Bakanlar Kurulu, söz konusu uygulamayı bir yıl erteleyebilecek  Bir önceki metindeki “İlköğretim birinci kademe sonrası hangi programların açıköğretimle ilişkilendirileceği ve zorunluluğa dahil edileceği Bakanlar Kurulu’nca belirlenir.” ifadesi son taslakta yok  Yükseköğretime yerleştirme puanlarının hesaplanmasında, ağırlıklı ortaöğretim başarı puanı (AOBP) yerine, adayların ortaöğretim başarı puanı (OBP) esas alınacak  Meslek lisesi mezunlarının, YÖK’ce belirlenen aynı meslek dalındaki yükseköğretim programına yerleşmesinde, adayın OBP’sine ek ortaöğretim başarı puanının yüzde 6’sı eklenecek. Düzenleme bu yılki sınavlarda uygulanmayacak  Meslekî lise mezunları, istedikleri takdirde bitirdikleri programın devamı niteliğindeki ön lisans programlarına sınavsız yerleştirilebilecek.
    </span>
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31991-173-kesintili-egitim--kesintisiz-muhalefet.html), [web.archive.org (arşiv bağlantısı)](http://web.archive.org/web/20120625104956/http://www.aksiyon.com.tr:80/aksiyon/haber-31991-173-kesintili-egitim--kesintisiz-muhalefet.html)
