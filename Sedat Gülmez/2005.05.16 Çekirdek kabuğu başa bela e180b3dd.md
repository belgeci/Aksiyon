# Çekirdek kabuğu başa bela

*Sedat Gülmez 2005.05.16*

<font class="agenda2NewsSpot">
 Çekirdek çıtlatmanın keyfine diyecek yok. Ya kabukları? İstanbul'da 13 bin kuruyemişçi var. Her birinde günlük asgari bir göz (altı kilo) ayçekirdeği satılıyor. Peki, yediden yetmişe herkesin tükettiği bu ayçekirdeklerinin kabukları nereye gidiyor?
Yaz geldi, havalar ısınmaya başladı. İnsanlar, soluğu dışarıda alıyor artık. Özellikle de hafta sonları. Yazın geldiğini gösteren pek çok emare vardır.
</font>
<font class="newsDetail">
 Leyleklerin gelmesi, ağaçların çiçeğe durması gibi. Bir de parklarda, bahçelerde, bankların yanıbaşında, sahil kenarlarında sereserpe uzanan çekirdek kabukları...
 <br/>
 <br/>
 Çekirdek sezonunun açılması şüphesiz kuruyemişçileri sevindiriyor. Ancak, bu kabuklar en fazla belediyeleri, özellikle temizlik işçilerini zor durumda bırakıyor. Örneğin, Üsküdar sahili havaların ısındığı dönemlerde İstanbulluların rağbet ettiği gezi mekanlarından biri. Ancak, bu gezmelerin ceremesini belediye çekiyor. Zira, sahilde dolaşan yüzlerce insanın yol boyunca tükettiği ayçekirdeğinin kabuklarını temizlemek o kadar da kolay değil. Süpürerek temizlenmesi çok zor olduğundan Üsküdar Belediyesi her hafta pazartesi günü yirmi tonluk su dolu arozözlerle temizlemeye çalışıyor sahil şeridini.
 <br/>
 <br/>
 Üsküdar Belediye Başkan Yardımcısı Osman Aslan, "Bizim insanların ne yediğine ne tükettiğine karışma gibi bir durumumuz ve hakkımız yok. Ancak şu var ki hiç kimsenin de sahil şeridini kirletmeye hakkı yok." diyor. Yerel yönetimlerin çevreyi kirletenler hakkında ceza kesebilme yetkisi olduğunu hatırlatarak gerekirse sıkı bir denetim yapacaklarını belirtiyor.
 <br/>
 <br/>
 Elbette ayçekirdeği tüketimini engellemek mümkün değil. Her ne kadar Üsküdar Belediyesi, sahil boyunca faaliyet gösteren büfelerde satışı kontrol altına almak istese de insanların çekirdek çitlemesini durdurması hayli zor. Ayçekirdeği çitleyenlerin, asıl zevkin kabukların yere atılmasıyla alındığını belirtmesi belediye yetkililerini farklı arayışlara sevk etmiş. Bu duruma vurgu yapan Osman Aslan, "Biz bunu keşfedince hemen proje üretmeye çalıştık. Çözümü de alternatif yazlık sinemalar kurmakta bulduk." diyor. Buna göre yaz tatiline giren okulların bahçelerinde kurulacak yazlık sinemalara gelen herkese ayçekirdeği dağıtılacak. Böylece belirli bir alanda toplanacak kabukların temizlenmesi sahil şeridine göre daha kolay olacak.
 <br/>
 <br/>
 Başbakanın attan düştüğü park da çekirdekten şikayetçi
 <br/>
 <br/>
 Bayrampaşa Parkada İşletmesi 270 dönüm kullanım alanıyla İstanbul'un, hatta Marmara bölgesinin en büyük parkı. Ancak buranın Türkiye gündemine oturması bu özelliklerinden ziyade Başbakan Recep Tayyip Erdoğan sayesinde oldu. Çünkü, Başbakan Erdoğan parkın açılışı sırasında ata binmeye çalışmış ancak üzerinden düşmüştü. O günden sonra ziyaretçi sayısı giderek artan Parkada, her gün binlerce insanın ziyaret ettiği mesire alanı adeta. Tabii ziyaretçi sayısı arttıkça, problemler de çıkmaya başlamış. Bunların başında da ayçekirdeği geliyor.
 <br/>
 <br/>
 Parkada Müdürü Süleyman Ulusoy, insanların yedikten sonra ayçekirdeği kabuklarını çimlerin üzerine atmasının kendilerine büyük zarar verdiğini söylüyor. Çünkü tuzlu ayçekirdeği kabukları çimlerin kurumasına sebep oluyor. Her seferinde vatandaşları bu konuda uyardıklarını belirten Ulusoy, aldıkları cevapların, 'Ben döküyorum, gelsin temizlesinler'den öteye geçmediğini belirtiyor. Kabuklar sadece çimleri etkilemekle de kalmıyor. Arnavut kaldırımlarının da kısa sürede tahrip olmasına sebep oluyor. Taşların arasına giren kabukların temizlenmesi esnasında kum örtü kalkıyor. Böylece kaldırımlar yerinden oynuyor. Yağışlı havalarda taşların altında biriken sular da insanların elbiselerine zarar veriyor: "Bütün bunların müsebbibi de biz oluyoruz. Yani hiç aklınıza gelir mi bir ayçekirdeği kabuğunun bunlara sebep olacağı?" diye soruyor...
 <br/>
 <br/>
 Başlayınca bırakılamıyor
 <br/>
 <br/>
 Ayçekirdeği kabuğu sadece çevre kirliliğine yol açmıyor. Sigara tiryakiliği gibi bağımlılık yapıyor ve insanın kilo almasına sebep oluyor. İstanbul Kuruyemişçiler Odası (İKO) Başkanı İsmail Taşkın, kirliliğe evet, 'kilo aldırdığı'na hayır diyenlerden. Kendisinin de ayçekirdeği tükettiğini belirten Taşkın, "İnsanlar bu yemişi yerken kabuklarını yere atıyor ve bu da çevre kirliliğine sebep oluyor. Bunu kabul ediyorum. Kaldı ki belediyelerin herkesin yanına çöp kutusu koymak gibi bir lüksü de yok. Fakat iş ayçekirdeğinin kilo aldırdığı konusuna gelince işte ona katılmıyorum." diyor. Başkanın söylediğine göre, bilimsel veriler de kendisini destekliyor. Çünkü kuruyemiş olarak satılan ayçekirdeğinin otuz kilosunda ancak bir kilo yağ bulunuyor. Kavrulma işlemi esnasında yağ oranı düşüyor, zaten yağlık olarak düşünülen ayçekirdeği işlenmeden önce kuruyemiş olandan ayrılıyor.
 <br/>
 <br/>
 Bakırköy Psikiyatri Tedavi ve Araştırma Merkezi uzmanı Dr. Ayhan Akcan, ayçekirdeği çitlemenin bazı ruhsal hastalıkların dışa vurumu olabileceğini dile getiriyor. Temel problemse, çitlemenin aralıksız ve sürekli olması. Ayhan Akcan burada meselenin üç farklı tarafına dikkat çekiyor. Yemenin kontrol edilememesi, tik haline gelmiş yeme arzusu ve evlilik, iş, parasızlık gibi problemlerden kurtulma isteği. Bazı insanların saatlerce ayçekirdeği yediğini hatırlatarak, "Yani siz bunu normal bir alışkanlık olarak da algılayabilirsiniz. Ama iş bağımlılık ya da bedeni tehdit edecek bir boyuta gelmişse durup düşünmek, hatta gerekirse bir uzmanla görüşmek gerekir." diyor.
 <br/>
 <br/>
 E vitamini ve protein içeren kuruyemişlik ayçekirdeğin en çok üretildiği yer Orta Anadolu yöresi. Önde gelen ayçekirdeği üretim merkezleri Erzurum ve Kayseri. Buralardan gelen ürünün en çok tüketildiği yerlerin başında ise İstanbul geliyor. Tabii rağbet çok olunca pazarlayan sayısı da ona göre artıyor. Şehir genelinde 13 bin kuruyemişçi dükkanı var. Kuruyemişçilerin her gün en az bir göz ayçekirdeği satabileceğine dikkat çeken Başkan İsmail Taşkın, "Günde ortalama 78 bin kilo deseniz bile yetersiz kalır. Çünkü İstanbul'da evine ayçekirdeği girmeyenlerin oranı yüzde beşi geçmez." diyor. Ayçekirdeğinin sigarayı bırakmaya da faydası olduğunu savunan Başkan Taşkın, ayçekirdeği sayesinde sırf kendi yakınlarından kırka yakın kişinin sigarayı bıraktığını söylüyor.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-14105-34-cekirdek-kabugu-basa-bela.html), [web.archive.org (arşiv bağlantısı)](http://web.archive.org/web/20100909174652/http://www.aksiyon.com.tr:80/aksiyon/haber-14105-34-cekirdek-kabugu-basa-bela.html)
