# Mesut Bey beni değerlendirecekmiş…

*Sedat Gülmez 2011.11.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Eski Diyanet İşleri Başkanı Tayyar Altıkulaç, 28 Şubat sürecinde DYP’den istifa edip ANAP’a katılması yönünde Avni Akyol’dan gelen teklifi geri çevirmiş: “Merhum, Mesut Bey’in beni değerlendirmeyi düşündüğünden bahisle, herhâlde ‘bakan yapacak’ demek istiyordu.”
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    Diyanet İşleri Başkan Muavinliği, Din Eğitimi Genel Müdürlüğü, Diyanet İşleri Başkanlığı, milletvekilliği, TBMM’de komisyon başkanlığı, parti kuruculuğu… Türkiye’nin kritik dönemlerinde önemli vazifeler üstlendi. Her birinde doğruları ekseninde hareket etti. Çok eleştirildi, hep tartışıldı. Hiçbir göreve kendi talebiyle gelmediğinden minnet altında kalmadı. Hayatındaki keskin kararları tek başına alsaydı, sadece ilim adamı sıfatı taşırdı. Ancak Tayyar Altıkulaç geride bıraktığı 73 yılın sonunda ilim adamı, emekli bürokrat ve eski siyasetçi unvanlarını taşıyor. Ve yine şahsından ziyade dostlarının tavsiyesiyle kaleme aldığı Ufuk Yayınları’ndan çıkan üç ciltlik ‘Zorlukları Aşarken’ başlıklı kitabında anlatmayı uygun gördüklerini okura sunuyor…
   </p>
   <p>
   </p>
   <p class="MsoNormal">
    -Hatırat yazmada niye çekinceli davrandınız bu vakte kadar?
   </p>
   <p>
   </p>
   <p class="MsoNormal">
    Çekinceden çok, yapmayı kararlaştırdığım bilimsel çalışmalar vardı. Ayrıca bazı hizmetlerle ilgileniyordum, vaktim yoktu. Sonra yazacaklarımın çok önemli olmayacağını düşünüyordum. Nihayet hatıratta yeniden tartışmalara yol açacak konular yer alacağını biliyor ve meslek hayatında çok tartışılan biri olarak artık tartışılmak da istemiyordum. Ancak sürekli ısrarlar karşısında, ‘herhâlde yazmalıyım’ dedim ve yazdım.
   </p>
   <p>
   </p>
   <p class="MsoNormal">
    -Bu kadar kapsamlı olacağını düşünmüş müydünüz?
   </p>
   <p>
   </p>
   <p class="MsoNormal">
    Kapsamlı mı buldunuz? Günlük tutsaydım, hepsini yazsaydım belki 10 cilt olurdu. Az çok hatırladığım konuları yanlış yapabileceğim düşüncesiyle yazmayı uygun görmedim.
   </p>
   <p>
   </p>
   <p class="MsoNormal">
    -İsim niçin Zorlukları Aştım değil de Zorlukları Aşarken? Hâlâ aşmanız gereken sıkıntılar mı var?
   </p>
   <p>
   </p>
   <p class="MsoNormal">
    Eskiden beri hep zorluklarla büyüdüm. Küçük yaşta hafızlığa başlamam da zorluk değil mi? Meslek hayatım da Türkiye’nin olağanüstü dönemlerine denk geldi. İmam Hatip ve Yüksek İslam Enstitüsü yılları da keza. Buralarda okumaktan caydırmak isteyip moralimizi bozanlar çıktı. Din karşıtları ile ‘din bizim işimizdir, devlet karışmasın’ diyenler arasında bocaladığımız, zorlandığımız da oldu. Nihayet bugüne geldik. İsim bu sebeple uygun geldi.
   </p>
   <p>
   </p>
   <p class="MsoNormal">
    -Hayatınızdaki kritik kararları başkaları değil, sadece siz alsaydınız bugün nerede olurdunuz?
   </p>
   <p>
   </p>
   <p class="MsoNormal">
    Açıkçası bilemiyorum. Herhâlde ilahiyat fakültesinde hocalığa kalır, akademik çalışmaları sürdürürdüm. Ve belki bugünkülerden daha yararlı, kemiyet ve keyfiyet yönüyle daha iyi bilimsel çalışmalar yapardım. Çünkü esas hevesim buydu. Ankara’dan görev daveti gelince hemen kabul etmedim. Üç dört defa gidiş gelişten sonra kısa süreliğine ‘evet’ dedim. Ama gün geldi şartlar ‘bırakıp gidemezsin’ dedi.
   </p>
   <p>
   </p>
   <p class="MsoNormal">
    -Annenizin genç yaşta vefatı, kişiliğiniz üzerinde nasıl bir etki bıraktı?
   </p>
   <p>
   </p>
   <p class="MsoNormal">
    Özlem… (Gözleri doluyor.) Derin bir özlem… Hâlâ yaşadığım bir özlem. Bu nasıl bir şey bilemiyorum. Şefkatine, sevgisine doymadan kaybettik. Başarılı bir ameliyat sonrası, bakım ve korumada özen gösterilemediği için, tırnak içinde, pisipisine kaybettik.
   </p>
   <p>
   </p>
   <p class="MsoNormal">
    -Yaşasaydı hangi kararınızda farklılık olurdu?
   </p>
   <p>
   </p>
   <p class="MsoNormal">
    Bilemiyorum ama kitapta bahsettim, başarısız bir evlilik yaptım. Annem hayatta olsaydı o olmazdı.
   </p>
   <p>
   </p>
   <p class="MsoNormal">
    -Çocuk yaşta din hizmetleri ve Türkçe ezan… Ne hissediyordunuz o senelerde?
   </p>
   <p>
   </p>
   <p class="MsoNormal">
    O zaman pek farkında değildim. Algıma göre ülke bu ezanı kabullenmişti. Arapça orijinaliyle okunduğu gün Kastamonu Abana’da idim. Yaşlıların heyecanını görünce şaşırmıştım. Sonra anladım ki halk açısından önemli bir değişim.
   </p>
   <p>
   </p>
   <p class="MsoNormal">
    -Aileniz dindar. Bu mesele hiç konuşulmuyor muydu?
   </p>
   <p>
   </p>
   <p class="MsoNormal">
    Hayır, konuşulmuyordu. Yahut konuşuluyordu da pek farkında değildim.
   </p>
   <p>
   </p>
   <p class="MsoNormal">
    -Diyanet’e geçince, bunları düşünüp halka rağmen adım atmamaya dikkat ettiniz mi?
   </p>
   <p>
   </p>
   <p class="MsoNormal">
    Tabii. Hizmet yıllarımızda çeşitli siyasî iktidarların birtakım beklentileri oldu. ‘Nedir?’ diye sormayın, hemen aklıma gelmez. Bazılarını yazdım. Esastan taviz vermemeye özen gösterdik. Hatta ciddî sıkıntılar yaşayıp emaneti teslim noktasına geldik. Ama samimî arkadaşlarla bir araya gelip konuşunca bırakmanın çözüm olmadığına karar verdik.
   </p>
   <p>
   </p>
   <p class="MsoNormal">
    -Fikirleri yakın uzak birçok kesim eleştirdi hatta tepki gösterdi. Bunun sizdeki etkisi nedir?
   </p>
   <p>
   </p>
   <p class="MsoNormal">
    Eleştiriden hiçbir zaman rahatsız olmam. Tespit doğru da olabilir bilgi eksikliğinden kaynaklı yanlış da. Önemli değil, düzeltilir. Ama haksızlık, karalama varsa herkes gibi üzülürüm. Mesela hatırat öncesi, görev devrime ilişkin olumlu olumsuz anılarını paylaşmaları için il müftülerine ricada bulundum. 29 mektup geldi. 100-150 sayfalık metin ancak hep övgü. Yayımın doğru olmayacağını düşündüm ve kitaba almadım.
   </p>
   <p>
   </p>
   <p class="MsoNormal">
    -Sizi en fazla üzen vaka hangisiydi?
   </p>
   <p>
   </p>
   <p class="MsoNormal">
    Hemen ‘şu’ diyemem. Fakat siz İslam ulemasını bir araya getirip ümmetin aynı gün bayram yapması için mücadele ediyorsunuz. Maksat bir camide iki, hatta üç gün üst üste bayram namazı kılınmasın. Bunda kötü niyet aranır mı? Lakin gençlikte davalarını takip ettiğimiz, bugün yine de rahmetle andığım Necip Fazıl gibi bir zat tutuyor, sizi ‘din dışı adam, rejim uşağı…’ diye takdim ediyor. Ona göre benim iki kusurum vardı zaten. Biri bu, diğeri de hac işlerini düzene koyma. ‘Elinizi çekin bu işten!’ Niye? Ona birileri yazdırdı. Bunları da biliyoruz. Çok değerli iki arkadaşımla ismimi yılanlı çerçeve içinde afişe etmeye çalışmıştır. Üzülüyorsunuz buna, üzülmemek elde mi?
   </p>
   <p>
   </p>
   <p class="MsoNormal">
    -Vefatından önce görüşme fırsatınız oldu mu?
   </p>
   <p>
   </p>
   <p class="MsoNormal">
    Olmadı. Öğretmenlik yıllarımda filan birkaç vesileyle görüştük. Sohbetlerine katıldım. Bazı konferanslarını dinledim. Dost meclislerinde bulunduk. Bir defa Çamlıca’da evinde ziyaret oldu. Ama son yıllarda birtakım etki ve tercihlerle aleyhimizde olmayı tercih etti.
   </p>
   <p>
   </p>
   <p class="MsoNormal">
    -Size bir de masonluk ithamı var. İlk duyunca ne hissetiniz?
   </p>
   <p>
   </p>
   <p class="MsoNormal">
    Çok şaşırdım… Nereden, nasıl olabilir? ‘Ne yaptık ki böyle bir isnada maruz kalıyoruz?’ dedim. Kimden duyulmuşsa yüzleşmek istedim ve yüzleştik. ‘Affettin mi beni?’ dedi.
   </p>
   <p>
   </p>
   <p class="MsoNormal">
    -Ama yıllar sonra yine tekrarlıyor iddiayı…
   </p>
   <p>
   </p>
   <p class="MsoNormal">
    İşin esası, bu zat dinî musikî hocamızdı. Ders yapmaz. Bir ara kurs meselesi çıktı ortaya. Benim adımı da yazmışlar katılacak listesine. Oysa istemiyorum. Dersten kaçma niyetindeyim. Bir gün yakalandık ve sınıfa girdik. ‘Niye ilgi göstermiyorsunuz?’ diye konuşuyor. Ben de ‘ders işlemiyorsunuz, o yüzden’ dedim. ‘Ya öyle mi!’ dedi. Boşboğazlığım. Sonra dediğim gibi görüştük fakat seneler sonra Yüksek İslam’da asistanlık sınavında yine aynı mevzu. Sonuç onun değil, Allah’ın dediği gibi oldu nihayetinde.
   </p>
   <p>
   </p>
   <p class="MsoNormal">
    -Boşboğazlık dediklerinizden pişman olduğunuz var mı?
   </p>
   <p>
   </p>
   <p class="MsoNormal">
    Yok. Bunu mesela iyi ki yapmışım. Mahir İz hocayı çok severdik, ona da yapmıştım. Ders notlarını az vermesini eleştirerek...
   </p>
   <p>
   </p>
   <p class="MsoNormal">
    -Çok farklı ithamlara maruz kaldınız. Sizi en çok hangisi yaraladı?
   </p>
   <p>
   </p>
   <p class="MsoNormal">
    Hiçbiri… Niçin yaralanayım ki? Kendimi biliyorum. Necip Fazıl misali gibi anlamayan ya da etkiyle karalayan hiç eksik olmadı. Özellikle siyaset karşısındaki tavır sebebiyle dönemin birtakım dindar çevreleri hep yanlış anladı. Üzüldüm ama yara almadım.
   </p>
   <p>
   </p>
   <p class="MsoNormal">
    -Görev yıllarında siyasetçilerle ilişkiler nasıldı?
   </p>
   <p>
   </p>
   <p class="MsoNormal">
    İktidarların her devrinde ‘şunu şuraya ver bunu buraya al’ sıkıntısı yaşadım. Kurum batmış yükselmiş, istisnaları var ama siyasetçinin başka istediği yoktur. Dönemimle sınırlı söylüyorum, çok azı dışında Diyanet bir adım ilerlesin diye elimizden tutan hemen hemen olmadı. Bazı projelerde destek oldu. Ama işte…
   </p>
   <p>
   </p>
   <p class="MsoNormal">
    -Sıkıntı en çok hangi dönemdeydi?
   </p>
   <p>
   </p>
   <p class="MsoNormal">
    Ayrım yapamıyorum. Siyasî iktidarların tüm devirlerinde oldu. Askerî dönemde daha azdı. Sonra onlar personel hususunda ‘şuraya buraya’ diye talepte bulunmadı. Ama biz bu baskılara hep göğüs gerdik, bildiğimizi okuduk. Geri adım atmadık. ‘Diyanet bize emanetse bize karışmayın’ dedik. ‘Beğenmiyorsanız alırsınız başkasını getirirsiniz ama tavsiyemiz ona da karışmayın’ dedik. Yine merhum Erbakan (Necmettin) devri sıkıntıları başkaydı. Onların müftü, vaiz teklifinden ziyade bize yakın olan olmayan ölçüsünden kaynaklanıyordu. Bunlara hiç iltifat etmedik. Görevlilere de ‘haklı istekler bile siyasî kanalla gelirse yerine gelmez’ dedik.
   </p>
   <p>
   </p>
   <p class="MsoNormal">
    -1995’te DYP’den siyasete girince, “Belliydi…” gibi kinayeli bir cümle duydunuz mu?
   </p>
   <p>
   </p>
   <p class="MsoNormal">
    Hayır… Çünkü siyasete isteğimle yönelseydim o şartlarda yine Doğru Yol’a, ANAP’a ya da Türkeş (Alparslan) merhumun MHP’sine gidebilirdim. O dönem üçünden de davet almış ve ‘hayır’ demiştim. DYP lideri şahsen ısrarcı olunca kabul ettim.
   </p>
   <p>
   </p>
   <p class="MsoNormal">
    -28 Şubat sürecinde meseleleri daha iyi görme yönüyle Meclis’te olmanız avantaj mıydı?
   </p>
   <p>
   </p>
   <p class="MsoNormal">
    Sayılabilir tabii ki. Doğru görme, bazı hususların kısmen de olsa arka planını öğrenme açısından. 15’inci Millî Eğitim Şûrası mesela. Bulunduğum siyasî kadronun vekili de bakan (DYP’li Millî Eğitim Bakanı Turhan Tayan/ S.G.). O bakan bir senaryoyu nasıl yürütmüş? Önceden her şeyin planlandığı, son oylamanın da oldubittiye getirildiği bir şûra nasıl olmuş? Ötesinde kurulan mebus pazarı. DYP grubunda Mesut Yılmaz hükümet kurarsa destek vermeyeceğim diye imza atıp sonra nasıl döküldüklerini yaşadık, gördük…
   </p>
   <p>
   </p>
   <p class="MsoNormal">
    -Size de ‘transfer’ teklifi geldi mi?
   </p>
   <p>
   </p>
   <p class="MsoNormal">
    Geldi… Teklifi yapan da rahmetli Avni Akyol. Nur içinde yatsın, iyi insandı. Mesut Bey’in (Yılmaz) beni değerlendirmeyi düşündüğünden bahisle… Herhâlde ‘seni bakan yapacak’ demek istiyordu. Cevaben, ‘DYP ve ANAP ikisinde de dostlarım, birlikte mücadele edeceğim insanlar var. DYP’de değil, sizinle de olabilirdim. Ama bugünkü şartlarda, çeşitli saik ve hesaplarla partilerden istifa edildiği ortamda benden böyle bir çıkış beklemeyin’ dedim.
   </p>
   <p>
   </p>
   <p class="MsoNormal">
    -Refah-Yol zamanında eleştirileriniz var mıydı?
   </p>
   <p>
   </p>
   <p class="MsoNormal">
    Vardı… Yazmaya çalıştım ama yazmadıklarım da var. Mesela, Plan Bütçe Komisyonu’nda, nereye ne kadar para kaydırılmak isteniyor, parti genel başkanı nasıl yönlendirilmiş, nasıl bazı yanlış adımlar atılmak isteniyor. Bizzat Sayın Çiller (Tansu) ile görüşerek engellediğim olaylar var. Lakin bunları yazmayı uygun bulmadım.
   </p>
   <p>
   </p>
   <p class="MsoNormal">
    -AK Parti, kuruculuk ve tekrar Meclis… İktidarı tahmin ediyor muydunuz?
   </p>
   <p>
   </p>
   <p class="MsoNormal">
    Ediyordum. Çünkü siyaset tıkanmıştı. Halkın teveccüh edeceği başka çözüm görünmüyordu.
   </p>
   <p>
   </p>
   <p class="MsoNormal">
    -Yola çıkar çıkmaz sizin için ‘eski Millî Görüşçü’ eleştirileri başladı. Siz nasıl yaklaştınız buna?
   </p>
   <p>
   </p>
   <p class="MsoNormal">
    Bu odada, Tayyip Bey, Meral Akşener ve Faik İçmeli ile konuşmuş, bazı şeyler söylemiştim. Tayyip Bey ile birliktelik bende bazı tereddütler uyandırmıştı çünkü. Görüşmelerle sanki zail oldu ve ‘peki’ dedim. Sonra Afyon’da kurucular diye bir toplantı yapıldı. İsimlere bakınca eski anlayıştan fark yok. Tepki gösterip İstanbul’a dönmeye karar verdim. Yoldan çevrildim. Ardından Tayyip Bey ve şimdiki Sayın Cumhurbaşkanımız Abdullah Gül ile üçlü görüşme önerdim. ‘Şöyle ise varım, böyle ise yokum’ dedim. Onlar, düşündüğüm gibi bir parti olmaya niyetlerini beyan etti, ben de kesin kararı verdim. Ve hakikaten Afyon’daki olumsuzluklar bertaraf edildi.
   </p>
   <p>
   </p>
   <p class="MsoNormal">
    -Tayyip Erdoğan’la ilgili ana çekinceleriniz neydi?
   </p>
   <p>
   </p>
   <p class="MsoNormal">
    ‘Din biziz, din için ortaya çıktık’ dercesine siyasetin yanlışlığını seneler önce görenlerdenim. Millî Nizam hareketiyle askerlikte karşılaşınca tavrımı bu yönde belirttim. Tayyip Bey de bu harekette yetişmiş biriydi ve benzer politikaları yapabileceğini düşünüyordum. Tereddütlerim bu yöndeydi. Ön görüşmelerde aksi kanaat oluştu. Hatta parti programına bu konuda bir cümle girmesi teklifim kabul gördü. Tayyip Bey’in performansından, çalışkanlığından şüphem yoktu. Zaman da gösterdi ki ekonomi, iç ve dış politikada başarı bir yana endişe ettiğim noktalarda beklemediğim düzeyde arzu ettiğim noktaya geldi.
   </p>
   <p>
   </p>
   <p class="MsoNormal">
    -Geriye dönüp bakınca yorulduğunuzu hissediyor musunuz?
   </p>
   <p>
   </p>
   <p class="MsoNormal">
    Yorulduğumu kim söyledi? Emeklilik ve yorgunluk kelimelerini sevmiyorum. Çalışmaktan zevk alan bir mizacım var.
   </p>
   <p>
   </p>
   <p class="MsoNormal">
    Evren ikna oldu, Sezer olmadı
   </p>
   <p>
   </p>
   <p class="MsoNormal">
    Altıkulaç, Diyanet İşleri Başkanlığı’ndan ayrıldığı dönemde bir ara Cumhurbaşkanı Kenan Evren’in konuşmalarından birinde başörtüsüyle ilgili sözleri halkta tepki toplar. Bunun üzerinde MGK üyesi Sedat Celasun ile görüşür ve konuyu Cumhurbaşkanı’na iletmesini rica eder. Kısa süre sonra Köşk’ten çağrılır. Altıkulaç’ı dinleyen Evren ikna olur ve üniversitelerdeki başörtüsü yasakları yumuşar. Cezalar silinir. Yıllar sonra aynı sıkıntılar tekrar edince yine Köşk’e çıkar Altıkulaç. Bu sefer muhatabı Ahmet Necdet Sezer’dir. Ancak 10. Cumhurbaşkanı, meseleye Evren gibi yaklaşmaz ve yasakçı tutumundan geri adım atmaz.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=5E4FC652FC95767E09A62211DABB6866?newsId=30997), [web.archive.org (arşiv bağlantısı)](http://web.archive.org/web/20140802221257/http://www.aksiyon.com.tr:80/aksiyon/newsDetail_getNewsById.action;jsessionid=5E4FC652FC95767E09A62211DABB6866?newsId=30997)
