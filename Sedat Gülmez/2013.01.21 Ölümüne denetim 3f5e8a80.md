# Ölümüne denetim

*Sedat Gülmez 2013.01.21*

<div class="pNewsDetailMainContent" itemprop="articleBody">
 <p>
  ‘Naylon basın’ yıllarca haksız kazanç elde etti. Basın İlan Kurumu, bunu önlemek için denetimleri artırdı. Sakarya’daki bir kontrolde BİK çalışanları silahlı saldırıya uğradı. 2 kişi hayatını kaybetti. Kurum yurt çapında denetimlerini aralıksız sürdürüyor.
 </p>
 <p>
  Tarih, 14 Ocak 2013. Yer, Sakarya 2. Ağır Ceza Mahkemesi. Tutuklu sanık, Adnan Uyumaz. Yargılandığı suç, Basın İlan Kurumu (BİK) Sakarya Şube Başkanı Recep Bolat ve uzman Devrim Ersen Özergin’i silahla öldürmek, Yeni Sakarya Gazetesi çalışanı Mustafa Süke’yi silahla yaralamak… 26 Eylül 2012’de Uyumaz’ın imtiyaz sahibi bulunduğu Anadolu Gazetesi’nde gerçekleşen saldırıyla ilgili ilk duruşma...
 </p>
 <p>
  Sanık konuşmaya pişmanlık izharıyla başlıyor. Maktul yakınlarına ve yaralı kurtulan Süke’ye ihtiyaç halinde maddî yardım yapabileceği sözüyle devam ediyor. Recep Bolat’ı “İyi ve nazik bir insandı.” diye tanımlıyor. Açıkça belirtmese de ifadesinin akışı, olayın sorumluluğunu Devrim Ersen Özergin’e yüklüyor. Çünkü Uyumaz’ın ofisinde makamına oturarak mahremiyeti ihlal eden o, sonra gazeteyi kapatmakla tehdit eden o, sanığın eşi ve kızının da çalıştığı ortamda ağır küfürler eden o! Hatta elini beline götürerek 4 yaşında babasını tek kurşunla kaybeden Uyumaz’ın öldürülme korkusunu tetikleyen de o! İşte şeker ve tansiyon hastası Uyumaz, bu tahrikler neticesinde belindeki ruhsatlı silahı çekip ateş etmeye başlamış. Kime ve nasıl ateş ettiğini hatırlamıyor. Ama çok pişman…
 </p>
 <p>
  Gelelim tutuksuz sanıklara... Uyumaz’ın şoförü B.A., arkadaşı esnaf S.Ö. ve onun kardeşi V.Ö... Şoför, “20 yıllık çalışanıyım, ölümlü olaya karıştığını bilmiyordum. ‘Şuraya bırak’ dedi, araba ile bıraktım.” diyor. Esnaf V.Ö, “Dükkâna geldi, ağabeyimi sordu. Yok deyince ‘Beni Beşköprü mevkiine bırak’ dedi, arabada olayı anlatınca bıraktım.” savunmasını yapıyor. S.Ö. ise teslim olması için ikna etmeye çalıştığını vurguluyor. Fakat bazı beyanlar çelişiyor. Mesela Uyumaz, V.Ö.’ye, “Beni İstanbul veya İzmit tarafına götür.” dediğini söylerken, muhatabı bunu kabul etmiyor: “Söylemedi, söyleseydi de bırakmazdım.” Sonra esnaf S.Ö., mahkemede, Uyumaz’ı ilk aramada bulduğunu anlatıyor. Bu, savcılık ifadesindeki “Aradım bulamadım.” ile çelişiyor. Ardından, “İkinci aramada buldum.” izahı geliyor. Araya giren avukatı farkı olayın heyecanına veriyor. Mahkeme tutanaklarına bu haliyle kaydediliyor.
 </p>
 <p>
  Tekerlekli sandalyesinde sırasını bekleyen müşteki Mustafa Süke konuşmaya başlayınca, ağır küfürleri Devrim Özergin’in değil, Uyumaz’ın savurduğunu söylüyor. Özergin sanığın makamına oturmuş ama laptopunu masa arkasındaki prizde şarj etmek için... Tehdit de etmemiş. Sadece denetim için belgeleri istemiş. Bir yıl önce yaklaşık 20 bin TL ceza kesilen Adnan Uyumaz da ağır küfürler edip akabinde silahına sarılmış. Önce Devrim Özergin’e ateş etmiş. Arkasından Recep Bolat ve kendisine... Ekipteki dördüncü isim Ökkeş Buğra Atılgan ise kaçarak kurtulmuş.
 </p>
 <p>
  Recep Bolat’ın eşi İlkay Bolat da ifadesinde, saldırıdan bir gün önce şahit olduğu telefon konuşmasını anlatıyor “Mesai bitimi eşimin ofisindeydim, tam çıkacakken telefon çaldı. Karşıdaki şahıs küfür ediyordu ve ben bile duyuyordum. Eşim, Adnan Bey diye hitap ettiği şahsı sakinleştirmeye çalışıyordu.” İfadeler bitince mahkeme heyeti ikinci celse tarihini açıklıyor: 14 Mart 2013.
 </p>
 <p>
  Peki, BİK ekibinin o gün Uyumaz’ın ofisinde ne işi vardı? Esasında tek gaye denetimdi. Uzun yıllar sahte tirajlarla ve çeşitli suiistimallerle BİK aracılığıyla devletten para alan, “naylon basın” tabir edilen yayın organlarının üzerine gitmekti maksat. Bunun yegâne yolu da tek tek bütün gazeteleri rutin kontrollere tabi tutmaktı. Son iki yılda da BİK bu süreci hızlandırmıştı. O günkü Anadolu Gazetesi ziyareti de bu türden rutin bir kontroldü. Ancak bir yıl önceki (2011) denetimde gazete kadrosunda istihdam edildiği belirtilen kişilerin o seneki mart ayına ait gelir vergisi stopajının ödendiğine dair belge ibraz edilememişti. Bu da cezayı gerektiriyordu ve Anadolu Gazetesi’ne 19 bin 844 TL ceza kesildi. İki taksitte tahsil edilen para da BİK kasasına girmeyip Sakarya’daki diğer gazetelere dağıtıldı.
 </p>
 <p>
  Arkadaşlarını yaklaşık 4 ay önce görevleri başında kaybeden BİK Genel Müdürü Mehmet Atalay, olayın hüznünü hâlâ yaşadığını söylüyor. Ötesinde vakanın kendilerini korkutmak bir yana daha da hırslandırdığını vurguluyor: “BİK, yıllardır özgür basının yeşermesi için, gerçekten gazetecilik yapmak isteyenlere yardımcı olmak için çaba harcıyor. Gerçek gazetecilik yapılsın, ülkemizde demokrasinin yeşermesine, insan hak ve özgürlüklerinin yerine getirilmesine katkıda bulunulsun. Ama birilerinin haksız kazanç elde ettiği, ürküterek, korkutarak, tehdit ederek, şantaj yaparak sömürdüğü bir alan olmasın. Bu anlamda kimse gücünü basın, BİK ve devlet üzerinde sınamaya kalkışmamalı.”
 </p>
 <p>
  <strong>
   BİK’i ihtilalciler kurdu
  </strong>
 </p>
 <p>
  27 Mayıs 1960 darbesi ardından, 2 Ocak 1961 tarihli ve 195 sayılı kanunla oluşturulur Basın İlan Kurumu. Kamu tüzel kişiliğini haiz ve özel bütçelidir. Görevi de resmî ilanlarla, kamu kurum ve kuruluşlarına ait reklamların, vasıfları BİK genel kurulunca tespit edilen mevkutelerde, fikir ve içtihat farkı aranmaksızın yayımlanmasına aracılıktır. Ancak gelinen aşamada sadece bunlar yok. Mevkutelere kredi açma, basın derneklerine yardım, meslekte fikren ve bedenen çalışanlara borç verme, yardıma muhtaçlarla ölenlerin ihtiyaç sahibi ailelerine para yardımı da var…
 </p>
 <p>
  Kurum her ne kadar bir boşluğu dolduruyorsa da darbe sonrası oluşturulması çoklarınca yadırganıyor. Genel Müdür Atalay’ın yorumu ise dikkat çekici: “BİK öncesi Serbest Uygulama, Maarif Cemiyeti, Basın Birliği gibi dönemler olmuş. En son 27 Kasım 1957 tarihli kararname ile Resmî İlanlar Şirketi kurulmuş. Bütün ilan ve reklamlar gazete ve dergilere ancak şirket vasıtasıyla verilmiş. Gazete seçimi de hükümete bırakılmış. Tabii zamanla ilan dağıtımı ve yayımı konusunda iktidar ile gazeteler karşı karşıya gelmiş. Keyfî uygulamalar ‘besleme basın’a kapı aralamış. Ve ‘Basın özgürlüğü kalkıyor’ söylemi yol bulmuş. BİK, bu ortamın sonucu. Evet, askerler oluşturmuş. Ama bana göre yaptıkları belki de en önemli ve tek olumlu iş.”
 </p>
 <p>
  Atalay, kuruluştaki hassasiyete atıf yapadursun, 1961 sonrası işleyişte hiç sıkıntı yaşanmadı denilemez. Özellikle de Anadolu’da… Yine suiistimaller, yine ikili ilişkilerden kaynaklanan kayırmalar ve yine devletin kasasından haksız kazanç… Zaten iki BİK çalışanının ölümüyle sonuçlanan saldırı da mevcut yönetimin suiistimalleri önleme isteğinin neticesi. Son iki yıllık mesaiyle tabiri caizse medyanın röntgeni çekilmiş. Yapısal problemler tespit edilmiş. Kendi tabirleriyle sistemdeki parazitler belirlenmiş. Akabinde harekete geçilmiş: “Yıkıcı değil, yapıcı olmak istedik ve istiyoruz. Süreci bu sebeple başlattık. Çok anlamlı dönüşler oldu. Ama Sakarya’yı da yaşadık. BİK’in ‘Yandaş medya olsunlar, yanımızda yer alsınlar’ gibi hesabı yok. Yerel basının önemini biliyoruz ama ‘Nasılsa BİK’ten ilan alıyoruz’ diye eşini, çocuğunu, asgarî kadrodan gösterenleri de kabul etmiyoruz.”
 </p>
 <p>
  Dozer operatörünün dahi gazeteci gösterildiği misaller düşünülünce Atalay’ın sözleri daha da anlam kazanıyor. Peki, ya işini düzgün yapanlar? Baba gazete sahibi, oğlu muhabir, kızı yazı işleri müdürü ama hepsi işin başında… Diğerleri ne kadar tasvip edilmiyorsa, bunlar o kadar teşvik ediliyor. Atalay’ın “Şantaj haberciliği BİK için bitmiştir. Müeyyideler çalışacak. Uygunsuzlukta ilan ve reklamlar kesilecek. Sadece yerel değil, ulusal için de geçerli. Sonra kontrol kurulu üyeleri en ücra köşelere kadar yine gidecek. Hatta riskli bölgelerde onlara ben de katılacağım.” ifadeleri kurumun ileriki dönem stratejisini açık ve net ortaya koyuyor.
 </p>
 <p>
  <strong>
   ‘Biz niçin resmî ilan al(a)mıyoruz?’
  </strong>
 </p>
 <p>
  Gelelim eleştirilere… Her dönüşüm gibi BİK’dekini de sorgulayanlar var. Mesela, yerel basında birleşme. İtirazcılara göre bu zorlama tek sesliliğe yol açacak. Atalay ise “Kesinlikle katılmıyorum. Erzurum gazeteleri evlendi. 16 gazete 4 gazete olarak devam kararı aldı. Ardından Afyonkarahisar birleşti. Kayseri, Sivas ve birçok il birleşmeyi düşünüyor, tartışıyor. Daha iyi habercilik, güçlü medya için basının kendi iradesiyle yaptığı güç birliğini önemsiyor, destekliyoruz. Birleşme, finans sıkıntısının çözümüne de model olacak. Resmî ve özel sektör ilan pastasını büyütecek. Üstelik bunun basınla sınırlı kalmayıp görüntülü ve sesli medya ile internet medyasına da model olmasını temenni ediyoruz.” diyor.
 </p>
 <p>
  Dergilerin şikâyetine bakarsak… Neden resmî ilan alamadıklarını sorguluyorlar. Öte yandan BİK’e verilen, kendi buldukları reklâmlar dâhil, yüzde 15’lik komisyonu… Cevap, ilanlar günlük yayınlara verilmekte. Ya düşen reklam gelirleri? Onun da sebebi özelleştirme. Yüzde 15’lik pay… Kurumun kamudan tahsisli bütçesi bulunmadığı için... Tabii bir de “Komisyon masrafı karşılıyor, bir de basına ve çalışanlara geri dönüyor.”
 </p>
 <p>
  İnternet medyasına ilan verileceği iddialarına ise önce kanunî zemin oturtulmalı karşılığını veriyor Atalay. Yine bu yönde bir karar alınırsa da 51 senelik tecrübeyle süreci idare edeceklerini belirtiyor. Aslında bu sözler yarım asrı devirmiş kuruluş kanununun değişim ihtiyacını ortaya koyuyor. Çünkü sadece yazılı basından ibaret yıllar geride kaldı. Yasa medyayı bütün unsurlarıyla kapsayacak şekilde yenilenmeli. Aksi takdirde ilan ve reklam dağıtım sürecindeki sıkıntılar devam edecek.
 </p>
 <p>
  Nihayet, Türkiye’de tartışılan her konunun değişmez sorusu, “Dünyadaki karşılığı nedir?” BİK’e benzeyen en güçlü misal Fransa’da. Muadil üç kuruluş var ve bunlar doğrudan başbakanın idaresinde: Yasal ve İdarî Enformasyon Müdürlüğü, Medya Geliştirme Dairesi ve Enformasyon Dairesi... Ülkede her yıl ortalama 1 milyar avro tutarında resmî ilan gazetelerde yer alıyor. İtalya’da ise BİK’in ilan ve reklamlara aracılık vazifesini özel statüdeki şirketler yürütüyor. Bunların en güçlüsü Pubblinforma. Avusturya, BİK benzeri bir kuruluş tesis etmemiş. Çünkü resmî ilan ve reklamlar devletin çıkardığı Wiener Zeitung Gazetesi’nin Amtsblatt (Resmî Gazete) kısmında yayımlanıyor. Basın organlarının ve çalışanlarının desteklenmesi ise başbakanlığa bağlı KommAustria (Avusturya İletişim Kurumu) uhdesinde.
 </p>
 <p>
  Ve son söz… BİK, 300 milyon TL’lik reklam dağıtım sistemine hükmediyor. Gazeteleri şekil ve içerik itibarıyla denetliyor. İleriye dönük de Genel Müdür Atalay’ın ifadesiyle, “Adam gibi gazetecilik yapanlarla yapmayanların ayırt edilmesi için” çalışıyor. Yine yer yer eleştiri oklarından da nasibini alıyor.
 </p>
 <hr/>
 <p>
  <strong>
   Hem şube sayısı hem de yardımlar artırılıyor
  </strong>
 </p>
 <ul>
  <li>
   Mehmet Atalay, Basın İlan Kurumu Genel Müdürlüğü’ne geldikten sonra hummalı bir çalışma başlatılmış. Bilhassa yerel basına yönelik projelere ağırlık verilmiş. Ama yapılanlar bununla sınırlı değil…
  </li>
  <li>
   Basın çalışanlarına verilen yıllık borç 1620 TL’den 4200’ye çıktı. Yine 2010’da 5426, 2011’de 6081 gazeteci borçtan yararlandı. 2012’de 3722 basın çalışanına 15,6 milyon lira borç verildi.
  </li>
  <li>
   Türkiye geneli resmî ilan alan 1300 civarı gazete var. Yalnız 2011’de BİK şubelerinin bulunduğu şehirlerde 166 milyon, valiliklerin görev alanındaki illerde ise 85 milyon TL’lik resmî ilan ve reklam verildi. 1 Ocak-31 Aralık 2012 arası BİK aracılığıyla 209 milyon 342 bin 769 TL tutarında ilan ve reklam yayınlatıldı. Ayrıca resmî ilanlar, BİK Resmî İlanlar Portalı Projesi dâhilinde internette yayınlanmaya başladı.
  </li>
  <li>
   Şube sayısı iki yılda 12’den 32’ye çıkartıldı. Trabzon, Sivas, Ordu, Çorum, Şanlıurfa ve Hatay bunlardan birkaçı.
  </li>
  <li>
   Mevzuat değişikliğiyle gazeteci derneklerine verilen yardımdan BİK şubelerinin bulunduğu bütün illerdeki derneklerin yararlanması sağlandı. Öncesinde sadece İstanbul, Ankara ve İzmir faydalanabiliyordu.
  </li>
  <li>
   Azınlık gazetelerine devlet desteği geldi. 2011 yardımı 250 bin TL. Resmî reklam yayımlayabilmelerinin de önü açıldı. Nor Marmara, Jamanak, Apoyevmatini, İho, Agos ve Şalom söz konusu haktan yararlandı.
  </li>
  <li>
   Türk Basını Reklamcısıyla Buluşuyor-Geleceğin Medyasına Hazırlık Seminerleri kapsamında yurt genelinde etkinlikler tertiplenip yerel basın bilgilendirildi.
  </li>
  <li>
   Darıca Bayramoğlu Balyanoz Koyu Mevkii’nde 1968’den bu yana hizmet veren tatil köyü yenilendi.
  </li>
 </ul>
 <hr/>
 <p>
 </p>
 <p>
  <strong>
   BİK kimlere resmî ilan veriyor?
  </strong>
 </p>
 <p>
  Kurum, resmî ilan verirken gazete ayırt etmiyor. Şartlara uyan her kesimden her görüşten gazeteye ilan veriyor. İşte kurumun ilan verdiği İstanbul merkezli gazetelerden bazıları: Aydınlık, Bugün, Cumhuriyet, Evrensel, Birgün, Habertürk, Hürriyet, Hürses, Milat, Millî Gazete, Milliyet, Ortadoğu, Önce Vatan, Posta, Radikal, Sabah, Sözcü, Star, Yeniçağ, Takvim, Taraf, Türkiye, Vatan, Yeni Akit, Yeni Asya, Yeni Mesaj, Yeni Şafak, Zaman.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/olumune-denetim_534597), [web.archive.org (arşiv bağlantısı)](http://web.archive.org/web/20150512103905/http://www.aksiyon.com.tr:80/dosyalar/olumune-denetim_534597)
