# Millî Eğitim’in terörle sınavı

*Sedat Gülmez 2011.10.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   MEB, terör örgütü PKK’nın son dönemde artan öğretmen odaklı eylemlerine ‘eğitimin sekteye uğratılmayacağı’ açıklamasıyla cevap verdi. Peki, söylem kararlılığı hangi somut adımlarla desteklenmeli?
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Tarih, 12 Ağustos 2011… PKK’ya yakınlığı ile bilinen internet sitelerinden birinde Kasım Engin mahlaslı İsmail Nazlıkul’un bir yazısı yayımlanıyor. Terör örgütü adına tehditler savuran metnin hedefinde öğretmen ve polisler var. Doğu ve Güneydoğu’da görev yapan veya bölgeye gelecek söz konusu meslek mensuplarına açık ve net bir dille “Gelmeyin, yoksa sonuçlarına katlanırsınız!” deniliyor. KCK’nın yeni Sabri Ok’u diye bilinen Nazlıkul’un (Ağabeyi de Ergenekon sanığı Tuncay Özkan’ın doktoru olarak tanınan Hüseyin Nazlıkul) çıkışı, aslında son haftalarda artan öğretmen kaçırma eylemlerinin sebebini ortaya koyuyor.
    </p>
    <p class="MsoNormal">
     Tabii PKK’yı yakından izleyenler için öğretmen kaçırma veya şehit etme çok da şaşılacak bir gelişme değil. Muhakkak ki terör örgütünün söz konusu faaliyetten ilk beklentisi bölge insanının devletle irtibatını koparmak. Çünkü okula gidiş gelişlerin açtığı kapı, terör odaklı propaganda çalışmaları önündeki en sağlam duvar. Yine kaçırmanın doğurduğu psikolojik ortamda “Buraların hâkimi benim.” mesajı da yer alıyor.
    </p>
    <p class="MsoNormal">
     Peki, polis gibi güvenlik mensuplarının haricinde elinde silahı bulunmadan bölgede hizmet etmeye çalışan öğretmenler bu noktada ne yapacak? Aslında hâlihazırda bu soruya verilebilecek net bir cevap yok. Millî Eğitim Bakanlığı’nın (MEB) ilk açıklaması 29 Eylül’de geldi. Resmî internet sitesinde yayımlanan metinde ana hatlarıyla terörist eylemler nefretle kınanıyor, öğretmenlerin gittikleri yoldan ve gösterdikleri çabadan asla vazgeçmeyecekleri belirtiliyor. Bir manada bakanlık psikolojik üstünlüğü, “Tehditlerine kulak asmıyorum.” içerikli mesajla ele geçirmeye çalışıyor. Fakat bu ne derecede yeterli? Oğulları, kızları, eşleri veya akrabaları bölgede hizmet gören insanlar için gönül ferahlatacak bir adım mı? Bakanlık yetkilileri, söylemin dışında da tedbir alınacağını, lakin bunları duyurmayı doğru bulmadıklarını ifade ediyor.
    </p>
    <p class="MsoNormal">
     Bölgedeki öğretmenlerin halet-i rûhiyesine gelince… Genel itibarıyla bir tedirginlik havasından bahsetmek mümkün. Bu durum hanımlarda daha fazla tabiatıyla. Mesela, geçen hafta Siirt Pervari’deki Belenoluk Jandarma Karakolu saldırısında ortaya çıkan durum gibi. Teröristler karakol yakınındaki Belenoluk Köyü İlköğretim Okulu ve lojmanına girerek askerlere kurşun sıkmış, çatışma anını da öğretmenler aileleriyle bizzat yaşamıştı. Akabinde okulda görevli hanım öğretmenlere bir haftalık izin verilmiş, kalan yedi erkek öğretmenle eğitim sürdürülmeye çalışılmıştı. Üstelik öğretmen beyanlarında en dikkat çeken noktalardan biri, özellikle devlet ricali ve eğitim ile ilgili sivil toplum kuruluşlarının sert açıklamalarının tedirginliklerini artırdığı ve yörede kendilerini zor durumda bıraktığı minvalindeki değerlendirmeleri.
    </p>
    <p class="MsoNormal">
     Uzun seneler Doğu ve Güneydoğu’da görev yapmış bir öğretmenin teklifi ise kısa vade için bilhassa Belenoluk gibi yerlerdeki eğitimin asker öğretmenlerle yürütülmesi yönünde. Yine hanım öğretmenlerin görevlendirilmesinde de daha hassas bir yol izlenmesi uzun ve kalıcı çözümler öncesi uygulanması gereken strateji.
    </p>
    <p class="MsoNormal">
     Nihayetinde terörün dağdan şehre indiği ve yapılanmanın artık gruplar bazında inisiyatif almaya elverişli tutulduğu bir kargaşa ortamında öğretmenleri hedef alan eylemlerin kendiliğinden bitmesini beklemek hayalden ibaret. Hele de bölgedeki okur-yazar nüfusu ve kız çocukları başta, genç yaştakilerin eğitim sistemine dahlini artırma gayesiyle köy köy dolaşarak harcanan emek ortada iken. O zaman yapılması gereken, MEB’in teröre karşı “Biz buradayız, gitmeyeceğiz ve işimizin başından ayrılmayacağız.” içerikli söyleme dayalı psikolojik harekâtını, öğretmen yakınlarının da yüreğini rahatlatacak tedbirlere ilişkin açıklamalarla desteklemesidir.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-30641-mill%C3%AE-egitimin-terorle-sinavi.html), [web.archive.org (arşiv bağlantısı)](http://web.archive.org/web/20140926144316/http://aksiyon.com.tr/aksiyon/haber-30641-mill%C3%AE-egitimin-terorle-sinavi.html)
