# Gana Gana Afrika

*Sedat Gülmez 2013.06.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   9’uncu Uluslararası Türkçe Olimpiyatları’nda bütün Türkiye, “koyu” Karadenizli Gana ekibinin horonu ile coşmuştu. Peki, 14 kişilik kadroyu bu derece ustalaştıran eski tekstil işçisi kimdi?
  </font>
 </div>
 <div id="newsText">
  <font class="detail-text">
   <p>
    Hınca hınç dolu salon tabiri caizse alkış tufanı ile yıkılıyor. Soluk soluğa kalmış 7’si kız 7’si erkek horon ekibi coşku karşısında yorgunluğu unutmuş, şaşkın ve mütebessim etrafa bakıyor. Sonra Türkiye Cumhuriyeti Başbakanı Recep Tayyip Erdoğan ve eşi Emine Hanım sahneye çıkıp tek tek gruptaki Ganalı öğrencileri tebrik ediyor. Akabinde program sunucusu Kemal Gülen, öğrencilere hitaben, “Bir diyeceği olan var mı?” diye soruyor ve final geliyor, “Bize her yer Trabzon!” Kahkahalar, alkışlara karışıyor…
    <p>
     Sahne önü böyle iken kuliste, muvaffakiyet dolayısıyla kutlanan biri daha var. Heyecanı ve mutluluğu en az çocuklar kadar. Başlarken bu aşamayı hayal ediyor muydu? Muhtemelen hayır. Ama şimdi katıldığı kervanın önemini ve büyüklüğünü daha iyi anlıyor. Nihayet anlık tefekkürü tamamlayıp ekiptekilerinkine ortak oluyor, Ahmet Dere.
     <p>
      Malatya, 21 Temmuz 1983. Üçü kız biri erkek, dört çocuklu Zekeriya-Bedriye Dere çiftinin mutluluğu had safhada. Ailenin yeni üyesi gayet sağlıklı.
     </p>
     <p>
      <img alt="" height="290" src="http://web.archive.org/web/20130729090908im_/http://medya.aksiyon.com.tr/aksiyon/2013/06/03/sedat-gana-2.jpg"/>
     </p>
     <p>
      Görenler, “Maşallah, Allah nazardan saklasın.” diye seviyor, adı Ahmet konulan bebeği. Serbest meslek sahibi baba Zekeriya, “Bu çocuğu nasıl bakarım?” derdinde değil. “Onu veren, rızkını da eksik etmez.” düsturu ile gönlünü ferah tutuyor. Tevekkül de berekete kapı aralıyor.
      <p>
       Dereler, yıl 1990’a erişince, memleketten ayrılıp İstanbul Gaziosmanpaşa Beşyüzevler semtine geliyor. Okul çağındaki Ahmet, Barbaros Hayrettin Paşa İlköğretim’e kaydediliyor. Beş yıl sonra, ortaokul hayali kurarken babasından beklemediği çıkış geliyor, “Ablanlar ve ağabeyin okumadı, sen de okumazsın. En iyisi ağabeyinin yanında tekstilde çalış.” Üzülüyor ama elden ne gelir. “Sonra babam da pişman oldu, galiba. Neyse ki ilerleyen senelerde dışarıdan öğrenimle eğitim eksiğimi kapattım.”
       <p>
        Sabah erken saatte çıkış, akşam geç vakitte eve geliş. Sevmediği iş, sıkıntıyı artırır. İki yılın ardından iyiden iyiye bunalır. Fakat bir gün mahallede çeşitli yerlere asılan afişleri görür: “Motif Halk Oyunları Eğitim Derneği”. İlginç gelir. Küçük yaştan itibaren de merakı vardır. Gitmeye karar verir. Dersler Fatih’teki merkezde cumartesi öğleden sonra ve pazar günüdür. Aile başta karşı çıkar. Ev ile dernek arası uzaktır. Çok ısrar edince de ikna olurlar. Kursta ilk gün genel kurallar öğretilir. Ortamı da oyunu da sever. Artık her fırsatta figür çalışır. Evde, parkta hatta otobüs durağında. “Delirmiş mi bu?” yollu bakışlara aldırış etmez. Sadece çalışır, çalışır, çalışır.
        <p>
         <strong>
          ‘Dönelim, deseler dönerdim’
         </strong>
         <p>
          İki haftalık tempo sonrası hoca, fiziksel yapıya göre oyun grupları oluşturur. Zeybek, karşılama, bar ve halay. Ahmet gibi kısa boylular halaya dâhil edilir. “Tabii, boy attıkça bütün oyunları oynadım.” Yoğun akış semeresini verir. Dört senenin akabinde bir yandan öğrencilik sürerken diğer taraftan yardımcı öğreticilik yapar. İlki Topkapılı Mehmetbey, ilköğretimlerde ders verir. Bir ara dernekte bazı problemler yaşar. Kendisi gibi düşünen arkadaşları ile başka bir yapı oluşturur: Avrasya Halk Oyunları Derneği. “O döneme özgü idi, sıkıntılar. Şimdi kalmadı. Türkiye’ye geldiğimde hâlâ Motif’e uğruyorum. Neticede bugünkü çoğu bilgimi oradan aldım.”
          <p>
           Sene 2010. Ahmet Dere, arkadaşlarıyla Avrasya Derneği merkezinde yorgunluk atıyor. Aniden İsmet (Uzun) dönüp, “Ahmet, Gana’ya gider misin?” diye sorar. Gana! “Ora nere? Hem niye gideyim?” Ve İsmet anlatır. “Bak, dünyanın farklı yerlerinde Türkiye’den giden müteşebbislerin açtığı okullar var. Çocuklara kültür ve dilimizi tanıtıp öğretiyorlar. Gana da öyle. Oradaki okul müdürü bizim patronu tanıyormuş. Türkçe Olimpiyatları için halk oyunu ekibi kurmuşlar. Her şey hazır. Sadece son nokta konacak. Patron sordu, aklıma sen geldin.” O güne kadar okulları da olimpiyatı da duymamış çünkü ilgilenmemiş. Lakin söylenenler dikkatini çeker. İsmet anlatmaya devam ettikçe, şaşkınlığı artar. “Şu Boğaz Köprüsü’nü geçeyim de neresi olursa olsun.” dediği günlerde duydukları aklına yatınca “Tamam, nasıl olsa bir haftalık iş, giderim.” der.
           <p>
            Birkaç saat sonra Celal isimli biri arar, “İyi günler, adım Celal Sarıkamış. Gana’daki Türk okullarından ilköğretimin müdürüyüm. Arkadaşlar buraya gelmeyi kabul ettiğinizi söyledi. Ücret ne düşünürsünüz?” Hız ve ilgi daha da dikkatini çeker. Bu halet-i rûhiye ile para istemediğini, uçak biletinin yeterli geleceğini söyler. İki günde işlemler tamamlanır. 27 Şubat 2010’da da kendini uçakta bulur. Mısır aktarmalı 8 saatlik yolculuk akabinde, Gana’nın başkenti Akra’ya varır. Kapılar açıldığında ilk şoku yaşar, “Kara kıştan, yaz ortasına düştüm. Bir de alışık değiliz, ağır bir koku geldi ki, inanın o an, ‘dönelim’ deseler tereddüt etmez dönerdim.”
            <p>
             Havalimanında Celal Sarıkamış karşılayıp, kalacağı yere götürür. Eski bir villa. Odaları lise öğrencileri için sınıfa dönüştürülmüş. Hizmetçilerin kullandığı kısım bekâr öğretmenlere ayrılmış. “Gece yarısı rahatsız ettik. Ortam garip. Önceden yarışma için Macaristan’a, Bulgaristan’a gitmişim ama bu farklı. Acıktığımı düşünen arkadaşlar yemek getirdi. Binlerce kilometre ötede, Gana’da karşımda kuru fasulye…”
             <p>
              İlk intibalar hoş değilse de sabah Ahmet Dere’yi yemyeşil çevre, envaiçeşit kuş sesi karşılar. “Atmosfer hatırına 7 gün kalınır, burada.” diye düşünür. Ardından Celal Hoca, halk oyunu ekibiyle tanışması için, ilköğretime götürür. Karşısına 10 öğrenci ve onlara Akçaabat yöresi çalıştıran yerli hoca çıkar. Çocuklar hünerini sergilemeye başlayınca ikinci şoku yaşar, “Oyun diye başladılar zıplamaya. Dayanamadım, ‘Bunlar ne yapıyor?’ diye sordum. Meğer idareciler internetten bir halk oyunu videosu bulup, öğretmene ‘Buna göre çalıştır.’ demiş. O da kendince hazırlamış ama ortada ne oyun var ne figür.” Yarım saatlik kısa dersle ekibe iki oyun öğretir.
              <p>
               Olimpiyat seçmelerine iki hafta vardır. Ekibin hızla hazırlanması gerektir ki hemen çalışma başlar. “Halk oyunları şöyle değerlendiriliyor. Organizasyondan 2- 3 ay önce İstanbul’a en az 6 dakikalık video çekip gönderiyorsunuz, ‘Bizim ekip, bu.’ diye. Olimpiyat komitesi beğenirse, ‘Tamam gelebilirsiniz.’ diyor ve süreç başlıyor.”
               <p>
                Her gün iki saat çalışan ekiple nihayetinde 3,5 dakikalık video hazırlanır. Ve kaçınılmaz sonuçla yüzleşirler. “Elendik! Ama genel müdürümüz Temel Kırca, pes edecek biri değildi. ‘Hocam biz bir ekip çıkartacağız, inşallah. Gana’nın da adını duyuracağız. Şimdi muhasebeye söylüyorum, sana maaş bağlıyorlar. 8’inci olmadı. Hayırlısıyla 9’uncuya katılırız.” Ahmet Hoca, “Tamam.” der de ya ailesi? “İlk Gana deyince, annem şakayla karışık, ‘Yerler seni!’ diye vazgeçirmeye çalışmıştı. Bir haftaya izin kopardık, iki üç aya uzadı. Şimdi gelecek yıl! Nasıl anlatırım diye uzun süre düşündüm. Allah’tan kabullendiler.”
                <p>
                 Böylece, yeni maraton için yola çıkılır. Ekip ilköğretim değil liseden hazırlanacaktır. Tek tek sınıflar gezilir. 10’u kız 10’u erkek 20 kişi belirlenir. İki hafta çalışırlar. Ama erkekler vazgeçer. Sadece kızlar kalır. Sıkıntı iyice kuşatmışken, kısa süre de olsa Türkiye’ye gidip dinlenmeye karar verir. 23 Haziran 2010’da İstanbul’a gelir.
                 <p>
                  2,5 ay sonra Gana’ya döner. Hızlı hazırlanılmalıdır. Kızlar yetersizdir. Ekipte erkek de bulunmalıdır. Ne yapsak diye düşünülürken, burslu öğrenci fikri çıkar ortaya. Yerel halk oyunları hocası da yardım eder. Yedi günde köylerden bulduğu, zeki ama maddî durumu yetersiz 30 öğrenciyi karşısına dizer. Ahmet Hoca ekibi sırf bunlardan kurar, 7 kız, 7 erkek. Çocuklar burslu okurken yarışmaya hazırlanacaktır.
                  <p>
                   Ekip kurulunca oyun belirlenir, yine Trabzon Akçaabat. Fakat mekân problemini hâlâ aşamamışlardır. “Okul bahçesi var ama hava çok sıcak. Nem oranı yüzde 75. Sınıflar da yetersiz.” Kara kara düşünülürken akıllara, bir süre önce satın alınan arazi ve içindeki villa gelir. “Oranın da hikâyesi ayrı. Gana bağımsız olunca, Türkiye arsa ve villayı alıp büyükelçilik açmış. Bir süre sonra sıkıntı çıkınca da kapatıp ülkeyi terk etmiş.” Kısacası vaktiyle Türkiye ile Gana arasında bu yerde kurulan ama kopan bağ, seneler sonra Türk okulları vasıtası ile tekrar kurulur.
                   <p>
                    Villa salonuna aynalar takılır, ortam hazırlanır ve çalışmalar 10 Kasım 2010’da başlar. Çocukların kabiliyeti Ahmet Hoca’yı heveslendirir. Aynı ekiple halk oyunu harici Türk ezgileri ve yerel ezgilerle bezeli ritim grubu oluşturur. Müzikleri de, aranjör arkadaşı Serkan bilâ ücret 1,5 ayda tamamlar. Video çekimleri de kiralanan bir konferans salonunda yapılır. Neticede 7,5 dakikalık görüntü elde edilip, İstanbul’a gönderilir. Cevap 30 günde gelir. Oyun çok beğenilmiştir. “Çocuklar bazen provalarda çok yorulduk deyince, ‘Şimdiki yorgunluk bize Türkiye yolunu açarsa orada alacağınız alkışları düşünün. Rahatlarsınız.’ karşılığını verirdim. Ortamı görmediklerinden pek anlamlı gelmiyordu. Ta atmosfer onları da kuşatana kadar.”
                    <p>
                     <strong>
                      ‘Ula bu kara değil, Ganadeniz’
                     </strong>
                     <p>
                      Ekip Türkiye’de ilk gösteriyi yaptıktan sonra kısa sürede popülaritesi artar. Ancak zirve olimpiyat kapanış töreninde gerçekleşir. Performans salonu dolduran binlerce insanı büyüler. Tabii, “Ganadeniz”lilerin etkilediği isimlerin başında, Başbakan Recep Tayyip Erdoğan vardır. “Tam hatırlamıyorum ama ya kapanış töreninde ya da bir gün öncesi provada, kulisteyiz, çocuklar oynuyor. Oradaki bir Karadenizli, kimdi, niye orda idi, hâlâ bilmiyorum, o derece mest oldu ki, ‘Ula bunlar kara değil, Ganadeniz’ deyiverdi. Bunu duyan sunucu Kemal Gülen de sahnede çocukları Ganadeniz diye andı, böylece tabir yayıldı, gitti.”
                      <p>
                       Olimpiyat tamamlanınca Ahmet Dere’nin Gana mesaisi sona erer. Ama takiptedir. Vietnam’daki okullarda görevli Ali Kutlu, kısa sürede kendisi ile irtibata geçer. Uzakdoğu Asya’ya çağırır. O da kabul eder. İşlemler yapılır, biletler alınır. Oysa olimpiyat komitesinin Dere ile ilgili başka planları vardır. Afrika’da Tanzanya, Güney Afrika ve Kenya’da yeni ekipler kurması istenir. Komitenin teklifi ağır basınca, Vietnam serüveni başlamadan biter. “Süreç böyle işledi ama Ali Bey’e ayıp oldu diye hayıflanıyorum. Nasıl ifade etsem derken, bir şekilde açtım. O da sağ olsun, ‘Ne yapalım, hayırlısı.’ deyip olgunluk gösterdi.” Gelgelelim, kaderden kaçış yok. Ahmet Hoca Kenya’ya gittikten birkaç ay sonra Ali Kutlu’yu karşısında bulur. Meğer başka bir iş vesilesi ile buraya gelip yerleşmiştir. Ve Dere, espriyi patlatır, “Hocam beni Vietnam’a alamadın da hasretime dayanamayıp Kenya’ya mı geldin?”
                       <p>
                        Bir önceki sene tek ekip çalıştıran Dere, 10’uncu olimpiyatta üç ülkeden mesul hâle getirilince koşturmacası artar. “Neyse ki bir aksilik oldu da Güney Afrika işi başkasına devredildi. Yine de 3 ay Tanzanya, 3 ay Kenya uzun süre mekik dokudum.” Komşu iki ülkeden Tanzanya ekibi kız, diğeri erkeklerden oluşur. Ayrıca ilki Muş Varto ikincisi Diyarbakır oyununda karar kılar. Sonuç: 10’uncu olimpiyatta her ikisi de izleyenleri coşturur.
                        <p>
                         Ve nihayet 11’inci Uluslararası Dil ve Kültür Festivali. Ahmet Hoca tekrar Kenya ekibinin başında. Bu defa Bitlis çalışmışlar.
                         <p>
                          Peki, ya gelecek planları? Hesapları yok. Halinden fazlasıyla memnun. Zaten anne baba da alışmış, Afrika’da çalışmasına. Ortamı da ziyadesiyle çekici. “Belki çok klasik olacak ama bu atmosferi, fedakârlığı, azmi ancak yaşayan anlar. Muhteşem diyeceğim de o bile eksik kalabilir. İlk günler, ‘Bu insanların memleketten bu kadar uzakta ne işi var?’ diyordum. Tabii meselenin büyüklüğünü zamanla idrak ediyorsunuz. Şu an Türkiye’ye dönsem mevcut maaşımın üç katını kazanabilirim. Fakat şimdilik niyetim yok. Çünkü bu başka bir şey!”
                         </p>
                        </p>
                       </p>
                      </p>
                     </p>
                    </p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### merve beyazıt, 08 June 2013, 15:53
> Hakikaten tebrik etmek lazım. Büyük beceri, büyük fedakarlık, büyük özveri..

### akif suna, 05 June 2013, 11:20
> Seni seviyoruz ahmet abi...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=35691), [web.archive.org (arşiv bağlantısı)](http://web.archive.org/web/20130729090908/http://www.aksiyon.com.tr:80/aksiyon/newsDetail_getNewsById.action?newsId=35691)
