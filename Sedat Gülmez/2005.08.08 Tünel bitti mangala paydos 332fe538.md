# Tünel bitti mangala paydos

*Sedat Gülmez 2005.08.08*

<div>
 <p>
  <font>
   Yılan hikâyesine dönen Bolu Dağı Tüneli’nde nihâyet ışık göründü. Tünelin önümüzdeki yıl hizmete girmesi bekleniyor; ama tünelin açılacak olmasından mutlu olmayanlar da var. Artık otobüsler, özel araçlar ‘Bolu’da yemek molası’ vermeyecekler. 120 ayrı et lokantası ise ya kapanacak ya da taşınacak.
   <br/>
   <br/>
   İster otobüsle ister özel araçla seyahat edilsin herkesin mutlaka bir Bolu Dağı hikâyesi vardır. Sisten ya da kardan dolayı yolda mahsur kalmış veya yoldan çıkan bir TIR yüzünden beklemişsinizdir. Hikâyelerin bu kısmı herkese göre değişebilir. Ama buradan geçen zengin-fakir, şehirli-köylü insanların öykülerinde yer alan bir başka husus daha var. O da dağ boyunca sağlı sollu yer alan et lokantaları ve hediyelik eşya dükkanları. Kimi sabah kahvaltısını tereyağlı veya sucuklu yumurtayla yapmıştır burada, kimi de ızgarada pişen pirzolayla öğle ya da akşam yemeğini yemiştir.
   <br>
    <br>
     İsmi konulmamış bir geleneğe dönüşen Bolu Dağı’nda yemek faslında artık sona yaklaşıldı. Zira, inşası yılan hikâyesine dönen Bolu Dağı Tüneli’nde ilk ışığın görülmesiyle birlikte, yıllardır burada ekmek parası kazanan esnaf için karanlık günler kapıda. Çalışmalar böyle devam ederse tünel 2006 yılında hizmete girecek. İlk kazması 1993’te vurulan Bolu Dağı Tüneli’nin iki tüpünden birinde geçtiğimiz hafta görülen ışık, hizmet götürenleri sevince boğarken, resmi kayıtlı 120 esnafı ise kara kara düşündürmeye başladı. Zira hiçbiri düşünmüyordu, tünelin bu kadar çabuk biteceğini. Depremden sonra sanki söz birliği etmişlercesine, “Artık bu yolu bitiremezler.” diyordu, hepsi. Fakat esnafın “sonumuz” diye tabir ettiği tünelin tamamen faaliyete geçmesine en fazla bir yıl kaldı. Sonrasında ise Ankara-İstanbul arasını 3,5 saate indiren, Bolu Dağı’nı yarım saat yerine 5 dakikada aşmayı sağlayan tünel açılacak ve güzergâh değişecek. Böylece halihazırda işleyen yol üzerindeki esnafın büyük kısmı kepenk indirecek, kalanlarsa işletmelerini küçültmek zorunda kalacak.
     <br>
      <br>
       Bitişe ne inanıyor ne de güveniyorduk
       <br>
        <br>
         Recep Uçar, bu sıkıntıyı yaşayanlardan sadece biri. Aslen Ordulu olan Uçar’ın ailesi, Ermeni mezaliminden kaçarak Bolu Dağı çevresine gelip yerleşir. İlkokulun ardından, kendi deyimiyle, ‘çok para’ kazandırdığı için et mangal işine girer. Zamanla maddi durumu iyileşir ve kendi yerini açar. Ama tünelde ilk ışığın görülmesiyle yıllarını verdiği işletmesi küçülmek zorunda kalacak. Çalıştırdığı 50 kişinin çoğunu da muhtemelen işten çıkaracak. Tünelin temeli atıldığı günleri hatırlatarak, “Bitişe ne inanıyor ne de güveniyorduk. Hele depremde hasar görünce, artık hiç işlemez diye düşünmüştük. Ama neylersin ki bitti. Tâbii yol, olması gereken bir şey; ama benim işlerimi yüzde 60 küçültmeme sebep olacak.” diyor. Recep Uçar’a göre, tünelin faaliyete geçmesiyle kendi köyü Yeşiltepe başta olmak üzere dağ çevresindeki 20’ye yakın köy önemli bir geçim kaynağını kaybedecek.
         <br/>
         <br/>
         200 haneli Yeşiltepe köyünün sakinlerinin tamamı Ordu kökenli. Muhtar Ensar Soy, güzergâhın değişmesinden sonra geçimini dağdan kazanan herkesin tedirgin olduğunu söylüyor. Köylüleri endişeye sevk eden asıl konu ise bölgede nasıl bir yatırımın olacağını şimdiden kestirememeleri. Muhtar Soy, boş arazi tahsis etmek dahil bölgeye gelecek yatırımcıya yardımcı olacaklarını belirtiyor. Daha şimdiden 20 hanenin işsizlik sebebiyle köyden göçtüğünü de hatırlatıyor.
         <br/>
         <br/>
         130 yıllık maziye sahip Bakacak köyünün durumu da Yeşiltepe’den pek farklı değil. Muhtar Ali Şengül, hem esnafa hem de köyündeki 150 hanenin sakinlerine üzülüyor. Kamuoyunda yeni yolun açılmasının büyük oranda lokantalara zarar vereceğinin dile getirilmesini eksik olarak nitelendiriyor. Asıl sıkıntıyı, bu işletmelerin yoğurdunu, sütünü, etini, peynirini sağlayan köylünün çekeceğini vurgulayarak, “Geçiş döneminde epey bir güçlük çekileceği şimdiden belli.” diyor.
         <br/>
         <br/>
         En az 3 bin hane gidecek
         <br/>
         <br/>
         Ahmet Yiğit, 36 yıldır restoran işinde. Şimdilerde akrabası Recep Uçar’ın işletmesinde müdürlük yapıyor. Yiğit, son dönemde Bolu Dağı çevresindeki köylerde yüzde 40 oranında göç yaşandığını iddia ediyor. Köylerin bitecek olmasının vicdanını sızlattığını kaydederek, “Bolu Dağı et kültürünü yeni yol üzerinde de yaşatmak gerek.” diyor.
         <br/>
         <br/>
         20 yıldır et mangal dükkanı bulunan İrfan Çakmak’a göre, iddia edildiği gibi dağdaki durum çok da fazla değişmeyebilir. Maddi gücü sınırlı, ismi marka haline gelmemiş işletmelerin yeni yol üzerinde faaliyet yürütemeyeceğini hatırlatıyor: “Bizim gibilerin gücü oraya yetmez. Çoktan kapanmıştır oralar.” Kışın, şimdi kullanılan yolun tercih edilmeyeceğini düşünüyor. Bu yüzden gelecek yıl restoranını yazın açacak.
         <br/>
         <br/>
         Erdoğan, başbakan olmasa bu yol bitmezdi
         <br/>
         <br/>
         1963’ten beri Bolu Dağı’nda restoran işleten İsmail Kurnaz, bu konuda daha temkinli. Ona göre, devlet mutlaka bir çare bulacak; çünkü başka alternatif yok. “Yoksa nasıl bir anda siler bu kadar insanı. Bizim umudumuz otoban etrafında verilecek yerler.” diyor. Dükkanını kızı, damadı ve oğlu ile birlikte işleten Kurnaz, tünelin hesaplamalarından önce bittiğini belirtiyor. Gerekçesini de şu sözlerle açıklıyor: “Başbakan Recep Tayyip Erdoğan’ı severim. O iktidarda olmasaydı, bu yol bitmezdi.” İleriye dönük ne yapacaklarına daha henüz karar verebilmiş değil, Kurnaz ailesi. Restoranı kapatırlarsa, Düzce’den bir dükkan almaya niyetleri var. Peki ya sonrası? İşlerini oturtana kadar en az 2-3 yıla ihtiyaçları var.
         <br/>
         <br/>
         İsmail Kurnaz’ın yolun bitmeyeceğine olan inancının aynısını Cafer Korkmaz’ın nam- ı diğer Cafer Usta’nın oğlu Savaş Korkmaz ve ailesinde de görmek mümkün. Şimdiye kadar “Buradan daha çok ekmek yeriz. Yol bizi öldürür, çocukları da nasiplendirir, hatta torunlara gelince onlar da rızkını alır.” düşüncesiyle hareket eden aile, tünelde ilk ışığın görülmesiyle rüyadan uyanmış. Şimdi hep birlikte geleceklerini ve 40 yıllık işletmelerini nasıl kurtarabileceklerinin hesabını çıkarmaya çalışıyorlar.
         <br/>
         <br/>
         Esnafın yeni yer bulma derdine çare üretmeye çalışanlardan biri de İsmail Çolak. Uzun yıllardır Bolu Dağı’nda “İsmail’in Yeri” ismiyle restoran işleten Çolak, tünelin Ankara çıkışına gelen kısmında Hazine’ye ait bin; dikili arazi olarak kullanılmayıp mera olan bin 500 dönüm yer olduğunu söylüyor. Çolak, çözüm olarak buraları işaret ediyor. Tabii çekince koyarak. Anlattığına göre, yol uluslararası bir niteliğe sahip. İhale açıldığı takdirde yabancılar da katılabilir. İsmail Çolak, bu noktaya dikkat çekerek, arazi tahsisi için yapılacak ihaleye yalnızca bölge esnafının girmesine izin verilmesini istiyor.
         <br/>
         <br/>
         Hediyelik eşya satanlar da dertli
         <br/>
         <br/>
         Bolu Dağı Tüneli’nin açılması sadece restoranları etkilemeyecek. Yol kenarında hediyelik eşya satanlar da dertli. Hem onların sıkıntısı restoran sahiplerinden daha fazla. 20 yıllık işletmesinde toprak kaptan  sofraya, oyuncaktan çerçeveye geniş bir yelpazede hediyelik eşya bulunduran Kazım Korkmaz, “Bizi ilk tünel vurmadı. Önce deprem, sonra da ekonomik kriz.” diyor. Geçen yıl dükkanının et mangal kısmını kapatmak zorunda kaldığını belirterek, tünelin sadece dağdaki işletmelerin değil Kaynaşlı’nın, hatta Bolu’nun derdi olduğunu söylüyor. En fazla bir yıl daha tutunabileceğini dile getirerek, “Sermaye yok. Borç gırtlakta. Ne yapacağımızı bilmiyorum.” diyor.
         <br/>
         <br/>
         Borçtan yakınanlardan biri de baba mesleği hediyelik eşya satıcılığını devam ettirmeye çalışan Meryem Baykal. 30 senelik dükkanın ne SSK, ne Bağ-Kur ne de elektrik faturalarına yetişebildiğini kaydediyor. Yeni yapılan yolla ilgili hiç umutlu konuşmuyor. “Büyükler işini ayarlamıştır. Bize bir şey düşmez oradan. Bize deseler ki, ‘size yer verdik yeni yoldan, hadi taşının onu dahi karşılayacak param yok.” diyor. Baykal’ın söylediklerini, toptancısı Halit Öğe de destekliyor. Öğe, yeni yolun hediyelik eşya satıcılarını bitireceğini ifade ediyor.
         <br/>
         <br/>
         YEMEKLER Mİ? KISA YOL MU?
         <br/>
         <br/>
         İsmail Çolak’ın daimi müşterisi Mustafa Yüksel, yoldan etkilenmeyeceğe benzer. Her İstanbul-Ankara seferinde sabah kahvaltılarını; Ankara-İstanbul dönüşlerinde de akşam yemeklerini Çolak’ın mekanında yiyor. Hatta son Ankara ziyaretinde sadece su ile günü geçirmiş ki, dönüşte Bolu’da yiyeceği akşam yemeğinde tıkanmamak için. Arkadaşı Ali Güler’le tünelin bitmesine sevinseler de “İsmail’in Yeri” namlı işletmeden vazgeçmeyeceklerini söylüyor.
         <br/>
         <br/>
         İsmail Usta’nın yemeklerinden vazgeçemeyeceğini söyleyenlerden biri de Avusturya’da yaşayan gurbetçi Aydın Ergül. “Zaten memleket hasreti çekiyoruz. Üstüne bir de Bolu Dağı’nda et yeme zevkimiz var. Bozulmasını istemem.” diyor.
         <br/>
         <br/>
         Milli voleybolcu Barış Hamaz da İsmail Kurnaz’ın sahibi olduğu Hacıbey Restoran’ın müdavimlerinden. En az iki haftada bir uğruyor. Bazen de haftanın 3 günü burada. Hamaz’ın tünelle ilgili tek arzusu, Hacıbey’in yeni güzergahta da kendini doyurması.
         <br/>
         <br/>
         40 yıldır her İstanbul-Ankara seyahatinde Cafer Usta’ya uğramayı âdet haline getiren Prof. Dr. Ali Özen ise yolun eskisi gibi olmayacağı düşüncesinde. Devletin şimdiki alanı turistik bölge ilân ederek, esnafı kurtarabileceğini vurgulayarak, “Her ne olursa olsun ben yine gelir, Cafer Usta’da yemeğimi yerim.” diyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1472 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22311), [web.archive.org (arşiv bağlantısı)](http://web.archive.org/web/20051227200013/http://www.aksiyon.com.tr:80/yazdir.php?id=22311)
