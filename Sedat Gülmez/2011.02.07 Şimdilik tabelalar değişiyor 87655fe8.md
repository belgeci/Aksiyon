# Şimdilik tabelalar değişiyor

*Sedat Gülmez 2011.02.07*

<font class="agenda2NewsSpot">
 Millî Eğitim Bakanlığı, genel liselerin tümünü 2013’e kadar Anadolu lisesine dönüştürüp ortaöğretimde kaliteyi artırmayı hedefliyor. Peki, ya evdeki hesap çarşıya uymazsa?..
</font>
<font class="newsDetail">
 <p>
 </p>
 <p class="MsoNormal">
  28 Şubat zihniyetinin, zorunlu eğitimi 5’ten “kesintisiz” 8 yıla çıkarması, sadece imam hatiplerin değil, Anadolu liselerinin de öğrenim süresini kısalttı. 7 yerine 4 senelik müddetin, çoğu öğretmenin ikazına rağmen, keyfiyet sıkıntısına yol açacağına inanılmıyordu. Ancak zaman itirazcıları haklı çıkardı. Gelelim bugüne…
 </p>
 <p class="MsoNormal">
  Millî Eğitim Bakanlığı (MEB), ortaöğretimdeki nitelik problemini aşma ve üniversiteye daha şuurlu öğrenciler hazırlama hedefiyle, bütün genel/düz liseleri Anadolu lisesine dönüştürecek bir projeyi hayata geçiriyor. 6 Mayıs 2010 tarihli, 2010/30 numaralı genelgeyle resmen başlayan süreç, hesaplar tutarsa, 2013’te sona erecek. Akabinde Anadolu ve meslek liselerine yerleştirme, sınav kaldırılacağı için, ilköğretimdeki başarıya ve nota göre gerçekleşecek. Yine çocuğun başarı durumu öğrenim döneminde takip edilerek iki okul arası geçişe imkân tanınacak. Bizzat Bakan Nimet Çubukçu, sistemin “fırsat eşitliği sağlayacağını ve kaliteyi yükselteceğini” söylüyor. Fakat çoğu eğitimci aynı fikirde değil. Hatta büyük bir çoğunluk, “Düz liseler iyileşeceğine, diğeri işlevini yitirecek!” diyor.
 </p>
 <p class="MsoNormal">
  Eleştiri sahiplerinin aklına takılan hususlar, sorularına da yansıyor: “İmtihan kaldırılıp yalnız başarı puanıyla yerleştirme, not vermede suiistimallere yol açacaktır. Bu nasıl önlenecek?”, “Galatasaray, İstanbul, Kabataş Erkek gibi marka kurumlar söz konusu yöntemi kabul edecek mi? Ederse kapılarına yığılan binlerce yüksek ortalamalı öğrenciyi nasıl eleyecek?”, “Sırf düşük ortalama, çocuğun meslek okuluna gönderilmesi için yeterli mi? Bu, ‘Yükseköğrenim yolunda da engel zaten!’ düşüncesini besleyip zikredilen kurumlarda karamsar hava ve suça meyil oluşturmaz mı?”, “Başarıya dayalı karşılıklı geçişin kriteri ne? Hangi sınıfın notları temel alınacak? Öğrenci hastalık gibi dahli dışındaki etkenler sebebiyle yılı başarısız geçirirse, sistem, tüm hayatını tek yöne hapsetmeyecek mi?”, “Altyapı ve öğretmen eksiği 2013’e kadar nasıl kapatılacak?” Hâsılı yetkili merciler bazı noktaları elden geçirmezse ileride daha büyük aksaklıklar doğacağı izlenimi yaygınlaşıyor...
 </p>
 <p class="MsoNormal">
  Aslında tartışmanın kökeninde, planlamanın tabela değişikliğinden ibaret kalması ve yabancı dil eğitiminde gözde okullarken yanlış kararlarla ihtişamını yitiren Anadolu liselerinin tamamen sıradanlaşması korkusu var. Oysa hesapsız müdahalelerle bugünkü vaziyete getirilen malum okullar büyük ideallerle kurulmuştu.
 </p>
 <p class="MsoNormal">
  Cumhuriyetin ilanıyla her alanda kendini hissettiren yetişmiş insan eksiği, diplomaside de devleti zorluyordu. Lisan bilen resmî kişi sayısındaki azlık, İkinci Dünya Savaşı sonrası uluslararası ilişkilerin önemini artırmasıyla aşılması gereken eşik hâline gelmişti. Çalışmalar semeresini 1955’ten itibaren verdi. Çoğu dersin yabancı dilde okutulduğu “kolej” denilen liseler kuruldu. Temmuz 1975’e gelindiğindeyse isimleri “Anadolu lisesi”ne çevrildi. Öğrencileri, üniversite giriş imtihanında diğer ortaöğretim mezunlarına göre daha başarılıydı. Sayıları sınırlı tutularak da kalite muhafaza ediliyordu. Zamanla, “Bizde niye yok?” mantığı hızla binalar yükseltti ama altyapı yetişemedi.
 </p>
 <p class="MsoNormal">
  Ardından düz liseler bünyesinde yabancı dil ağırlıklı ‘süper lise’ler oluşturuldu ki “Diğerinden farkı ne?” sorusuna bugün dahi net cevap yok. Fakat Anadolu liseleri asıl darbeyi 8 yıllık zorunlu eğitimle ortaokul kısımları kapatılınca yedi. Markalaşmışlar hariç neredeyse tamamı kalite düşüşü yaşadı. Bizzat öğretmenler, “7 senede öğrencinin her vasfını öğreniyor, gerekirse üniversite bölüm tercihlerini buna göre yönlendiriyorduk. Şimdi 4 yılda nasıl tanıyacağız?” hususuna takılıyordu.
 </p>
 <p class="MsoNormal">
  2005’te ‘süper lise’ tabelaları sökülüp yerine ‘Anadolu lisesi’ asılınca nitelik tekrar yaralandı. Aynı yıl düz liseler de “evrime” katıldı ki MEB’in şimdiki büyük hedefinin ilk adımıydı.
 </p>
 <p class="MsoNormal">
  Projenin fikir sahiplerinden eski Talim ve Terbiye Kurulu (TTK) Başkanı Prof. Dr. İrfan Erdoğan’ın bakışı, gelinen aşamayı “Kaçınılmaz.” diye özetliyor. Çünkü Anadolu liselerinin sayısı 100-150 iken problem yoktu. Ne var ki bini bulunca ortaöğretimi tahrip eder hâle geldi. Sınav yarışını tetikler ve diğer liseleri değersizleştirir görüntüsü verdi: “Bakanlık aslında Anadolu liselerini kapatıyor. Bu doğru bir adım. Ancak adını da doğru koymak lazım. Anadolu lisesi açıyoruz diye sunarsanız sistemin güvenirliğini azaltırsınız.”
 </p>
 <p class="MsoNormal">
  Bilhassa uygulamaya dönük eleştirileri var Erdoğan’ın. Bir defa sınavsız, not ortalamalı yerleştirmenin okul dışı kaynaklara kaçışı artıracağını belirtiyor. Alternatifi ise hâlihazırda ilköğretimde tatbik edilen “adrese dayalı kayıt” metodu. Düşük puanlı öğrencinin meslek lisesine gitmesine de şerh düşüyor. Uzun yıllar kan kaybeden, son dönemde bazı kampanyalarla nispeten ivme kazanan meslek liselerinin prestijinin açıktan zarar göreceğine inanıyor. Bakanlığın, attığı adımı, açıklama ve öngörüleriyle geri dönülmez krizlere sürüklediğini iddia eden eski TTK Başkanı’nın teklifleri şöyle: “Yüzde 20 civarında Anadolu lisesi, eskisi gibi kazanılan okullar hâline getirilerek düzenin seçkinci tarafı topyekûn kaldırılmamalı. Puanla alımdan vazgeçilmiyorsa, en iyi ve daha az sübjektif yöntem, merkezî sınava bağlı yerleştirmedir. Okullardaki sınavlar merkezîleşebilir. Ortaöğretimin, kamusal eğitimin parçası olduğu unutulmamalı, öğrenci okul türü seçmeye zorlanmamalı. Meslek Lisesi yerine genel lise öğrenimi istiyorsa, donanımına bakılmaksızın bu hak verilmeli. Çünkü katı sevk ne pedagojik ne insani ne de ahlakidir.”
 </p>
 <p class="MsoNormal">
  Eğitim sendikaları da genel itibarıyla İrfan Erdoğan’ı destekleyen görüşlere sahip. Eğitim ve Bilim Emekçileri Sendikası (Eğitim Sen) Genel Sekreteri Mehmet Bozgeyik’in ilk tepkisi, sürece: “Hükümet sadece bürokratlarıyla yürüttüğü tartışma neticesi bu noktaya geldi. Ne sendikalarla ne de akademik çevrelerle tartışıldı.” Bozgeyik, niteliğe katkı sağlamayacağına inandığı sistemin yerine çok amaçlı lise seçeneğini sunuyor. İlköğretim 7-8’den itibaren yönlendirme devreye girecek, farklı alanlara sahip liseye geçiş gerçekleşecek, mezuniyet başarısı ile de üniversite kapısı çalınacak. Bozgeyik’in son uyarısı da geçmişten örnekle destekli: “Kervan yolda düzülür mantığı doğru değil. Kredili sistemden birçok öğrenci mağdur edildi mesela. Yeni dönemde de benzer şeyler ortaya çıkacak diye düşünüyorum.”
 </p>
 <p class="MsoNormal">
  Eğitim Sen Genel Sekreteri’nin aksine Türk Eğitim Sen Genel Başkanı İsmail Koncuk daha sakin bir üslup kullanıyor. Ona göre bakanlığın böyle bir uygulamayı yapma hakkı var. Fakat Bakan Nimet Çubukçu’nun projeyle kalitenin artacağına dönük beyanını eleştiriyor. “Bütün genel liseleri Anadolu lisesi yapabilirsiniz ama dönüşümle kalite artacağını söylemek eğitim ve öğretimden anlamamak manası taşıyor.” Anadolu liselerinin genel lise seviyesine çekileceğine kanaat getiren Koncuk açısından bölgeler, iller, ilçeler hatta mahalleler arası eğitim eşitsizliği varken böyle bir işe girişilmemeli.
 </p>
 <p class="MsoNormal">
  “Yapılmak istenen uzun vadede olumlu. Çünkü lise türleri biri akademik diğeri mesleki ikiye inecek.” cümlesiyle sözlerine başlıyor, Eğitimciler Birliği Sendikası (Eğitim Bir Sen) Genel Sekreteri Halil Etyemez. Sınav tesirini kırma ihtimaline vurguyla, “Risk olacak ama toptan karşı çıkıp olmaz derseniz, mevcut sıkıntıları da çözemezsiniz.” diyor. Tedbir alınmazsa meslek liselerinin “hep başarısızların gittiği okullar” söylemiyle anılacağına dikkat çekerek, “Buradan çıkınca istedikleri üniversitenin arzuladıkları bölümüne gidebileceklerini bilseler meslek okullarından kaçmazlar. Kısacası önlerini açmak lazım.”
 </p>
 <p class="MsoNormal">
  Tabii konunun teknik boyutları kadar öğrenciler açısından psikolojik tarafı da var. Uzman pedagog Adem Güneş’in çizdiği tablo bu açıdan pek de hoş değil. Türkiye’de meslek okulunun yurt dışındaki benzerlerinin aksine, sanayiye ara eleman yetiştirmekle mükellef gibi algılandığını, tasarlanan dönüşümle bunun daha da keskinleşeceğini belirtiyor: “Oralara giden çocuğun psikolojisini çökertirsiniz. Anne babaları kaygıya itersiniz. Ebeveynler evlatları üzerinde baskı kurar. Motivasyonu kesilen öğrenci de suç öbeğine düşer. Eğitim ‘gettolaşır’ o zaman.”
 </p>
 <p class="MsoNormal">
  Ölçme ve değerlendirmedeki işleyişi de eleştiriyor Güneş: “Dünyada ‘hiçbir çocuk yeteneksiz değildir’e dayalı çoklu zekâ kuramı işletilirken, Türkiye’de hâlâ ‘Ne kadar hızlı soru çözüyor?’ ile yalnız matematik zekâ araştırılıyor. Bu da farklı yeteneklere sahip çocukları meslek lisesine ‘hapsediyor’. Derslerinde başarılı tüm çocuklar mükemmel değildir. Bazen problem boyunu aşar kendini okula verir. Başarılı zannedersiniz, oysa o cinnet getirmek üzeredir.”
 </p>
 <p class="MsoNormal">
  Nihayet şimdilerde giriş kapısı üzerinde sadece lise tabelası bulunan Türkiye genelindeki 1470 okul, 2013’te “Anadolu” unvanına kavuşacak. Böylece Ortaöğretim Genel Müdürlüğü istatistiklerine bugün itibarıyla 1354 diye yansıyan Anadolu lisesi sayısı katlanacak. Fakat mevzuatta kendilerine biçilen görevleri (1- Öğrencilerini ilgi, yetenek ve başarılarına göre yükseköğretim programlarına hazırlama 2- Yabancı dili, dünyadaki bilimsel ve teknolojik gelişmeleri izleyebilecek düzeyde öğretme) ne derece yerine getirebilirler, orası şimdilik belirsiz…
 </p>
 <p class="MsoNormal">
 </p>
 <p class="MsoNormal">
  Bir dönüşüm karnesi Genel liselerin Anadolu liselerine dönüştürülmesi yeni zannedilse de uygulama 2005-2006 döneminde başladı. İlini ve ismini vermediğimiz “SAAL” kodlu okul da bunlardan biri. 1990-91 eğitim yılında genel lise iken 1998’de “Yabancı Dil Ağırlıklı Lise/ Süper Lise” kısmı açılmış. 2005’te de Anadolu lisesi statüsü almış. Peki, kalitesi artmış mı? İşte 2004, 2007 ve 2009 üniversite sınavı bilançosu…
 </p>
 <p class="MsoNormal">
  2004 (Genel Lise): İlde imtihana katılan okul sayısı: 167. SAAL’nin puanları ve başarı sırası: Sözel 171,758/ 134. Sayısal 143,745/ 154. Eşit Ağırlık 158,182/ 150. Türkiye geneli imtihana katılan okul sayısı: 1560. Türkiye geneli ortalama: Sözel 176,831. Sayısal 149,560. Eşit Ağırlık 164,903. SAAL’nin sıralaması: Sözel 1098., Sayısal 1228., Eşit Ağırlık 1216. ÖYS (Öğrenci Yerleştirme Sınavı) yerleştirme istatistikleri: İmtihana giren SAAL’li sayısı 60. Yerleşen 9 (lisans 3, ön lisans 2 ve açık öğretim fakültesi 4). 1560 genel lise içinde 219. sırada.
 </p>
 <p class="MsoNormal">
  2007 (Genel Lise): İlde imtihana katılan okul sayısı: 188. SAAL’nin puanları ve başarı sırası: Sözel 175,922/ 156. Sayısal 152,012/ 162. Eşit Ağırlık 165,508/ 163. Türkiye geneli imtihana katılan okul sayısı: 1729. Türkiye ortalama: Sözel 179,753. Sayısal 155,585. Eşit Ağırlık 170,112. SAAL’nin sıralaması: Sözel 1147., Sayısal 1192., Eşit Ağırlık 1210. ÖYS yerleştirme istatistikleri: İmtihana giren SAAL’li: 160. Yerleşen 19 (lisans 4, ön lisans 7 ve açık öğretim fakültesi 8). 1729 genel lise arasında 339’uncu.
 </p>
 <p class="MsoNormal">
  2009 (Anadolu Lisesi): İlde imtihana katılan okul sayısı: 77. SAAL’nin puanları ve başarı sırası: Sözel: 226,398/ 75. Sayısal: 214,506/ 75. Eşit ağırlık: 229,641/ 75. Türkiye geneli imtihana katılan okul sayısı: 780. Türkiye geneli ortalama: Sözel: 230,466. Sayısal: 220,587. Eşit ağırlık: 233,796. SAAL’nin sıralaması: Sözel 503’üncü. Sayısal 435’inci. Eşit Ağırlık 453’üncü. ÖYS yerleştirme istatistikleri: İmtihana giren SAAL’li: 145. Yerleşen 103 (lisans 95, ön lisans 6 ve açık öğretim fakültesi 2). 780 Anadolu Lisesi arasında 252’nci.
 </p>
 <p class="MsoNormal">
 </p>
 <p class="MsoNormal">
  Sadettin Sabaz*: Proje reform niteliğinde
 </p>
 <p class="MsoNormal">
  <span>
  </span>
 </p>
 <p class="MsoNormal">
  -Genel liselerin Anadolu liselerine çevrilmesi hangi amaçları esas alıyor?
 </p>
 <p class="MsoNormal">
  9. Kalkınma Planı, 60. Hükümet Programı, Millî Eğitim Bakanlığı Çalışma Programı (2007-2013), Orta Vadeli Program, 2008 Yılı Programı gibi üst norm ve hükümet politika belgelerinde; ortaöğretimde okul yerine program çeşitliliğine dayanan yapıya geçilmesi var. 17. Millî Eğitim Şûrası’nda da türlerin “Genel Akademik Liseler” ve “Mesleki ve Teknik Liseler” diye yapılandırılması tavsiye kararı alındı. 2008’de de bir çalıştay düzenlendi. Sonuçta görüş ve öneriler dikkate alınarak 2008’de sistemdeki 79 okul çeşidi 15’e indirildi. Kalite ve verimlilik amacıyla, genel liselerin gerekli altyapı ve öğretmen ihtiyacıyla ilgili tedbir alınmasıyla uzun vadede ihtiyaca göre kademeli Anadolu lisesi statüsüne geçişinin devamı kararlaştırıldı. Eğitimde fırsat ve imkân eşitliğini sağlama, niteliği yükseltme, istenilen başarıya ulaşma, akademik eğitime öğrenci hazırlama, mesleki ve teknik ortaöğretime daha fazla öğrenci yönlendirme, bazı semtlerdeki genel liselerin uygun kapasiteyle hizmet vermelerini ve cazibe merkezi olmalarını sağlama amacıyla, 2010-2011 döneminden itibaren genellerin Anadolu lisesine veya mesleki teknik ortaöğretime dönüşümü başladı. Bu kapsamda, 355 genel lise Anadolu lisesine dönüştürüldü. 69 genel lise binalarıyla mesleki ve teknik ortaöğretime devredildi.
 </p>
 <p class="MsoNormal">
  -‘İlköğretim sonrası yönlendirme, başarı puanına göre yapılacak’ deniyor ancak öğrencilere fazla not verilmesi riski varken bu nasıl sağlanacak?
 </p>
 <p class="MsoNormal">
  Öğrencileri ilgi ve yetenekleri doğrultusunda yükseköğretime, mesleğe ve hayata hazırlama, asli ve yasal görevimiz. Eğitim kademeleri arası geçişlerle alan/dal seçiminde de yeteneklerine uygun yönlendirmeyi önemsiyoruz. Fakat öğretmenlerimizin öğrenci başarısını değerlendirmesiyle ilgili bu şüpheci bakışın onları üzeceğini düşünüyoruz. Çocuklarımızı emanet ettiğimiz öğretmenlerimize güvenimiz tam. Hiçbir etkenin onları objektiflikten uzaklaştırabileceğine ihtimal dahi vermiyoruz.
 </p>
 <p class="MsoNormal">
  -Anadolu lisesi sınavını kaldırıp yalnız okul başarısıyla hareket kalite düşüşüne yol açmaz mı? Galatasaray, İstanbul, Kabataş gibi marka okulların sınavsız öğrenci alması mümkün mü?
 </p>
 <p class="MsoNormal">
  Anadolu liselerine sadece ilköğretim başarı puanıyla girileceği yönünde bakanlığımızca alınmış bir karar söz konusu değil. Ancak değişim ve gelişim arayışlarının süreklilik arz etmesi kaçınılmaz. Genel liselerin Anadolu’ya dönüşümünün tamamlanma aşamasında da, öğrenci alımıyla ilgili günün şartlarına uyarlanmasına yönelik değerlendirmeler yapılacak ve en doğru karar alınacaktır.
 </p>
 <p class="MsoNormal">
  -Puanı yetmeyenin alternatifi meslek lisesi. Mesleğe ilgi ve beceri yoksa zorlama olmaz mı?
 </p>
 <p class="MsoNormal">
  9. Kalkınma Planı ile (2012-2013 dönemi için) genelde yüzde 47,2, mesleki ve teknikte 52,8 olmak üzere ortaöğretimde yüzde 100 brüt okullaşma hedeflendiği dikkate alınırsa; mesleki ve teknikte 21,54, genelde 1,84, toplamda 23,38’lik okullaşmanın 2013’e kadar artırılması gerekiyor. Ortaöğretim çağındaki nüfusumuzun, plan hedefleriyle Avrupa Birliği ülkelerindeki gibi genelde yüzde 35, mesleki ve teknikte 65 okullaşmaya ulaşılması amacıyla, mesleki ve tekniğe öğrenci akışını hızlandırmak için mesleki rehberlik, tanıtım ve yönlendirmeye önem veriyoruz. Başta kız hiçbir çocuğumuz eğitimden mahrum kalmayacak.
 </p>
 <p class="MsoNormal">
  -Ölçme sistemi matematiksel zekâ temelli. Fakat farklı zekâlara sahip öğrenci sırf okul puanı düşük diye meslek lisesine yönlendirilirse doğabilecek sıkıntılar nasıl giderilecek?
 </p>
 <p class="MsoNormal">
  Dönüşüm, okul çeşitliliğinin azaltılması ve kurumlarımızda kalitenin artırılmasına yönelik çalışmalarımızın sadece bir bölümü. Sisteme kazandırılacak yeni okul binası ve dersliklerle, çocuklarımızın mesleki ve teknik eğitimle, genel ortaöğretime talebi karşılanacak.
 </p>
 <p class="MsoNormal">
  -Derslik ve öğretmen eksiğini kapatmak için ne gibi tedbirler alınacak?
 </p>
 <p class="MsoNormal">
  Son 7 yılda 160 bin civarında derslik sisteme kazandırıldı. İllerin çoğunda fiziksel altyapı sorunu çözüldü. Önümüzdeki dönem tümünü istenilen düzeye getirmeyi hedefliyoruz. Öğretmen ihtiyacının karşılanması amacıyla, Bakanlığımızın son yıllardaki gayret ve çabaları ortada. Eğitimde altyapı ve insan kaynağı bakımından yeni ihtiyaçların çıkışını da doğal karşılamak gerekir. Nüfus artıyor, okullaşma artıyor, her şeyden önce eğitimde hedeflerimiz değişiyor. Ortaöğretimin çoğunda sınıf mevcudu 50-60’tan, 30-35 aralığına çekildi. Ama 9’uncu Kalkınma Planı hedefi 30. Gelecek öngörüleriniz, hedef ve planlarınız varsa sıkıntı yaşamanız söz konusu değil. Liselerin öğretim süresi 2005’te 3 yıldan 4’e çıkınca bir milyon civarında öğrenci sistemde kaldı, ancak derslik ve öğretmen sıkıntısı yaşanmadı.
 </p>
 <p class="MsoNormal">
  -Proje hayata geçerken eğitimle ilgili kurum ve kuruluşlardan yeterince fikir alındı mı?
 </p>
 <p class="MsoNormal">
  Okul yerine program çeşitliliği esaslı yapıya geçilmesiyle ilgili 2008’deki çalıştaya, Bakanlık merkez teşkilatından yönetici ve uzmanlar, mülki idare amirleri, YÖK ve ÖSYM temsilcileri, üniversitelerden akademisyenler, il millî eğitim müdür ve müdür yardımcıları, değişik türden okul müdürleri ve çeşitli meslek kuruluşlarından sektör temsilcileri davet edildi ve katılım sağlandı. Burada konu yeterince tartışıldı ve görüş ifade edildi.
 </p>
 <p class="MsoNormal">
  -2013, son nokta için erken bir tarih değil mi?
 </p>
 <p class="MsoNormal">
  Projenin hayata geçmesi için başlangıçta üç öğretim yılı öngörüldü. Sürecin sağlıklı tamamlanabilmesi için, uygulamanın her aşamasında değerlendirme söz konusu. Elbette gerekirse hedeflenen zaman dilimi yeniden gözden geçirilebilir. Proje reform niteliğinde ve uzun soluklu. Halkımız projeye sahip çıktı, projeyi benimsedi.
 </p>
 <p class="MsoNormal">
  -Şimdiye değin hangi eleştiriler geldi? Bunları dikkate alıp revize söz konusu mu?
 </p>
 <p class="MsoNormal">
  Hayata geçme sürecinde daha yolun başındayken, toplumun her kesiminden destek gördü. Projenin kamuoyunca iyi anlaşılabilmesi için, her yönüyle iyi anlatmamız lazım. Basın ve yayın organlarımızın yardımcı olması gerekiyor.
 </p>
 <p class="MsoNormal">
  *MEB Müsteşar Yardımcısı
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=F047DCEBE7E270F8612E4C9094B363EC?newsId=28610), [web.archive.org (arşiv bağlantısı)](http://web.archive.org/web/20110213050050/http://www.aksiyon.com.tr:80/aksiyon/newsDetail_getNewsById.action;jsessionid=F047DCEBE7E270F8612E4C9094B363EC?newsId=28610)
