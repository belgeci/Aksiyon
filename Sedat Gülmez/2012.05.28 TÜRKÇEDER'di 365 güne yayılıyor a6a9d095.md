# TÜRKÇEDER’di 365 güne yayılıyor

*Sedat Gülmez 2012.05.28*

<div class="pNewsDetailMainContent ctx_content" itemprop="articleBody">
 <p>
  Uluslararası Türkçe Derneği (TÜRKÇEDER) adı kamuoyuna, 10 yıldır tertiplenen Uluslararası Türkçe Olimpiyatları ile yansıyor. Oysa derneğin bunun dışında birçok aktivitesi var.
 </p>
 <p>
  ‘İnsanlar arasında iletişimin hız kazandığı günümüzde Türkçenin dünya dilleri arasında hak ettiği konumu ve saygınlığı elde etmesinde aktif rol almak, Türk dilinin ve kültürünün dünyaya tanıtılması, Türkçenin öğrenilip öğretilmesi, yaygınlaştırılması konusunda çalışmalar yapmak ve Türkçeyi en iyi öğrenenleri ödüllendirmek adına çeşitli faaliyetler düzenlemek…’
 </p>
 <p>
  2003’te çalışmalarına başlayan Uluslararası Türkçe Derneği’nin (TÜRKÇEDER) kuruluş amacı, bu cümlelerle tanımlanıyor. Zikredilen hedefler ekseninde de birçok alanda gayret ortaya konuyor. Fakat Türkiye kamuoyu, son 10 senedir daha fazla göz önünde bulunduğundan, çoğunlukla Uluslararası Türkçe Olimpiyatları’nı biliyor. Oysa Genel Sekreter Tuncay Öztürk’ün ifadesiyle, hizmet sahası tahmin edilenden de geniş. Önümüzdeki yıllarda var olanın da ötesine geçmek için yoğun bir çalışma yürütülüyor. Her yıl mayıs ve haziran maratonundan sonra sahneden inip perde gerisine çekilse de burada uzun bir dinlenme sürecine girmiyor. Aksine farklı alanlarda koşuyu sürdürüyor.
 </p>
 <p>
  Uluslararası Türkçe Testi (UTT), olimpiyatlardan sonra dernek etkinliklerinin en kapsamlısı. Geldiği nokta itibarıyla da Türkçenin TOEFL’ı (Test Of English As a Foreign Language) olmaya aday addediliyor. TOEFL, günümüzde dünyanın pek çok merkezinde düzenleniyor ve birçok kurum ve kuruluş buradan alınan sonuçları referans kabul ediyor. İşte UTT de benzer akışı Türkçeye tatbik ediyor. TÜRKÇEDER bu sınavı Dilset Yayınları ve Fatih Üniversitesi işbirliğiyle gerçekleştiriyor. İmtihan, Avrupa Dil Pasaportu kriterlerine göre 8 seviyede yapılmakta, A1, A2, B1, B2, C1. Altı yıldır uygulanan teste ilk yıl 10 ülkeden 5000 öğrenci iştirak etmiş. Bu sayı ikinci senede 12, üçüncüde 20, ardından 25 ve nihayet son iki yılda 30 ve 35 bine ulaşmış. Test, internet üzerinden bilgisayar merkezli yapılıyor. Katılımcı öğrencilere seviyelerine göre sertifika veriliyor. Türkçeyi yeni öğrenen bütün yabancı öğrencilere de iştirak imkânı sunuluyor.
 </p>
 <p>
  Diğer bir hizmet Yabancılara Türkçe Öğretimi Seminerleri’nde ise talep üzerine derneğin görevlendirdiği eğitimciler Türkçe öğretimine dair tecrübelerini paylaşıyor. Türkçe öğretmenleriyle zümre çalışmaları yapılıyor ki bugüne kadar söz konusu etkinlik 50 ülkede gerçekleştirilmiş. Yine mesleğe yeni başlayacak aday öğretmenlere yetiştirme seminerleri de sürecin bir başka halkası. Burada da “Türkçenin Tarihçesi ve Divan-ı Lügatit Türk”, “Bilgisayarla Türkçe Öğretimi”, “Edebiyat Kanalıyla Türkçe Eğitimi”, “Uygulamalı Ders Örnekleri” gibi başlıklar altında sahasında yetkin isimlerin bilgilerinden faydalanılıyor.
 </p>
 <p>
  Her sene mayısta yayımlanan “Türkçe Olimpiyatları Dergisi” ile yabancılara Türkçe öğretimi ders kitapları (Dilset Yayınları hazırlıyor), TÜRKÇEDER’in bir diğer faaliyeti. Buraya kadar sıralananlar hâlihazırda yürütülen çalışmalar. Ya bundan sonrası? Önce Uluslararası Türkologlar Buluşması… Nüveleri 2012 itibarıyla atılan ama gelecek yıllarda daha da genişletilmesi düşünülen, dünya genelinde Türk dili, tarihi, edebiyatı, kültürü ve sanatı üzerine çalışan bilim adamlarına, uzmanlara ve araştırmacılara fikir alışverişi fırsatı sunan bir organizasyon. Ve öteki çalışmalar… TÜRKÇEDER Yazar Okulu; yazmaya ve okumaya meyilli, kabiliyetli, ilgili insanlara çıkış yolu gösterme, ufuk açma ve ellerinden tutma hedefiyle tasarlanıyor. Türkçe İzleme Komiteleri’nin fonksiyonu ise dilin doğru kullanılmasına dair tahlil ve değerlendirmeler, basın yayında Türkçe konusundaki yayınların duyurulması ve teşviki amaçlanmakta. Türk Dünyasına Yönelik Ortak Dil ve Edebiyat Çalışmaları, Uzaktan Türkçe Öğretim Sistemi, Hakemli Dergi, nihayet Türk Dili Müzesi, TÜRKÇEDER’in yakın geleceğe ilişkin büyülü ama gerçekleşmesi mümkün hedefleri…
 </p>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-32699-173-turkcederdi-365-gune-yayiliyor.html), [web.archive.org (arşiv bağlantısı)](http://web.archive.org/web/20151119125510/http://www.aksiyon.com.tr/aksiyon/haber-32699-173-turkcederdi-365-gune-yayiliyor.html)
