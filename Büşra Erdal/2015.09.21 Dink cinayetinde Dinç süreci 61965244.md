# Dink cinayetinde Dinç süreci

*Büşra Erdal 2015.09.21*

<div class="pNewsDetailMainContent ctx_content" itemprop="articleBody">
 <blockquote>
  <p>
   Eski Trabzon İstihbarat Şube Müdürü Engin Dinç’in soruşturma savcısına ‘şüpheli’ kimliği ile ifade verdiği ortaya çıktı. İfade, soruşturmanın seyrini değiştirecek önemde.
  </p>
 </blockquote>
 <p>
  Gazeteci Hrant Dink cinayeti, Türk yargı tarihine karanlık bir dava dosyası olarak geçti. 19 Ocak 2007 tarihindeki cinayet, planlanışı ve işlenişi ile derin devleti, işleniş süreci ile ilgili de güvenlik bürokrasisinin hastalıklı yanını ortaya serdi. Cinayetin Türk derin devlet yapılanması Ergenekon’un bir operasyonu olduğu gündeme geldi ama bu yönde bir yargılama yapılmadı. ‘Terör örgütü’ suçlaması ile iddianame hazırlansa da mahkeme ‘örgüt yok’ kararı verdi. Yargıtay’ın ‘örgüt var, ama terör örgütü değil’ şeklindeki bozma kararından sonra yeniden başlayan yargılama, AKP iktidarının başlattığı ‘paralel’ adı altındaki cadı avından nasibini aldı. AKP iktidarı, derin devlet faktörünün üstünü kapatarak cinayeti dönemin emniyet müdürlerinin üstüne yıkmak istiyor. Bu amaçla dönemin Trabzon Emniyet Müdürü Ramazan Akyürek ve dönemin İstihbarat Daire Başkanlığı C Şube Müdürü Ali Fuat Yılmazer tutuklandı. Ancak cinayet sürecinde kritik bir konumda olan dönemin Trabzon İstihbarat Şube Müdürü Engin Dinç’in ifadesi uzun süre alınamadı. Değil tutuklanmak, Akyürek’ten boşaltılan İstihbarat Daire Başkanlığı’na terfi ettirilen Dinç, uzun süre Cumhuriyet Başsavcılığı Terör ve Örgütlü Suçlar Bürosu Savcısı Gökalp Kökçü’nün ifade davetlerine karşılık vermedi. Aylarca iktidar tarafından korunduğu izlenimi veren Dinç’in geçen günlerde Çağlayan Adliyesi’ne giderek soruşturma savcısına ‘şüpheli’ kimliği ile ifade verdiği ortaya çıktı. Hükümetin de itibar ettiği bir isim olan İstihbarat Daire Başkanı’nın verdiği ifade, Dink cinayetiyle ilgili soruşturmanın seyrini değiştirecek önemde.
 </p>
 <p>
  Dink’in avukatlarının iki yıldır ifade vermesini istediği Dinç, kritik açıklamalarda bulunuyor. Dink cinayetinde ‘büyük abi’ olarak anılan Erhan Tuncel’i, kendi talebi ve Akyürek’in de onayıyla ‘yardımcı istihbarat elemanı’ olarak kullandığını belirtiyor. Rutin dışına çıkarak makamında da görüştüğü Tuncel’in bilgi sakladığını söyleyen Engin Dinç, Yasin Hayal’in Dink’e yönelik eylem hazırlığında olduğunu öğrendikleri andan itibaren Tuncel’i daha dikkatli olması için bizzat uyardığını dile getiriyor. Tuncel’den, cinayetten vazgeçmesi için Hayal’e telkinde bulunmasını istediğini aktarıyor.
 </p>
 <p>
  Dinç, Dink cinayeti sürecini ise şöyle anlatıyor: “Yasin Hayal’in Hrant Dink’e yönelik bir eylem gerçekleştirebileceği, yapı olarak bu kapasitede olduğu değerlendirmesiyle, gecikmeye mahal vermeden aynı gün gereği için İstanbul İstihbarat Şube Müdürlüğü’ne, bilgi için de İstihbarat Daire Başkanlığı’na haber gönderilmiştir. Ayrıca konuyu telefonla arayarak şifahen de söyledim. Tuncel’den Dink suikastına ilişkin en önemli bilgiyi 15 Şubat 2006’da aldık. Bu bilgiyi 17 Şubat 2006’da rapora dönüştürerek Ankara ve İstanbul’a ilettik.”
 </p>
 <p>
  Dinç, ham istihbarat notu gönderip konunun önemine dair İstanbul istihbaratını da telefonla arayıp bizzat uyardığını kaydediyor. Şu an Akyürek ve Yılmazer’in tutuklandığı soruşturmanın ana suçlaması olan “Dink suikastında Trabzon Emniyeti, İstanbul’u bilgilendirmedi” iddialarını yalanlayan Dinç, İstanbul Emniyeti ve İstihbarat Dairesi’ne hem yazılı olarak hem de telefonla bilgi verdiklerini kaydediyor. O dönem Trabzon Emniyeti’nin üzerine düşen vazifeyi yerine getirdiğini ifade eden Dinç, bu şekilde cinayetten İstanbul’u sorumlu tutuyor. Bu beyanlar da ‘cinayet milliyetçi duygularla işlenmiş’ açıklamasıyla gündeme gelen dönemin İstanbul Emniyet Müdürü Celalettin Cerrah ve İstanbul İstihbarat Şube Müdürü Ahmet İlhan Güler’in ifadelerini yalanlıyor. Çünkü Cerrah ve Güler, savcıya verdikleri ifadelerinde Dink’in öldürüleceğine dair istihbarat notunun İstanbul’a gönderilmediğini söylemişlerdi. Dinç, gönderdiklerini söyleyerek Akyürek ve Yılmazer’in savunmalarını destekliyor.
 </p>
 <p>
  Sonuç olarak, Dinç’in bu açıklamaları, dosyadaki karanlık noktaları deşifre ediyor. Dink’in genel yayın yönetmeni olduğu Agos’un ‘Bu dava paralele sığmaz’ diyerek tepki gösterdiği kumpas, şimdi de bizzat İstihbarat Daire Başkanı tarafından yalanlanıyor. Dink cinayetinde İstanbul İstihbarat Şube ve İstanbul Valiliği zan altında.
 </p>
</div>


Kaynak: [www.aksiyon.com.tr](http://www.aksiyon.com.tr/guncel/dink-cinayetinde-dinc-sureci_552334), [web.archive.org (arşiv bağlantısı)](http://web.archive.org/web/20160109201206/http://www.aksiyon.com.tr/guncel/dink-cinayetinde-dinc-sureci_552334)
