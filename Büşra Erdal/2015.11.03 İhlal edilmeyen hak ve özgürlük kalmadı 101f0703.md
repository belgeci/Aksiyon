# İhlal edilmeyen hak ve özgürlük kalmadı

*Büşra Erdal 2015.11.03*

<div class="pNewsDetailMainContent ctx_content" itemprop="articleBody">
 <p>
  Koza İpek Holding ve İpek Medya Grubu’na polis zoruyla el koyulması sürecinde Anayasa, kanunlar ve uluslararası sözleşmeler ihlal edildi.Terörle bu kadar içiçe bir ülkede 10 yıllık kanun ilk ve tek olarak bir medya patronuna uygulandı.
 </p>
 <p>
  Bugün TV ve Kanaltürk kanalları ile Bugün ve Millet gazetelerini bünyesinde barındıran İpek Holding, bir kanun maddesi bahane edilerek gasbedildi. Ceza Muhakemesi Kanunu (CMK) 133’e göre, ‘terör örgütü’ iddiasıyla İpek Medya Grubu ve onun üzerinden diğer şirketlere ‘kayyum’ atandı. İpek Medya’nın muhalif yayınlarının ‘terör’ iddiasına gerekçe yapıldığı bu hukuksuz süreçte, atanan kayyumların ilk işi polis zoruyla ekran karartarak televizyon yayınını durdurmak ve gazetelere müdahale etmek oldu. Bugün ve Millet gazeteleri yandaş hâle getirildi. Bu şekilde, bir savcının talebi ve bir sulh ceza hâkiminin kararıyla yapılan el koymanın ‘gasp’, amacın da muhalif yayın yapan medya organlarını susturmak olduğu çok net görüldü. Uluslararası sözleşmelere, Anayasa’ya ve kanunlara aykırı olan bu el koyma işleminin, ilgililerin yargılanacağı, devletin de tazminat ödemek zorunda kalacağı bir sona gidiyor.
 </p>
 <p>
  İpek Medya’ya kayyum atanması sürecinin hukuk devleti mantığında bir karşılığı ve yeri yok. 2005’te yürürlüğe giren CMK’nın 133. maddesinde, katalog suçlar (zimmet, terör örgütü, insan kaçakçılığı, cinsel istismar, rüşvet...) kapsamında suç işleyen bir şirkete ‘kayyum’ atanabileceği düzenleniyor. Koza İpek Holding’e bu madde uyarınca ‘terör örgütü’ suçlamasıyla kayyum atanması, el koyma ve gasp anlamına gelen bir uygulama. 2015 Türkiye’sinde ise bir işadamının hukukun meşru kuralları ve anayasal olarak ‘teşebbüs hürriyeti’ kapsamında emeğiyle elde ettiği malvarlığına el koyma, ‘devlet eliyle gasp’tan başka bir şey değil. Sosyolog Ali Bulaç’ın tabiriyle bu, daha çok İslamiyet öncesi ‘cahiliye dönemi âdetleri’ne benziyor.
 </p>
 <p>
  O KANUN TEK İPEK’E UYGULANDI
 </p>
 <p>
  ‘Kayyum’ görünümlü şirket gasbı, savcı Musa Yücel’in talebi doğrultusunda, dönemin başbakanı Erdoğan’ın ‘proje’ olarak duyurduğu sulh ceza mahkemelerinin bir hâkiminin, Yunus Süer’in, kararıyla yapıldı. Uluslararası mali denetim şirketleri de dâhil yapılan incelemelerde hiçbir hukuki sorun bulunamayan holdinge, yetersizlikleri yazdıkları metne yansıyan üç bilirkişinin hazırladığı rapor gerekçe gösterilerek el koyuldu.
 </p>
 <p>
  2005’te yürürlüğe giren CMK’nın 133. maddesi, 10 yıl sonra ilk ve tek Akın İpek’in 22 şirketi için uygulandı. Türkiye’de terör eylemi, insan kaçakçılığı, zimmet gibi katalog suçlardan her gün yeni bir soruşturma açılıp çok sayıda dava görülürken; ilk kez Koza İpek Holding için  bu maddenin hayata geçirilmesi, hukuk devleti adına ibret verici.
 </p>
 <p>
  İşte, İpek Medya Grubu ve Koza İpek Holding’e adım adım hukuksuz çöküş süreci:
 </p>
 <p>
  - Holding’in sahibi Akın İpek’e karşı havuz medyasında uzun zamandır karalama kampanyası yapılıyordu. İpek hakkında geçen aylarda “terör” soruşturması açılmış, yakalama kararı çıkartılmıştı. Uyduruk bir terör örgütü soruşturmasına gerekçe ise İpek Medya’nın yaptığı yayınlar. Yani, AKP iktidarına muhalif yayınlar, terör gerekçesi yapıldı.
  <br/>
  - Bu süreçte ikinci adım, bilirkişi raporu hazırlanması oldu. Koza İpek Holding’in yönetimine kayyum atanmasına gerekçe gösterilen skandal bilirkişi raporunu hazırlayan Polis Akademisi Adli Bilimler Enstitüsü Müdürü Prof. Dr. Şafak Ertan Çomaklı’nın Twitter’da ‘hakaret performansı’ ve AK Partili paylaşımları şaşırtmadı. Tamamen tahmin ve izlenim üzerine yazılmış raporda, ortaya çıkarılmış tek bir somut hukuksuz eylem olmadığı gibi yüksek bağış yapmak ve holdingin ‘mükemmel mali sistemi’ kuvvetli suç şüphesi sayılmış.
  <br/>
  - Atanan kayyumlar da çok farklı değil. Ya AK Parti teşkilatından ya da AK Parti yandaşı. Bu şekilde görülüyor ki iktidar ‘örtülü el koyma’ya ‘kayyum atama’ adını vererek yandaşları ve üyeleriyle holdinge çöküyor. Geçmişte banka sahiplerinin yaptıkları usulsüzlükler ve bankalarında millete ait paraları zimmetlerine geçirdikleri iddiası ile medya organlarına TMSF (Tasarruf Mevduatı Sigorta Fonu) tarafından el koyulmuştu. Koza İpek Holding’in bankası olmadığı gibi, para akışı ve mali durumunda da hiçbir hukuki sorun tespit edilememiş. Geriye tek bahane kalmış; her muhalifi içine atabileceği CMK 133’e göre ‘terör torbası’…
  <br/>
  - CMK 133’e göre kayyum atanması içinse, öncelikle süreç sonunda yargı kararı verildiğinde suça dair kesin mahkûmiyet çıkacağını gösterir somut delil ve kuvvetli şüphe bulunması gerekiyor. Sulh ceza hâkimi kararında bunu gösteren tek bir delil yok.
  <br/>
  - CMK 133, kayyum uygulamasının Medeni Kanun’daki kurallara göre işleyeceğini belirtiyor. Medeni Kanun ise atanan kayyumun şirket yönetimini devralma ve değiştirme değil, ‘denetim’ yetkisine sahip olacağını söylüyor. Yani kayyumun, İpek Medya’nın yayın politikasına karışma, şirket aleyhine faaliyette bulunma hak ve yetkisi olamaz. Tabii bu denetim, medya şirketleri söz konusu olunca daha kritik bir konu. CMK 133, ruh ve uygulama olarak medya organlarına uygulanması mümkün olmayan bir düzenleme. Anayasa’nın 30. maddesi, basın araç ve gereçlerinin suç aleti gerekçesiyle zapt ve müsadere edilemeyeceğini belirtiyor. CMK, hukuk hiyerarşisinde üstündeki Anayasa 30’a aykırı olarak uygulanamaz.
  <br/>
  - Kayyumun atanması esas olarak hukuksuz olduğu gibi, şekli süreç de kanuna uygun olmadı. Ankara 5. Sulh Ceza Hâkimi, kararında, kayyumun, atanma kararının Ticaret Sicil Gazetesi’nde yayımlanmasından sonra göreve başlayacağına hükmetti. Ancak karar yayımlanmadan ve kanuni süreç tamamlanmadan kayyumlar Koza İpek Holding’e polis zoruyla girdi. Bu durumda, kayyumluk müessesesinin kötüye kullanıldığı ve ortaya çıkan zararın önce kayyum, sonra da devletten karşılanacağı Kanun’da düzenlenmiş.
  <br/>
  - Medeni Kanun’a göre kayyum, şirketin denetim ve gözetiminden sorumlu. Kafasına estiği gibi keyfî şekilde işten çıkarma, hele medya organında yayın içeriğine müdahale etme hakkına sahip değil. Ama kanun bunu söylese de polis zoruyla ekran karartma ve sebepsiz işten çıkarma ve göreve son vermeler oldu. Yani doğrudan Anayasa’nın ‘basın hürdür, sansür edilemez’ maddesinin ihlali müebbet hapis gerektiren bir suç. Bu şekilde her adımı hukuka ve Anayasa’ya aykırı bir süreç.
 </p>
 <p>
  Şimdi Koza İpek Holding ve İpek Medya Grubu avukatları kayyum atanması kararına itiraz edecek. Geriye sadece yargı mensuplarının yapılan yanlıştan geri dönüp ‘hukuka’ sahip çıkmaları kalıyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/kapak/ihlal-edilmeyen-hak-ve-ozgurluk-kalmadi_552771), [web.archive.org (arşiv bağlantısı)](http://web.archive.org/web/20151104010153/http://www.aksiyon.com.tr:80/kapak/ihlal-edilmeyen-hak-ve-ozgurluk-kalmadi_552771)
