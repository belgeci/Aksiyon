# Darbe davaları da sıfırlanıyor

*Büşra Erdal 2015.03.10*

<div class="pNewsDetailMainContent" itemprop="articleBody">
 <p>
  2003’te AKP iktidarına yönelik darbe hazırlığının belgelerini savcılığa iletip balyoz davası’nın başlamasına vesile olan gazeteci Mehmet Baransu’nun tutuklanmasıyla koca bir soru işareti oluştu: 1. Ordu’daki planların üzeri örtülecekse iktidar hangi vesayetle mücadele etti?
 </p>
 <p>
  Balyoz ve diğer darbe davalarının adından söz ettiren gazetecisi Mehmet Baransu tutuklandı. Özel kurulmuş Sulh Ceza Hâkimliği önüne çıkarılan Baransu’nun  hapse atılma gerekçesi ise Türk Ceza Kanunu’nun (TCK) 326. ve 327. maddelerine göre, “Devletin güvenliğine ilişkin belgeleri tahrip etme, amacı dışında kullanma, hile ile alma, çalma”, “Devlerin güvenliğine ilişkin gizli belgeleri temin etme”. Bu gelişmeler, Balyoz Davası’na dair tartışmaları tekrar gündeme taşıdı.
 </p>
 <p>
  Türkiye’nin yakın tarihteki en ciddi ve açık darbe hazırlığı olan Balyoz planlarıyla ilgili yargılama tartışmalar eşliğinde yapıldı. İstanbul 10. Ağır Ceza Mahkemesi’nce mahkûmiyetle sonuçlandırılan dosya, Yargı-tay’ın onamasına rağmen bireysel başvurularla Anayasa Mahkemesi’ne (AYM) gitti. Bu sırada 17-25 Aralık yolsuzluk ve rüşvet soruşturmaları ortaya çıktı. Yolsuzluk soruşturmaları sonrası yargı yeniden yapılandırıldı. Bu sırada AYM de  ‘hak ihlali var” kararı verince Balyoz Davası için yeni görevlendirilen mahkeme tüm sanıkları tahliye etti. Yeniden yargılama başlamış, tanık olarak emekli orgeneraller Hilmi Özkök ve Aytaç Yalman dinlenmiş, sanık avukatlarının onayladığı bilirkişiler dosyaya yeni rapor sunmuşken ilginç bir gelişme yaşandı. Gazeteci Baransu, Balyoz Planı’nın örtülü olarak görüşüldüğü Egemen Harekât Planı’nı 5 yıl önce elde edip deşifre ettiği iddiasıyla tutuklandı. Genelkurmay, suçlama konusu Egemen Harekât Planı’nı (resmî olarak adı Ertuğrul Planı) yenisi ihdas edildiği için 2008’de imha ettiğini savcılığa bildirmesine rağmen tutuklama yapıldı. Yani zaten Türk Silahlı Kuvvetleri için güncelliğini yitirmiş ve bu amaçla imha edilmiş bir belge var ortada. Baransu’nun göstermelik bir nedenle tutuklanması, yıllarca darbecilikle verilen mücadelenin sıfırlandığının göstergesi. Bir zamanların ‘dokunulmazları’, bir kez dokunulmuş olmanın intikamını alıyor.
 </p>
 <p>
  <img alt="" src="http://web.archive.org/web/20150731073930im_/http://medya.aksiyon.com.tr//aksiyon/2015/03/10/566086.jpg "/>
 </p>
 <p>
  <strong>
   Darbecilikte devamlılık esas!
  </strong>
 </p>
 <p>
  Balyoz Davası’nda, darbecilik fikri ve eylemiyle marka olmuş bir isim olan emekli Orgeneral Çetin Doğan’ın başında olduğu bir cunta yargılandı. Yargılama sırasında (18 ve 19. duruşmalar) 27 Mayıs Darbesi’ne katıldığını ve 28 Şubat’ı gerçekleştiren Batı Çalışma Grubu’nu (BÇG) kurup 6 ay başkanlığını yaptığını itiraf eden bir isim Doğan. Hatta Doğan’ın 28 Şubat’ın mimarı olan BÇG’si, bundan birkaç yıl sonra dönemin Jandarma Genel Komutanı Şener Eruygur’un kurduğu “Cumhuriyet Çalışma Grubu’nun (CÇG) fikir babası. Yani, 21. Yüzyıl Türkiye’sinde askerin bir kesiminde darbe fikrinin bitmediğinin, tecrübeler aktarılarak darbeciliğin devam ettirildiğinin göstergesi. Aynen, Balyoz Planı’nın 80 Darbesi’nin Bayrak Harekât Planı’nı örnek alması gibi. Yani darbecilikte devamlılık esas.
 </p>
 <p>
  Gazeteci Mehmet Baransu tarafından Taraf Gazetesi’nde yayınladıktan sonra savcılığa  teslim edilen Balyoz Planı, darbe teşebbüslerinin ciddi örneklerinden biri. 20 Ocak 2010’da başlayan soruşturma kapsamında 3 ayrı iddianame hazırlandı. 16 Aralık 2010’da ilk duruşması yapılan ve 21 Eylül 2012’de sona eren davada toplam 361 sanık yargılandı. Sanıklar hakkında “darbe teşebbüsü” suçlamasıyla 15 yıldan 20 yıla kadar hapis cezaları talep edildi. İstanbul 10. Ağır Ceza Mahkemesi, 361 sanıktan 325’ini darbe teşebbüsü” suçundan 13 yıl 4 ay ile 20 yıl arasında çeşitli hapis cezalarına çarptırdı. Temyiz üzerine Yargıtay 9. Ceza Dairesi 325 sanıktan 88’i hakkında verilen mahkûmiyeti bozdu, 237 sanık hakkındakini ise onadı. Bu şekilde başta Çetin Doğan olmak üzere kuvvet komutanlarının aldığı yirmişer yıl hapis cezaları kesinleşmiş oldu. Ancak mahkûmların 2010 referandumu ile anayasal bir hak olarak getirilen ‘bireysel başvuru’ kapsamında başvurduğu AYM “hak ihlali” kararı verince dosya yeniden açıldı ve sanıklar tahliye edildi. Peki, generalleri önce mahkûm ettiren yargı sürecinin delilleri neler?
  <br>
   <br>
    <strong>
     Balyoz’un ilk delilleri
    </strong>
   </br>
  </br>
 </p>
 <p>
  Balyoz’un ilk delilleri, Mehmet Baransu’nun Ocak 2010’da İstanbul Başsavcı Vekilliği’ne teslim ettiği 2 bin 229 sayfa yazılı belge, 19 adet CD ve 10 adet teyp (ses bandı) kasetinden oluşuyor. Dönemin Başsavcı Vekili Turan Çolakkadı bir tutanakla bunu kayda alıyor. Sanıklarca ‘sahte’ olduğu iddia edilen 11, 16 ve 17 no’lu CD’lerde, darbeye zemin hazırlama amaçlı hükümete yönelik Hava Kuvvetleri’nin tasarladığı Oraj ve Deniz Kuvvetleri’nin hazırladığı Suga eylem planları; gayrimüslim cemaat önderlerine yönelik ‘Sakal’ ve Çarşaf planları yer alıyor. İddianameye göre, 12 Eylül Darbesi’nde uygulanan Bayrak Harekât Planı’nın örnek alındığı Balyoz Darbe Planı ‘İstihbarat faaliyetleri, askerî müdahale için zemin hazırlama, askerî müdahale, millî mutabakat hükümeti ve son olarak yürütmenin hükümete devri için seçim yapılması” şeklinde  5 aşamadan oluşuyor. Dosyaya göre istihbarat faaliyetleri (fişlemeler) yapılmış,  Oraj, Suga, Çarşaf ve Sakal gibi planlarla da darbeye zemin hazırlamak için kaos eylemleri yapılacaktı.
 </p>
 <p>
  Ses kayıtları ise Genelkur-may’ın programına göre, 1. Ordu Komutanlığı’nın 5-7 Mart 2003’te dış güvenliği konu alan bir seminerine ait. Dava dosyasındaki resmî yazışmalara göre, “Egemen Harekât Planı” olarak anılan ‘Ertuğrul Harekat Planı’nın görüşüldüğü bu seminerin konusu aslında ‘dış tehdit’. Ancak KKK izin vermemesine rağmen ‘iç tehdit’ görüşülüyor. Bu durum iddianamelerde, Kara Kuvvetleri Komutanlığı’nın emrine aykırı olarak, Olasılığı En Yüksek Tehlikeli Senaryo’nun (OEYTS) oynandığı şeklinde ifade edilerek tüm yazışmalar, seminer ses kayıt çözümleri, ifadeler ve elde edilen deliller, birlikte değerlendirildiğinde, plan seminerinin asıl amacının, “Balyoz Güvenlik Harekât Planı’nı görüşmek” olduğunun anlaşıldığı kaydediliyor. Çetin Doğan, 11 No’lu CD’deki Balyoz Planı’nda olduğu gibi millî mutabakat hükümetinden bahsediyor. Nitekim o seminere görevli olarak 162 asker katılmışken bunlardan sadece 48’i Balyoz dava dosyasında sanık olarak yer aldı. Yani, Balyoz Planı’ndan haberdar olup cuntaya dâhil olduğu iddia edilen sadece 48 asker. Diğer sanıklar ise belgelerde adı geçen, fişlemeler yapan ve “onurlu görevi kabul eden” askerler.
 </p>
 <p>
  Balyoz Darbe Planı soruşturmasını yürüten savcılar, keyfî olarak kararlar vermiyor. Belgeler daha en başta hem Genelkurmay  hem de TÜBİTAK tarafından inceleniyor. 1. Ordu Komutanlığı Askerî Savcılığı’nca görevlendirilen bilirkişinin hazırladığı Şubat 2010 tarihli raporda, gerçek olması hâlinde Balyoz’un sıkıyönetim döneminde uygulanacak tedbirlerin ötesinde plan ve faaliyetleri içerdiği ve hükümeti devirip devlet idaresine el koymayı öngördüğü belirtiliyor. Ve bilirkişi bu raporundan sonra 1. Ordu Komutanlığı’ndan sürülüyor. Aynı tarihte TÜBİTAK, Balyoz planlarının yer aldığı söz konusu CD’lerde sonradan herhangi bir ekleme çıkarma yapılmadığı, üst verilerin uyumlu olduğu tespitinde bulunuyor. Bu raporlar üzerine Çetin Doğan’ın da aralarında bulunduğu gruba dair ilk tutuklamalar gerçekleşiyor.  Daha sonra 1. Ordu Komutanlığı Askerî Savcılığı’nca hazırlanan ikinci raporda ilk kez 11 ve 17 No’lu CD’lerle ilgili “sahtecilik” iddiası gündeme getiriliyor. Zaten Balyoz sanıklarının savunma stratejisi de bu rapor üzerine kuruluyor. İlk başta bu iki CD ile ilgili sahtecilik iddiası varken sonra da 16 NO’lu CD’yi buna ekliyorlar. Savcılık, bu rapor üzerine TÜBİTAK’tan tekrar ayrıntılı rapor istiyor. TÜBİTAK, Haziran 2010 tarihli ikinci raporunda önceki raporda çelişki olmadığını, CD’lerin bir kere kaydedildiğini, sahtecilik iddialarının doğru olmadığını tekrarlıyor. Savcılık da 2 askerî savcılık, 2 de TÜBİTAK olmak üzere 4 raporu yeterli görerek dava açıyor.
 </p>
 <p>
  <img alt="" src="http://web.archive.org/web/20150731073930im_/http://medya.aksiyon.com.tr//aksiyon/2015/03/10/566087.jpg"/>
  <br>
   <br>
    <strong>
     Gölcük’teki belgeler milat oldu
    </strong>
   </br>
  </br>
 </p>
 <p>
  Savcılığın 196 sanıklı ilk iddianamesi kabul edilmiş ve dava için 16 Aralık 2010 tarihi verilmişken yeni bir gelişme yaşanıyor. İhbar üzerine Gölcük Donanma Komutanlığı İstihbarat Karşı Koyma (İKK) biriminde mahkeme kararı ile yapılan aramada zemine saklanmış bir şekilde 9 torba belge bulunuyor. 2 savcı ve askerî yetkililer eşliğinde yapılan aramada ele geçirilen torbalar içinde, Balyoz Planı’nı doğrulayan SUGA Eylem Planı ve fişleme belgeleri bulunuyor. Yani o güne kadar sahte olduğu iddia edilen belgelerin bir örneği, Donanma’nın kalbinden çıkıyor. Hemen orada imajı alınan bu dijital belgelerin asılları komutanlığa teslim edilirken, yazılı belgeler de paraf atılarak teslim alınıyor. İKK’da görev yapan Astsubay Erdinç Yıldız da savcılık ifadesinde torbaları komutanı Binbaşı Kemalettin Yakar’ın talimatı ile zemine koyduğunu anlatıyor. Şifreli kapısı olan bu odaya dışarıdan kimsenin girip belge koyma imkânı olmadığı gibi, odaya giren herkesin de kayıt altına alındığı bir gerçek. CMK’ya uygun bir şekilde gerçekleştirilen arama sonrası Balyoz Planı’nın devamı olan belgeler 42 klasör hâlinde İstanbul 10. Ağır Ceza Mahkemesi’ne gönderiliyor. Bu belgelerin devamı ise Eskişehir’de emekli Albay Hakan Büyük’ün evinde bulunuyor. Gölcük’te Suga’nın devamı var, Eskişehir’de ise darbe olduktan sonra sanıkları korumak için hazırlanan “ihtimalat” planı...
 </p>
 <p>
  İKK’da görev yapan askerlerin dosyaya giren beyanlarına göre, Balyoz belgelerinin içindeki 5 no’lu hard disk ve CD, 2008’den beri Donanma’da bulunuyor. Sanıklar Binbaşı Kemalettin Yakar, Mehmet Cem Çağlar ve Erdinç Yıldız tarafından İKK’da muhafaza altına alınmış. Genelkurmay tarafından 5 Aralık 2014’te savcılığa gönderilen ve gazeteci Baransu’nun tutuklanmasına delil yapılan yazıda ise 2003’teki seminerin konusu olan Ertuğrul (Egemen) Planı’nın yenisi ihdas edildiği için 2008’de imha edildiği yazıyor. Buradan da anlaşılıyor ki Genelkurmay asıl belgeleri artık 5 yıl süresi dolduğu için imha etmiş. Bundan iki ihtimal çıkıyor; ya Genelkurmay’da “imha edildi” diye kayıtlara düşen belgeler aslında imha edilmeyip Donanma’ya götürülüp kopyası alınıyor veya aslı imha edilip kopyaları belli merkezlerde saklanıyor. Ayrıca Balyoz dosyasındaki bilgilere göre, 2008’de Donanma’ya götürülen Balyoz belgeleri Temmuz 2009’da 5 No’lu hard diske aktarılmış. Donanma’daki aramada bulunan ve oradaki görevli askerlerin şifreleri ile kullanılan hard disk de işte bu. Mahkeme ve Yargıtay, askerî bilirkişinin “sahtecilik” iddialarını da belgelerin ele geçirilene kadar sanıkların elinde olduğunu ifade ederek ciddiye almıyor. Sanıkların aldığı bilirkişi raporlarında yer alan ‘CD’lerde seminer tarihinden sonraki yıllara ait yazılımlar kullanılmış, sonraki yıllara ait bilgiler var, dolayısıyla sahte’ tezine de katılmıyor. “Belgelerde yapılan bir güncelleme varsa bu bizzat sanıklar tarafından yapılmıştır.” diyerek son noktayı koyuyor.
 </p>
 <p>
  Hem mahkeme hem de Yargıtay’ın delillere dair vardıkları sonuçlar da özetle şöyle: 5-7 Mart 2003 tarihli seminere ait ve bizzat Çetin Doğan tarafından kayda aldırılmış ses kayıtları ile Balyoz Harekat Planı içerik olarak örtüşüyor. Seminerde dış tehdit konulu Egemen (Ertuğrul) Planı görüşülmesi gerekirken, Doğan, iç tehdit konulu “Olasılığı En Yüksek Tehlikeli Senaryo’yu (OEYTS) hazırlatıyor. Ve Doğan’ın 20 Aralık 2002’deki resmî belge olan ‘Karargâh’ değerlendirmesi de bu OEYTS ile aynı içerikte. Yani 1. Ordu bünyesindeki resmî yazışmalar ve raporlar, Balyoz’dan izler taşıyor. Sahte olduğu iddia edilen CD’lerin aslında diğer CD’lerin devamı olduğu açıklanıyor. İkinci temel nokta, CD’lerde yer alan Balyoz, Oraj, Suga harekât planları ile Çarşaf ve Sakal eylem planlarının en önemli teyidi, 5-7 Mart 2003’teki seminer ses kayıtları ve bu seminerde kullanılan slaytlar. Slaytlarda tutuklanacak gerçek kişilerin, dernek ve vakıf yöneticilerinin isimleri var. Zaten sanıklar ve vekilleri slaytlara ve ses kayıtlarına hiç değinmiyor, onları gözden kaçırıyor. Bilinçli olarak CD’lere yükleniyor. Bu durum da “İKK’da istihbarat karşı koyma tekniği kapsamında bilerek bu belgelere eklemeler mi yapıldı?’ iddiasını akla getiriyor. Bütün askerî yetkililer, plan seminerinde gerçek kişi ve yer ismi konuşulamayacağı görüşünde. Eski Genelkurmay Başkanı Yaşar Büyükanıt, seminer sonuç raporunu, hukuken sorunlu görüldüğü için hukukçulara incelettirdiğini söylüyor.
 </p>
 <p>
  <img alt="" src="http://web.archive.org/web/20150731073930im_/http://medya.aksiyon.com.tr//aksiyon/2015/03/10/566088.jpg "/>
 </p>
 <p>
  <strong>
   “ASLINDA PLAN İÇ GÜVENLİĞE YÖNELİK”
  </strong>
 </p>
 <p>
  Seminer ses kayıtlarından Balyoz Planı’na uyan Çetin Doğan’a ait sözler: “... Bundan birkaç ay evvel öngördüğümüz senaryodan daha kötüsüne mi gidecek bilmiyorum, öyle bazı endişe verecek gelişmeler de var”, “Bu bir jenerik senaryo ama günümüzdeki gelişmelerle paralellik taşıyor”, “Şimdi arkadaşlar zaten aslında biz bunu, bu planı örtülü olarak sadece iç güvenliğe yönelik hazırladık”…
 </p>
 <p>
  Genelkurmay Başkanlığı’nın İstanbul Başsavcılığı’na gönderdiği 5 Aralık 2014 tarihli cevabi yazıda, Baransu’nun yayımladığı belgelerin gizli olduğu bildiriliyor. Aynı yazıda ilginç bir bilgi daha veriliyor ki bu Baransu’nun tutuklanmasının tuhaflığını ve kumpas boyutunu iyice ortaya seriyor. Genelkurmay, Egemen Harekât Planı adı altında görüşülen Ertuğrul Planı’nın, 2008 yılında yerine yenisi ihdas edildiği için imha edildiğini belirtiyor. Yani Baransu, Genelkurmay’ın 2008’de artık ihtiyaç yok, yenisini yaptık diyerek imha ettiği Ertuğrul Planı’ndan suçlanıyor. Baransu’nun tutuklanması için planı gündeme getiren isim de dönemin 3. Kolordu Komutanı emekli Orgeneral Ergin Saygun. Saygun’un planın gizli olduğu ve dışarı çıkarılarak suç işlendiği iddiası polis tarafından Baransu’ya soru olarak yönetildi. Yani bu suçlamanın asıl mimarı polis ya da savcı değil, Saygun. Mehmet Baransu ifadesinde, bu “gizli belgeleri” yayımlama suçlamasından daha önce yargılanıp beraat ettiğini söylüyor ve Türk ordusunun hareketlerini ifşa edecek belgeleri yayımlamaktan kaçındıklarını söylüyor. Sonuç olarak, Balyoz belgelerini yayımlaması ve kaynağını belirtmemesi nedeniyle, yani sadece gazetecilikten tutuklanıyor.
 </p>
 <p>
  Çetin Doğan tarafından götürülen dosyada, Avrupa İnsan Hakları Mahkemesi, “deliller hukuki, tutuklama normal” sonucuna varmıştı. Şimdi mahkemesi, hâkimleri değiştirilen, ‘suni bir yargılama’ görüntüsü verilen yeni sürecin nasıl sonuçlanacağını tahmin etmek zor değil. Balyoz’u ortaya çıkaran tutuklanıyor, darbe planlayanlar ise ‘kahraman’ olarak yeni Türkiye’nin taşlarını döşüyor. Uzun yıllardır “darbecilikle mücadele ediyoruz” diyen iktidar bir kez daha izahı imkânsız çelişkiye düşmüş oluyor.
 </p>
 <p>
  <img alt="" src="http://web.archive.org/web/20150731073930im_/http://medya.aksiyon.com.tr//aksiyon/2015/03/10/566089.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/yargi/darbe-davalari-da-sifirlaniyor_550090), [web.archive.org (arşiv bağlantısı)](http://web.archive.org/web/20150731073930/http://www.aksiyon.com.tr/yargi/darbe-davalari-da-sifirlaniyor_550090)
