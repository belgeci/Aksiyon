# Ergenekon’da Öz’e dokunuldu

*Büşra Erdal 2011.04.04*

<font class="agenda2NewsSpot">
 Ergenekon davası kapatılıyor mu yoksa yeni bir dönem mi başlıyor? İsmi neredeyse dava ile özdeşleşen Savcı Zekeriya Öz, HSYK tarafından İstanbul Başsavcıvekili olarak atandı. Bu bir terfi ama aynı zamanda Ergenekon soruşturmasından el çektirilmesi manasına da geliyor.
</font>
<font class="newsDetail">
 <p>
  <p class="MsoNormal">
   Türkiye’nin en büyük ve önemli siyasi nitelikteki soruşturması Ergenekon, şüphesiz başladığı günden itibaren çeşitli sıkıntılara sahne oldu. Soruşturma, gözaltı işlemleri, tutuklama kararları sık sık eleştirildi. “Olumlu” birçok eleştirinin yanı sıra, “muhalifleri susturma aracı” şeklinde nitelendirenler de oldu.
  </p>
  <p class="MsoNormal">
   Erkenekon soruşturması sürecinde kamuoyunu ikna ayrı bir zorlukken, askerî tesislerde arama yaptırılmaması, asker kişilerin gözaltına alınamaması, şüphelilerin sağlık raporları ile sorgudan kaçmaya çalışmaları gibi soruşturmanın kendi özünden kaynaklanan zorluklar da üzerine tuz biber ekti. Bütün olumsuzluklara rağmen, Ergenekon savcıları soruşturmayı aksatmadan yürütmeye gayret gösterdi. Savcı Zekeriya Öz’ün gayretleriyle soruşturma irtifa kaybetmeden
   <span>
   </span>
   en uç noktalara kadar dokunmaya devam etti. Ta ki 30 Mart 2011 tarihine kadar.
  </p>
  <p class="MsoNormal">
   12 Eylül referandumundan sonra seçimle göreve gelenlerin yoğunlukta olduğu yeni HSYK, tarihî bir karar aldı. Ergenekon soruşturmasını başlatan ve son günlerde Oda TV’yle bağlantılı Ahmet Şık operasyonundan dolayı hedefte olan Savcı Zekeriya Öz terfi ettirilerek İstanbul Başsavcıvekili yapıldı. Ancak, Öz’ün özel yetkisi de kaldırılmış oldu. Öz’ün karara ilk tepkisi “Beklemiyordum, sürpriz oldu.” demesiydi. Gelişme özellikle Ergenekon soruşturmasını destekleyenler arasında bir çeşit hayal kırıklığına yol açtı. Akla ilk gelen, “Yoksa soruşturma bitiriliyor mu?” sorusuydu. İstanbul Başsavcısı Turan Çolakkadı, “Zekeriya Öz gitti, Ergenekon bitti diye bir şey yok.” dese de kamuoyunun endişeleri giderilemedi. Diğer Ergenekon savcılarının da teker teker başka yerlere atanması, doğal olarak soru işaretlerini artırdı.
  </p>
  <p class="MsoNormal">
   Terfiler normal şartlarda olumlu ve takdir edilmesi gereken bir gelişmeyken, Savcı Öz özelinde biraz farklı ve şaibeli algılandı. Çünkü değişiklik tam da Oda TV bağlantısı nedeniyle gazeteci Ahmet Şık’ın tutuklanması üzerine medyadan gelen yoğun eleştirilerin ardından yapıldı. Soruşturmayı destekleyen demokrat, liberal yazarların ve daha sonra da siyasilerin müdahilliği tartışmanın seyrini değiştirdi. Tepki ülkenin en tepesindeki isim olan Cumhurbaşkanı Abdullah Gül tarafından da dile getirilmeye başlandı. Gül’ün mahkeme kararıyla kitabın kopyalarının alınmasını reklam olarak değerlendirmesiyle birlikte HSYK da devreye girip “soruşturmaya müdahale” olarak algılanabilecek şekilde Savcı Zekeriya Öz’ü terfi ettirdi ve dolayısıyla Ergenekon soruşturmasından el çektirdi.
  </p>
  <p class="MsoNormal">
   HSYK normal şartlarda yılda 2 defa yaz ve güz olmak üzere adli kararname yayımlıyordu. Erzurum’da İlhan Cihaner ve Orgeneral Saldıray Berk’in şüpheli olduğu Ergenekon soruşturmasını yürüten savcıların özel yetkilerini alıp soruşturmadan el çektirilmesi HSYK tarihinde teamül dışı kararlar olarak tarihe geçti. 12 Eylül referandumundan sonra oluşan yeni HSYK ise, ilk günden beri sık sık kararname yayımlamasıyla gündemde. Yargıtay dairelerine yapılan atamalar ve kıdemli savcılarla ilgili son kararnamelerde de ilginç gelişmeler yaşandı. Tam anlaşılamayan bir şekilde özellikle Ergenekon ve Balyoz soruşturmalarını yürüten savcılara dokunuldu. Hem Balyoz hem de Ergenekon soruşturmalarında görev alan Murat Yönder ve Süleyman Pehlivan Yargıtay’a atandı. Ergenekon soruşturmasını başlatan Savcı Öz, 2. ve 3. iddianamelerde imzası bulunan Fikret Seçen, bunlarla birlikte Poyrazköy ve Kafes Eylem Planı iddianamelerini hazırlayan Savcı Ercan Şafak, İstanbul Başsavcıvekili yapıldı. Ayrıca Öz ve Şafak’ın özel yetkileri de kaldırıldı.
  </p>
  <p class="MsoNormal">
   3-4 yıldır yoğun mesai harcayarak binlerce sayfa iddianame yazan savcıların dinlendirilmesi amaçlanıyor olabilir; ama Ergenekon’la ilgili büyük ve kritik operasyonlara imza atan savcıların topluca idari görevlere verilmesi ilginç bir tasarruf. Savcıların böyle bir talebi yoksa - ki Öz olmadığını açıkladı- yarıda kalmış soruşturmalar zincirinde savcı değiştirmek pek akıllıca görünmüyor. Çünkü her soruşturmanın ve her savcının bir tarzı var. Savcı Öz’ün tarzı Ergenekon soruşturmasını ileri bir noktaya taşıdı. Yeni atanan savcının da aynı kararlılığı göstermesi gerekiyor.
  </p>
  <p class="MsoNormal">
   HSYK’nın, “Ergenekon soruşturmasına taze kan” görüşünde haklılık payı olabilir. Ama geçmişteki tasarruflara baktığımızda pek de olumlu örnekler yok elimizde. Susurluk davasına bakan başkan alındı ve dava kapatıldı. Erzincan Ergenekon soruşturmasını yürüten Savcı Osman Şanal dosyadan alınınca, yazdığı iddianame başka bir savcının tamamlamasıyla davaya dönüştü. Ancak o dosya da yarım kaldı.
  </p>
  <p class="MsoNormal">
   DEFALARCA ALINMAK İSTENMİŞTİ
  </p>
  <p class="MsoNormal">
   Soruşturma esnasında zaman zaman “Hükümetin savcısı” ithamına maruz kalan Savcı Öz’ün 2005 yılında geldiği Beşiktaş’ta, özel yetkili mahkemelerdeki serüvenine bakanlar aslında iddiaların ne kadar yersiz olduğunu kolayca anlayabilir. Öz, özel yetkili savcı olarak göreve gelmesinin birinci yılı henüz bitmişken AK Partili Eyüp Belediye Başkanı Ahmet Genç’in kardeşinin içinde bulunduğu çeteyi çökertmişti. Bu sırada dönemin Adalet Bakanı Cemil Çiçek’in Öz’ün terfi ettirilip başsavcı yapılması için HSYK’ya başvurduğu ortaya çıktı. Ancak dönemin HSYK’sı, 2007 yılı yaz dönemi adli kararnamesinde Öz’le ilgili bu talebi geri çevirdi. Ve bir tarihî rastlantı yaşandı. Bu sırada Öz de, Ümraniye’de bir gecekonduda 27 el bombasının bulunmasıyla birlikte daha sonra “Ergenekon” adını alacak soruşturmayı başlatmıştı.
  </p>
  <p class="MsoNormal">
   2009 ve 2010 yılı yaz kararnamelerinde HSYK üyesi olan Ali Suat Ertosun’un cebinde Savcı Öz’ün de aralarında bulunduğu Ergenekon hâkim ve savcılarının görevden alınmasıyla ilgili korsan kararnameler taşıdığı sürekli gündeme geldi. Bakanlığın ısrarı sonucu bu kararnameler hayata geçirilmedi ve Öz görevinde kaldı. 12 Eylül 2010’daki referandum sonucu HSYK değişti. Bu durum aslında Ergenekon’a bakan hâkim ve savcılarda büyük bir rahatlamaya sebep olmuştu. Çünkü eski HSYK “Demokles’in Kılıcı” gibi başlarında bir tehdit olarak duruyordu. Yeni HSYK, eski uygulamaların aksine sık sık çıkardığı kararnamelerle faaliyetlerini sürdürdü. 29 Mart 2011’de alındığı ifade edilen ve bir sonraki gün açıklanan kararda Öz’le birlikte İstanbul Başsavcılığı ve özel yetkili başsavcıvekilliği atamaları da gerçekleşmiş oldu.
  </p>
  <p class="MsoNormal">
   Başkanlığını İbrahim Okur’un yaptığı ve 7 kişiden oluşan HSYK 1. Dairesi’nin gündemine Öz’ün tayini son anda girmiş. Okur’la birlikte üç bürokrat ve bir Ankara hâkimi ve bir Yargıtay üyesi Öz’ün alınmasını istedi. Polis Akademisi öğretim üyeliğinden Cumhurbaşkanı Gül tarafından atanan akademisyen üye ile Edirne’den kürsü hâkimi, Öz’ün en azından yaz kararnamesine kadar görevinde kalmasında ısrarcı oldu. Öz’ün tartışmalar yaşanan bir oturum sonunda 5’e karşı 2 oyla görevinden alınması bile olağanüstü bir müdahaleyi doğrular nitelikte.
  </p>
  <p class="MsoNormal">
   Öz, artık idari bir görev olan başsavcıvekilliği yapacak. Her ne kadar siyasiler ve HSYK, tayinin Ergenekon soruşturmasını etkilemeyeceğini iddia etse de kamuoyunda “soruşturma bitiriliyor mu” algısı ve kaygısı hâkim. Son adli kararname ile İstanbul Başsavcılığı’na atanan Turan Çolakkadı’nın “Zaten Ergenekon soruşturmasında büyük davalar açılmıştı, geriye ufak tefek bir şeyler kaldı.” açıklaması da bu algıyı pekiştirir nitelikte. Bu aşamada bu kötü senaryoyu bir kenara bırakmak ve kesin kanaate varmak için bir süre uygulamayı takip etmek gerekiyor. Sonuç olarak Öz’den sonra Ergenekon soruşturmasına dâhil olmuş Fikret Seçen de darbe iddianamelerine imza attı. Aynı kararname ile “Özel yetkili İstanbul Başsavcıvekili” yapılan Seçen, Ergenekon soruşturmasını yürütmesi için Öz’ün dosyalarını Beşiktaş’taki İstanbul Adliyesi’nde görevli 26 özel yetkili savcıdan birine verecek. Bu da HSYK’nın kararını tebliğ etmesinin ardından gerçekleşecek.
  </p>
  <p class="MsoNormal">
   Savcı Zekeriya Öz, Ergenekon soruşturmasında tayini çıkan tek savcı değil elbette. İddianamelerde imzası bulunan savcılardan Fikret Seçen ve Ercan Şafak başsavcıvekili, Murat Yönder de Yargıtay Savcısı yapıldı. Diğer savcılar Mehmet Ali Pekgüzel ve Nihat Taşkın ise İstanbul 13. Ağır Ceza Mahkemesi’nde duruşma savcısı olarak devam edecekler. Bütün bunların anlamı ise atanacak yeni savcı dosyaya neredeyse sıfırdan başlayacak.
  </p>
  <p class="MsoNormal">
   Kamuoyu, Ergenekon belgelerinden 2008 yılında emekli Tuğgeneral Veli Küçük’ün gözaltına alındığı sırada haberdar oldu. Hâlbuki örgüt, 2001 yılında Tuncay Güney’in gözaltına alınmasıyla adli makamların önüne gelmiş, dönemin Devlet Güvenlik Mahkemesi Başsavcısı Aykut Cengiz Engin, Savcı Muzaffer Yalçın, organize Suçlarla Mücadele Şube Müdürü Adil Serdar Saçan ve MİT mensuplarına kadar gitmişti. Ancak, hiçbir savcı bunu soruşturacak, üstüne gidecek cesareti göstermemişti. 2007 yılında Ümraniye’de bomba bulunmasıyla başlayan soruşturmada ise Savcı Öz, sonuna kadar gitti. Soruşturmaya sonradan dâhil olan diğer savcılarla birlikte onlarca operasyona imza attı.
  </p>
  <p class="MsoNormal">
   “Derin devlet” soruşturmasını birçok savcı düşünür, görüşlerini de dile getirir ama çok az savcı bizzat soruşturma açarak bunun üzerine gider. Savcı Öz de, bu çok az sayıda savcıdan biri oldu. Kendisi için, kamuoyunun görüşü değil sonuç önemliydi. Özellikle son dönemde Danıştay cinayeti ve Cumhuriyet gazetesine bombalı eylemlerin Ergenekon iddianamesinde yer almasından sonra ikinci büyük iş üzerindeydi. Daha ilk iddianamede Ergenekon’la bağlantılı olduğu şüphesini dile getirdiği Malatya Zirve cinayetinin örgütsel bağını çözüyordu. Sonuç olarak soruşturmayı bir savcı başlatır ama savcı alınsa da dosya yürür. Ergenekon’da da durum böyle. Özellikle Beşiktaş’taki İstanbul Adliyesi’nde Ergenekon soruşturması bir “ortak akıl” hâline geldi. Yeni gelen savcılarla birlikte bu “ortak aklın” soruşturmayı daha da ileri götürmesi bekleniyor. Soruşturmanın Savcı Öz’ün bıraktığı yerden devam ettirilebilmesi için bundan sonra özel yetkili Başsavcıvekili Fikret Seçen ve atayacağı yeni savcıya büyük iş düşüyor.
  </p>
  <p class="MsoNormal">
   ÖZ’Ü “LİBERALLERİN ORDUSU” MU GÖTÜRDÜ?
  </p>
  <p class="MsoNormal">
   Savcı Öz’ün terfisi ile sonuçlanan gelişmeler gazeteciler Ahmet Şık ve Nedim Şener’in 6 Mart 2011’de tutuklanmasıyla başladı. İsmi daha önce eski Emniyet Müdürü Hanefi Avcı ile ilgili süreçte gündeme gelen Şener’in gözaltına alınmasından daha çok Oda TV’deki aramada ortaya çıkan “İmamın Ordusu” isimli kitap taslağının sahibi olan Ahmet Şık basında ön plana çıkarıldı. Şık özelinde, liberal kalemlerin destek vermesiyle Ergenekon soruşturması aleyhine kamuoyu oluşturuldu. Adalet Bakanlığı’nı, HSYK’yı, hükümeti göreve çağıran yazılar yayımlandı. Zaten en baştan beri soruşturmaya ve davaya mesafeli olan, her fırsatta aleyhte yayın yapan bazı medya kuruluşları da Ahmet Şık’ın tutuklanmasına verilen tepkileri en üst düzeyde yansıttı.
  </p>
  <p class="MsoNormal">
   Olay öyle bir hâle getirildi ki, sanki soruşturmadaki bütün sıkıntılar, olumsuzluklar Savcı Öz’den kaynaklanıyordu. Bunda Ergenekon’un Savcı Öz’le özdeşleşmesi algısının payı büyük. Ama verilen bir tutuklama kararı varsa bunu hâkim veriyor. Tutuklamaya yapılan itirazı da üç hâkimli heyet reddediyordu. Uzun yıllar süren tutukluluk da ancak mahkemelerin görev alanına giriyordu. Bütün bu yasal süreç ortadayken Savcı Öz birden günah keçisi ilan edildi.
  </p>
  <p class="MsoNormal">
   Savcı Öz, yürüttüğü operasyonda Oda TV’de ele geçirilen bir taslak üzerine Ahmet Şık’a ulaşmıştı. Öz’ün dediğine göre de, operasyondan önce Şık’ın adını bile bilmiyordu. Kitap yazıp yazmadığından, hangi konularda çalıştığından habersizdi. Şık, Öz’ün dosyasında sıradan bir şüpheliydi. Savcı, elindeki delillere göre de “kuvvetli suç şüphesi” görüyordu. “Salt hukuk mantığı” çerçevesinde çalışan, dengeleri gözetme gibi bir kaygısı olmayan Öz’ün tek kriteri yaptığı işin yasalara uygun olmasıydı. Ama “Ergenekon iddianamelerini, birinci iddianamede yazılı “Ergenekon” belgelerini okumayan, derinlemesine analiz yapmayan köşe yazarları Öz’ün iddianamesini yazmasını dahi beklemedi.
  </p>
  <p class="MsoNormal">
   Bundan sonra gelecek savcı için soruşturmanın yanı sıra kamuoyu algısını yönetmek de ekstra üstleneceği bir iş olacak gibi görünüyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29082-ergenekonda-oze-dokunuldu.html), [web.archive.org (arşiv bağlantısı)](http://web.archive.org/web/20110408010646/http://www.aksiyon.com.tr:80/aksiyon/haber-29082-ergenekonda-oze-dokunuldu.html)
