# Referandumun ayakta kalan tek kalesinde hukuk direnci

*Büşra Erdal 2014.04.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   12 Eylül referandumunun ayakta kalan tek kurumu olan Anayasa Mahkemesi, artık hükümetin oluşturduğu hukuki krizleri çözen merci olarak önümüzde duruyor. HSYK kanun değişikliğine kısmi iptal de bu noktada hayati önem taşıyor.
  </font>
 </div>
 <div id="newsText">
  <font class="detail-text">
   <p>
    Yargıyı eski vesayetçi yapıdan kurtaran 12 Eylül 2010 referandumuyla en fazla Anayasa Mahkemesi ile Hâkimler ve Savcılar Yüksek Kurulu (HSYK) yapısal olarak değişime uğradı. İki yüksek yargı kurumu, köklü değişiklikle demokrasiye daha uyumlu hâle geldi. Bu referandumun ilk meyvesi, seçimlerle göreve gelen yeni HSYK oldu. Yerel mahkeme, Yargıtay ve Danıştay’dan gelen hâkim ve savcıların yanı sıra Adalet Bakanlığı ve Cumhurbaşkanlığının atadığı üyelerle oluşan yeni HSYK, 3 yıl sonra değiştirildi. Yolsuzluk ve rüşvet operasyonları sonrası yargıya müdahale kapsamında yapılan yasal değişiklikle kurul adalet bakanına bağlı bir organ hâline geldi. Hukukçu ve aydınlarca eleştirilen bu düzenleme, yine referandumla değişen Anayasa Mahkemesi tarafından kısmen iptal edildi.
   </p>
   <p>
    12 Eylül referandumunun ayakta kalan tek kurumu olan Anayasa Mahkemesi, artık hükümetin oluşturduğu hukuki krizleri çözen merci olarak önümüzde duruyor. HSYK kanun değişikliğine kısmi iptal de bu noktada hayati önem taşıyor. Yolsuzluk ve rüşvet soruşturmaları sonrası yargıya müdahale silsilesinin en başında gelen HSYK değişikliği, referandumdan tam bir geri dönüşe neden olduğu için çok sert eleştirildi Cumhurbaşkanı Abdullah Gül, “12 maddesi Anayasa’ya aykırı” şerhini düşerek değişikliği onayladı. Değişiklik sonucu, referandumla HSYK’nın genel kuruluna verilen yetkiler, AK Parti’nin yasa çalışmasıyla tamamen adalet bakanına geçirildi. Kanun yürürlüğe girer girmez büyük bir kıyım başladı. Mahkemeler dağıtıldı, hâkim ve savcılar ‘sürgün’ gibi atamalarla cezalandırıldı. Bu uygulamalar, günler sonra Anayasa Mahkemesi’nce ‘anayasaya aykırı’ bulundu. Bakana verilen yetkiler iptal edildi. İptal edilen maddeler yerine hükümetin 3 ay içinde yeni düzenleme yapması kararlaştırıldı.
   </p>
   <p>
    Bu kararla, tamamen adalet bakanının güdümünde bir HSYK’nın hukuk devletine, anayasaya aykırı olduğu tespit edilmiş oldu. Bu karar oldukça önemli. HSYK’da yapılan değişiklikler ve atama işlemlerinin geçersiz olmasa da “hukuksuz” olduğu tescillendi. Görevden alınan HSYK personeli mahkeme kararıyla eski yerlerine dönebilir. Fakat hükümet yasal değişiklikle, ‘görevden alınan personel mahkeme kararı olsa bile biri atanmışsa eski yerine dönemez’ diye düzenleme yaptı. Bu açıdan bu yöntem pek geçerli değil. Bununla birlikte görev yerleri değiştirilen hâkim-savcılar, bu iptal kararına dayanarak itirazlarını sunabilirler en azından. Yeni düzenleme için 3 ay süre olduğundan, bakanlığın yaptığı değişiklikler uygulamada devam edecek. Öte yandan HSYK seçimi önümüzdeki sonbaharda yapılacak. Bu nedenle kısa bir zaman diliminde HSYK’da eski hâle getirme yapılıp yapılmayacağını da bekleyip göreceğiz.
   </p>
   <p>
    Öte yandan, anayasal denetim yeri olan Anayasa Mahkemesi, hükümetin çıkardığı kanunlara dur dedikçe daha çok hedef olacak. Yerel mahkemenin bir kişiyle alakalı verdiği Twitter kararının Telekomünikasyon İletişim Başkanlığı (TİB) tarafından tümden kapatma şeklinde uygulanmasına Anayasa Mahkemesi ‘dur’ demişti. Şimdi yargıya olağanüstü müdahale niteliğindeki HSYK düzenlemesinde maddeler iptal edildi. İleriki günlerde hükümetin üzerinde çok durduğu MİT tasarısı temel hak ve hürriyetlere zarar veren bu hâliyle Meclis’ten geçerse, yine Anayasa Mahkemesi değerlendirme mercii olacak. Daha şimdiden geçmişin kirli kararlarını dayanak yapan AK Partililer ‘vesayetçi yapı’ şeklinde nitelendirmeye başladı. Geçmişte bu mahkeme, parti kapatma ve 367 kararı gibi siyaseti doğrudan krize sokan bir yerde duruyordu. Bugün ise kriterleri, evrensel hukuk ve özgürlük. Buna rağmen karşı propaganda yapılacak. Bu da mahkemenin saygınlığını zora sokacak. Ama yapacak çok bir şey yok. Çünkü hükümetin karşısında ne Meclis ne de parti içi denetim mekanizması var. Sadece sandığın demokrasi kriteri yapıldığı bugünlerde anayasal kurumların denetim mekanizması olma yükümlülüğü büyük.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=9DE993F67860198BD06DAE8AE7CABCDA?newsId=38319), [web.archive.org (arşiv bağlantısı)](http://web.archive.org/web/20140426133111/http://www.aksiyon.com.tr:80/aksiyon/newsDetail_getNewsById.action;jsessionid=9DE993F67860198BD06DAE8AE7CABCDA?newsId=38319)
