# ÖYM gitti, altyapısız BACEM geldi

*Büşra Erdal 2012.07.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   ‘Özel yetkili’ ağır ceza mahkemeleri yerini ‘bölgesel’ kardeşlerine bırakıyor. Kanunlaşma sürecindeki gerginlik yerini uygulamalardaki sürprizlere yönelen meraka bıraktı.
  </font>
 </div>
 <div id="newsText">
  <font class="detail-text">
   <p>
    Ceza Muhakemesi Kanunu (CMK)  madde 250 ile kurulan ‘özel yetkili mahkemeler’ tarih oldu. 7 yıl faaliyette kalan mahkemelerin yerine Terörle Mücadele Kanunu’nun (TMK) 10’uncu maddesiyle kurulan ‘bölge ağır ceza mahkemeleri’ (BACEM) gelecek. Ergenekon ve Balyoz gibi darbe teşebbüsü davaları başta olmak üzere derdest davalar aynı mahkemelerde devam edecek. Bu hâkim ve savcılar, ellerindeki dosyalara ilişkin hükümler kesinleşinceye kadar görevlerinde kalacak. Süren soruşturmalar ve bundan sonra açılacak soruşturma ve davalar ise BACEM’lerin yetki alanına girecek. Yani artık uzun süre, örgütlü suçlara bakan iki ayrı mahkeme faaliyette olacak. 2 Temmuz 2012 gecesi kabul edilen yeni düzenleme bu anlamda eskisinin devamı uygulamalar içerdiği gibi bazı yenilikler de getiriyor. Ancak bu yenilik önceki düzenlemeden sonra bir nevi geri adım niteliğinde. Çünkü, darbe teşebbüsü, terör faaliyetleri dışındaki çıkar amaçlı örgüt suçlamasına maruz kalan bürokratlar ve siyasiler için yargılama izni şartı getirildi. Bunun dışında, apar topar yapılan değişiklikle ilgili altyapı hazırlanmadığı için uygulamada kaosa sebep oldu. Kaldırılan mahkemeler yerine yenisi hemen kurulmadığından soruşturma aşamasında hâkim ve savcıların ne karar vereceği tartışma konusu oldu.
   </p>
   <p>
    Ergenekon ve Balyoz davaları başta, birçok büyük darbe, terör ve suç örgütü davalarına bakan ‘özel yetkili mahkemeler’ ile ilgili tartışma Şubat 2012’de gün yüzüne çıktı. İstanbul özel yetkili savcısı Sadrettin Sarıkaya’nın, KCK soruşturması kapsamında MİT Müsteşarı Hakan Fidan’ın aralarında bulunduğu 5 MİT’çiyi ifadeye çağırmasıyla kamuoyunda ‘özel yetkili mahkemeler’e yönelik ciddi bir kampanya başlatıldı. Hükümet, kriz olarak algılanan ‘KCK-MİT soruşturması sorununu’,  MİT Kanunu’na eklenen düzenleme ile aştı. Bu yasa değişikliği ile MİT mensupları hakkındaki soruşturma özel yetkili mahkemelerde olsa bile idari amir izni şartı getirildi. Ancak ÖYM’lerle ilgili tartışmanın burada bitmediği görüldü. Başbakan Tayyip Erdoğan, 6 Haziran 2012’de katıldığı bir programda KCK-MİT soruşturması gündeme geldiğinde, ‘alacaksanız beni alın’ diyerek yine yargı mensuplarına mesaj verdi. Bundan sonra da medyada ÖYM’leri düzenleyen CMK’nın 250, 251 ve 252’nci maddelerinin kaldırılacağı haberleri çıkmaya başladı. Bununla birlikte, ciddi şekilde Ergenekon ve Balyoz davalarında tahliyeler olacağı haberleri yapıldı. Bu yayınlar öncesi Ergenekon ve Balyoz davası sanığı askerlere ait ses kayıtları da, yargıya olabilecek muhtemel yasal müdahaleyle ilgili şüpheleri artırdı. Bununla birlikte, uzun süre hükümetten yasa değişikliğine ilişkin net bir açıklama gelmedi. Bazı yetkililer yasa değişikliği olmayacağını söylerken bazıları medyada yer alan haberleri doğruladı. Sonuç olarak haziran ayının son günlerine doğru Başbakanlık’ta oluşturulan bir ekibin ÖYM’lerle ilgili yasa taslağı üzerinde çalıştığı açıklandı. Bu kez de kamuoyuna taslakla ilgili bazı bilgiler sızdı. Genelkurmay başkanı, kuvvet komutanları için yargılama izni getirileceğinin yazılması bunların başındaydı. Yasa taslağının içeriğinin Meclis’e geldiği 1 Temmuz (pazar) günü akşam saatlerine kadar hiç kimse tarafından bilinmediği düşünülürse, düzenlemenin tedirginliğe yol açması çok normal karşılanmalı. Nitekim, günlerce içeriği sır gibi saklanan önerge Meclis’te açıklandığında kıyamet koptu. Muhalefet partileri CHP, BDP ve MHP sert eleştirilerde bulundu. Hatta BDP Milletvekili Hasip Kaplan, önergeyi Meclis katibinin elinden alıp yırtmaya kalktı. Milletvekilleri kavgaya girişti, yumruklar konuştu. Bütün bu gergin ortama rağmen gece yarısından sonra önerge Meclis’te kabul edildi. Cumhurbaşkanı tarafından hemen onaylanan yasa 5 Temmuz 2012 tarihli Resmî Gazete’de yayımlanarak yürürlüğe girdi.
   </p>
   <p>
    CMK’dan çıkarılıp TMK’nın 10’uncu maddesine konulan ‘örgütlü suçlarda yargılama yeri ve şekli’ düzenlemesi yeni bir yargı sürecini başlatıyor. CMK 250, 251 ve 252 yerine gelen TMK’nın 10’uncu maddesinde en ciddi değişiklik darbe ve terör dışındaki suç örgütlerine soruşturmalarda izin şartı getirmesi oldu. Bunun yanında yine usule ilişkin ‘özgürlük hâkimi’ adı altında yeni bir düzenleme yapıldı. Buna göre, soruşturma aşamasında görev alacak hâkimler davalara bakamayacak.
   </p>
   <p>
    <strong>
     Yargılama izni kuralı geldi
    </strong>
   </p>
   <p>
    İlk önce bölge ağır ceza mahkemelerinin görev kapsamını değerlendirelim. TMK 10’daki yeni düzenlemeye göre, Türk Ceza Kanunu’nun, ‘Devletin birliğini ve ülke bütünlüğünü bozmak -Madde 302’,  ‘Anayasayı ihlâl - Madde 309’, ‘TBMM’ye ve Türkiye Cumhuriyeti Hükümeti’ne darbeye teşebbüs - Madde 311-312’, ‘Türkiye Cumhuriyeti Hükümeti’ne karşı silâhlı isyan - Madde 313’, ‘Silâhlı örgüt - Madde 314’, ‘Silah sağlama - Madde 315’  ve ‘Suç için anlaşma - Madde 316’ başlıklı suçlar için savcılık doğrudan harekete geçebilecek. Bu suçlarda ÖYM’lerdeki kural aynen devam ediyor. Şüpheliler devlet memuru olsa da, savcılık izin almadan soruşturmaya devam edecek. Ama buna Şubat 2012’de MİT Kanunu ile getirilen ‘izin’ şartı eklenmiş. MİT mensupları terör ve darbe suçlarıyla suçlansalar bile başbakanın izni gerekeceğine dair hüküm TMK 10’a girmiş. Darbe ve terör suçlarında yasal olarak daha fazla bir sınırlamaya gidilmemiş. Bu sebeple Ergenekon ve Balyoz davaları gibi yargı süreçleri bu düzenlemeden doğrudan etkilenmedi. Ama düzenlemenin devamı biraz farklı. BACEM’lerin yetki alanında bulunan ‘uyuşturucu çeteleri, askerî casusluk, haksız ekonomik çıkar elde etmek amacıyla kurulmuş bir örgütün faaliyeti çerçevesinde cebir ve tehdit uygulanarak işlenen suçlar’da, kamu görevlileri için doğrudan yargılama imkanı ortadan kaldırıldı. Yeni açılacak soruşturmalarda bu kural uygulanacak. Köy-mahalle muhtarları hakkında valiliklerden, belediyeler hakkında İçişleri Bakanlığı’ndan, askerlere ilişkin Genelkurmay’dan vb. izin alınacak. Bunun yerine devlet memurlarına ilişkin ‘yargılama izni’ kuralı getirildi. Öte yandan ÖYM’lerde olduğu gibi, Yargıtay ve Anayasa Mahkemesi’nin yargılayacağı kişilerin yanında bir de askerî mahkemelerin ‘görev suçu’ ile ilgili yargılamalarının BACEM’in yetkisi dâhilinde olmadığı düzenlendi.
   </p>
   <p>
    Öte yandan yeni bölge ağır ceza mahkemelerinin TMK içinde olması ayrıca eleştiri konusu. TMK, yıllardır ‘özgürlükleri kısıtladığı, evrensel hukuk kriterlerine uymadığı’ yönünde eleştiriler alıyor. Hâlâ bu eleştiriler giderilebilmiş değil. Durum böyleyken, bütün örgütlü suçların, çetelerin yargılanacağı mahkemeleri TMK kapsamında kurmak ‘imaj’ açısından sorunlu. Yeni açılan sıradan bir çete, şike davası da TMK kapsamında kurulan mahkemede görülecek. Dolayısıyla sanıklar, avukatlar ve medyanın da bu yönde eleştiri getirmesi kaçınılmaz görünüyor.
   </p>
   <p>
    TMK’ya eklenen yeni düzenleme ile ‘özgürlük hâkimi’ uygulaması getirildi. Bu hâkimler, mahkeme hâkimi olmayacak, duruşmalara girmeyecek. Soruşturma aşamalarında hâkim kararı gerektiren durumlarda devreye girecek. Örgütlü suçlarda arama, el koyma, teknik takip, dinleme, tutuklama, adli kontrol yöntemiyle serbest bırakma gibi kararları verecek. ÖYM’lerde soruşturma aşamasında tutuklama kararı veren hâkim daha sonra aynı davanın yargılamasına katılabiliyordu. Bu durum, soruşturma aşamasında tutuklama kararı veren hâkim üzerinde önyargılı bir bakışa sebep oluyordu. Şimdi, soruşturma ve yargılama evresinde tamamen farklı hâkimler görev alacak. Bu sanık lehine bir düzenleme olarak yasaya konulmuş. Bu hâkimlerin verdiği kararlara itiraz yapıldığında ise yine HSYK’nın görevlendirdiği hâkimler tarafından değerlendirilecek.
   </p>
   <p>
    Yeni düzenleme içerik olarak ‘bürokratlara izin’ dışında çok büyük yenilikler getirmese de, aslında somut anlamda büyük değişikliklere yol açacak. Öncelikle ÖYM’lerde görevli hâkimler BACEM’lere atanmayacak. Onlar ellerindeki davalara bakmaya devam edecek. Terör konusunda uzman olan bazı savcıların, tecrübeleri sebebiyle BACEM’lere atanacağı belirtiliyor. Bu durum, yıllardır örgütlü suçlarla ilgili uzmanlık kazanmış savcıların ve hâkimlerin ellerindeki dosyaları bitirdikten sonra bu görevlerine devam etmeyeceğini gösteriyor. Burada takdir atamalarla yükümlü HSYK’nın olacak.
   </p>
   <p>
    TMK’nın 10’uncu maddesi Resmî Gazete’de yayımlanıp yürürlüğe girdikten hemen sonra ilk sorunlar baş gösterdi.  ÖYM savcıları ve hâkimleri yeni açılacak soruşturma ve davalara ilişkin yetkileri sona erdiğinden önlerine gelen dinleme talepleri ve gözaltı işlemlerine ilişkin ne yapacaklarını şaşırdılar. Bu karmaşayı gidermek için HSYK’ya başvuru yapıldı. HSYK, ÖYM savcı ve hâkimlerinin soruşturmalarda karar almaya devam etmelerini istedi. Ancak sorunlar yine bitmedi. Özel yetkili savcılar arasında, hazırladığı iddianameyi mahkemeye gönderenler vardı. Bu iddianamelerin 15 günlük sürede incelendiği sırada yasa yürürlüğe girmiş oldu. Bu şartlarda mahkemeler, iddianameyi kabul etmek ya da savcıya iade etmek konusunda arada kaldı. UYAP kayıtlarına göre, artık iddianame o mahkemenin bakacağı davalar arasında sayılıyor. Mahkeme kabul ettiği anda dava açılmış olacak. Ancak 3. yargı paketinde, yeni dava ve soruşturmalarda BACEM’in görevli olduğu ifade ediliyor. Dolayısıyla mahkemeler arada kaldı. Tahliye talepleri de ayrı bir tartışma konusu.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=D077341E985C01756E36DE312C98B950?newsId=33043), [web.archive.org (arşiv bağlantısı)](http://web.archive.org/web/20120722052004/http://www.aksiyon.com.tr:80/aksiyon/newsDetail_getNewsById.action;jsessionid=D077341E985C01756E36DE312C98B950?newsId=33043)
