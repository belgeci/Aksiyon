# Bir bayram daha geçti iddianame yok

*Büşra Erdal 2015.07.21*

<div class="pNewsDetailMainContent" itemprop="articleBody">
 <p>
  22 Temmuz 2014’te sahur vakti gözaltına alınan, yasal sürede mahkemeye çıkarılmayan, daha sonra hukuksuz şekilde tutuklanan polislerle ilgili iddianame hâlâ hazırlanmış değil.
 </p>
 <p>
  ‘Sahur operasyonu’ olarak bilinen polislere karşı hukuksuz gözaltı ve tutuklama işlemlerinin üzerinden bir yıl geçti. 22 Temmuz 2014’te sahur vakti gözaltına alınan polisler, savcıların yürüttüğü ve hâkim kararı ile ‘adli kolluk’ olarak işlem yaptıkları Selam Tevhid, Tahşiye ve 17-25 Aralık yolsuzluk soruşturmalarından dolayı bir yıldır tutuklu. Havuz medyasının algı operasyonu amaçlı haberleriyle suçlanan polisler hakkında bir sayfalık bile iddianame yazılmadı. İddianame hazırlanmadığı gibi şüpheliler hakkında tahliye kararı veren hâkimler tutuklandı. Yani Silivri’de, hukuk ve kanun zemininden tamamen kopmuş dosyalar ile siyasi iradenin esir tuttuğu gazeteciler, hâkimler ve polisler var.
 </p>
 <p>
  Bir yılını dolduran Sahur Operasyonu nasıl başladı ve devam etti? Ceza Muhakemesi Kanunu (CMK) ve yargı uygulamalarına göre örgütsel suçlara dair soruşturmalar gizlilik içinde yapılır. Şüphelinin kaçması, soruşturmaya etki etmesi gibi ihtimaller nedeniyle, soruşturma zeval görmesin diye kanun koyucu böyle bir düzenlemeye gitmiş. Ancak polislere yönelik Sahur Operasyonu, neredeyse davul zurna eşliğinde gündeme getirildi.
 </p>
 <p>
  Dört bakanının adlarının karıştığı 17-25 Aralık yolsuzluk ve rüşvet soruşturmalarının ortaya çıkmasının ardından Anayasa’yı devre dışı bırakan AK Parti hükümeti, MİT Kanunu, Hâkimler ve Savcılar Yüksek Kurulu Kanunu gibi hukuk devleti açısından hayati derecede önemli kanun değişikliklerine gitti. Akabinde, dönemin başbakanı Erdoğan, ilk olarak 11 Mayıs 2014’te, “Cadı avıysa, biz bu cadı avını yapacağız, bunu da bilin!” diyerek ‘paralel’ iddiaları için yapılan hazırlıklara işaret etti. Erdoğan devamında ise 22 Haziran 2014’te Fransa ve Avusturya ziyaretinden Türkiye’ye dönerken gazetecilere “Yasal düzenlemeler cumhurbaşkanının önünde. Bir proje geliştiriyoruz. Bu işin altyapısını oluşturuyoruz.” diyerek projenin haberini verdi.
 </p>
 <p>
  Bu altyapı hazırlıklarının kapalı devre yargı sistemi getiren “Sulh Ceza Hâkimliği” olduğu kısa sürede ortaya çıktı. Hukuk devletinin temel kurallarından olan ‘tabii hâkimlik’ ilkesine aykırı bu hâkimlikler için ilk önce İstanbul’a 6 hâkim atandı. Atamalardan hemen sonra (20 Temmuz) yine Erdoğan, “Yargı süreci başlıyor. Sulh Ceza Mahkemeleri götürecek.” dedi. Bir gün sonra da (21 Temmuz) “Sulh ceza hâkimleri ve yeni savcılar yarın işe başlayacak.” açıklaması yaptı.
 </p>
 <p>
  Erdoğan’ın sözlerinin üzerinden daha 24 saat bile geçmeden bahsettiği özel atanmış hâkim ve savcılar işe başlamış oldu. Yani operasyon davul zurna ile geldi. İktidarın yargıdaki uzantısı görünümü veren sulh ceza hâkimleri eliyle başlatılan ve Erdoğan’ın tabiriyle cadı avının önemli bir kısmının muhatabı olan polislere yönelik taktik ise basitti. Öncelikle emniyet mensuplarının görev aldığı Selam Tevhid, Tahşiye gibi soruşturmalar ters çevrilip oradan suç üretildi. Hükümet medyasının haberleriyle önce algı operasyonu yapıldı, o sırada bakanlıkların da sahiplendiği soruşturmalardan polise hukuksuz operasyonun altyapısı hazırlandı. Ramazana denk gelen operasyonlarda sahur vakti polis müdürlerinin kapıları çalındı. Önemli soruşturmalarda görev almış Terörle Mücadele ve İstihbarat Şube’den başta Yurt Atayün, Ömer Köse ve Ali Fuat Yılmazer olmak üzere çok sayıda polis Selam Tevhid soruşturması gerekçe gösterilerek gözaltına alındı.
 </p>
 <p>
  Haram lokma yemedim
 </p>
 <p>
  Eski Emniyet İstihbarat Şube Müdür Yardımcısı Hayati Başdağ’ın kelepçeli ellerini kaldırıp ‘Haram lokma yemedim’ diyerek haykırması, operasyonun sembolü oldu. O gün iftar ve sahur işkenceleri ile başlayan, kanuna aykırı olarak 8 gün süren gözaltı ve tutuklamalar ilk adımdı. Bu süreçte İstanbul başta olmak üzere Ankara, Adana, İzmir, Urfa, Mersin, Konya, Erzurum gibi birçok ilde operasyon yapıldı. Eylül 2014’te de 17-25 Aralık soruşturmalarında görev almış eski Mali Şube Müdürü Yakub Saygılı ile birlikte mali şube polisleri, Nisan 2015’te de eski Organize Şube Müdürü Nazmi Ardıç ile birlikte çalıştığı polisler tutuklandı. Cadı avı sürecinde sadece İstanbul’da 84 emniyet müdürü ve polis hapiste. Selam Tevhid ile ilgili iki, Tahşiye ile ilgili üç dalga operasyon yapılırken bazı polisler üç kez gözaltına alındı.
 </p>
 <p>
  Bu operasyonlar öncesinde iktidar medyasının manşetleriyle ‘siyasi casusluk, terör örgütü, yasa dışı dinleme’ gibi onlarca suç iddiası gündeme getirildi. Ancak bu iddialara dair tek somut delil ya da olay sunulmadı. Kamuoyuna suçların anlatılacağı yer ne manşetler ne de miting meydanları. Ortada bir suç iddiası varsa bunun anlatılacağı tek yer Türkiye Cumhuriyeti savcılarının hazırladığı iddianameler. Ama tutukluluk üzerinden bir yıl geçmesine rağmen ortada hâlâ iddianameye benzer tek bir yargısal metin yok.
 </p>
 <p>
  Bunun niye olmadığını anlamak için de ‘casusluk iddiası’ ile açılan “böcek” davasına bakmak yeterli. Başbakanlık’ta böcek bulunduğu, paralel bir yapının bu böceği casusluk amacıyla kullandığı gibi ağır ama delilsiz iddialarla TÜBİTAK görevlileri ve polisler hakkında açılmış bir dava, daha yılını doldurmadan çöktü. Mahkeme, dosyada casusluk delili olmadığı sonucuna vardı. Günlerce havuz medyasının manşetlerini süsleyen ‘böcek’ iddiasının ise polislere ve TÜBİTAK görevlilerine bir kumpas olduğu netleşti. Yani ileri sürülen en büyük casusluk suçlaması çöktü. Dolayısıyla, 22 Temmuz’da başlayan bu cadı avının muhatabı polislerin de bu şekilde tahliye olma ve beraat etme ihtimali, iddianame yazılmasını engelliyor görünüyor. Nitekim Selam Tevhid soruşturmasında tutuklu bazı polislerin müdafii Sıddık Filiz, avukatlar olarak dosyaların suçlamalara dair kısmından bilgi edindiklerini, 5 bin 500 sayfalık belgede tek suç olan eylemin de bir zabıt kâtibinin yazım yanlışı olduğunu belirtiyor. Avukat Filiz, “Yeter ki iddianameyi yazsınlar, bu davaları en militan hâkimlerinin önüne götürsünler, biz yine madde madde delilleriyle suç olmadığını ispatlar, bütün iddiaları çürütürüz. Ama bunlar iddianameyi yazmıyor.” diyerek tepki gösteriyor.
 </p>
 <p>
  Tabii ki bu süreçteki hukuksuzluklar sadece iddianamenin yazılmamasından ibaret değil. İstanbul 29. Asliye Ceza Mahkemesi Hâkimi Metin Özçelik’in ‘sulh ceza hâkimlerinin reddi talebini kabul ettiği’ kararı sonrası 32. Asliye Ceza Mahkemesi Hâkimi Mustafa Başer de 25 Nisan 20105’te Tahşiye soruşturmasında tutuklanan Samanyolu Yayın Grubu Başkanı Hidayet Karaca ile birlikte 22 Temmuz’dan sonra tutuklanan 62 polisi tahliye etti. Kanunlara ve Avrupa İnsan Hakları Mahkemesi kararlarına uygun bu kararlardan sonra tutukluların salıverilmesi gerekirken tahliye veren hâkimler tutuklandı. Bu gelişme, Hâkimler ve Savcılar Yüksek Kurulu ve hükümetin ortak yürüttüğü bir süreçte, yargı bağımsızlığının artık fiilen bittiğinin, yargının iktidara bağlandığının ilanı oldu.
 </p>
</div>


Kaynak: [www.aksiyon.com.tr](http://www.aksiyon.com.tr/yargi/bir-bayram-daha-gecti-iddianame-yok_551665), [web.archive.org (arşiv bağlantısı)](http://web.archive.org/web/20150803062832/http://www.aksiyon.com.tr/yargi/bir-bayram-daha-gecti-iddianame-yok_551665)
