# Köşe yazısından müebbet çıkarmak...

*Büşra Erdal 2015.09.28*

<div class="pNewsDetailMainContent" itemprop="articleBody">
 <p>
  Gazeteci ve avukat Gültekin Avcı, Yargıtay tarafından onanmış “Selam Tevhid Örgütü” ile ilgili yazılarından dolayı tutuklandı. Türk yargı literatürüne dünyada eşi olmayan bir suç eklenmiş oldu.
 </p>
 <p>
  Yeni Türkiye yargısının keyfî tutuklama zincirinin son halkası Gültekin Avcı. Avcı, eski cumhuriyet savcısı ve avukat olmasının yanı sıra gazeteci. 2 yıl önce Bugün’de yayımlanan 7 yazısından dolayı “Terör örgütü kurmak ve yönetmek, hükümete yönelik darbe teşebbüsü ve casusluk” iddiaları öne sürülerek tutuklandı. Samanyolu Yayın Grubu Başkanı Hidayet Karaca’nın da avukatı olan Avcı’nın tutuklanmasının hem medyayı hem de hukukçuları korkutma amaçlı olduğu anlaşılıyor. Avcı’ya yöneltilen suçlama ise Yargıtay tarafından onanmış “Selam Tevhid Örgütü” ile ilgili mut’a nikâhı odaklı yazılarıyla kamuoyunda algı oluşturmaya çalışmak. Bu şekilde Türk yargı literatürüne dünyada eşi olmayan bir suç da eklenmiş oldu: Köşe yazısıyla kamuoyunda algı oluşturup suç işlemek…
 </p>
 <p>
  Bugün gazetesi yazarı ve Samanyolu Haber TV yorumcusu Gültekin Avcı, 18 Eylül’de cuma namazına giderken küçük yaştaki çocuğunun önünde gözaltına alındı. İzmir Terörle Mücadele Şube Müdürlüğü ekiplerince gözaltına alınan Avcı ve 7 polis, aynı gün İstanbul Terörle Mücadele Şubesi’ne getirildi. Kaleme aldığı yazılar nedeniyle 2 yıl sonra gözaltına alınıp tutuklanan Avcı, hakkındaki soruşturma iddiası hükümet medyasında dile getirilince, 6 ay önce İstanbul’daki Çağlayan Adliyesi’ne ifade vermeye gitmişti. Ancak savcı, o sırada ifadesini almamıştı. Kendisi bizzat adliyeye giderek ifade vermek isteyen yazarın gündüz vakti İzmir’de cuma namazına giderken gözaltına alınması, Ceza Muhakemesi Kanunu’ndaki düzenlemelere aykırı olup tam da yeni Türkiye yargısına yakışan türden. İzmir Barosu’na bağlı Avcı’nın avukat kimliği nedeniyle Adalet Bakanlığı’ndan soruşturma izni alınması gerekiyordu. Ayrıca, hakkında işlem yapan savcı, Avcı’nın ifadesini almadı. Gültekin Avcı, 3 gün boyunca tek bir soru sorulmadan gözaltında tutuldu.
 </p>
 <p>
  3 günlük gözaltının bir diğer hukuksuzluk boyutu ise psikolojik işkence yapılması. Avcı’nın avukatı Fikret Duran’ın hâkim sorgu tutanağına giren beyanlarına göre, Avcı’ya uzun süre yemek verilmedi. Gece nezaretin ışığı açık tutularak uyuması engellenen Avcı’nın lavabo ihtiyacı için talepleri bile saatlerce gecikmeli olarak yerine getirildi. Avukat ve gazeteci Avcı’ya bilinçli olarak maddi ve manevi işkence amaçlandığı görülüyor.
 </p>
 <p>
  İstanbul Başsavcı Vekili İrfan Fidan’ın talimatıyla hukuka aykırı şekilde gözaltına alınan Avcı, savcılık ifadesi dahi alınmadan doğrudan tutuklanması talebiyle nöbetçi Sulh Ceza Hâkimliği’ne sevk edildi. Hakkındaki iddiaları bilmeden 3 gün gözaltında tutulan Avcı, mahkemede 2013’te kaleme aldığı 7 köşe yazısı nedeniyle suçlandığını öğrendi. Avcı’ya 26 Eylül, 30 Eylül, 1 Ekim, 7 Ekim, 8 Ekim ve 10 Ekim 2013 tarihli yazılarında Selam Tevhid Örgütü ile ilgili “mut’a nikâhı” ifadelerini geçirmesi suç delili olarak gösterildi. Örgütsel suçlamaya dair delil gösterilen olay ise Fethullah Gülen’in 14 Ekim 2013’teki bir konuşmasında “selam çakmak” ifadesini kullanması. Soruşturma dosyasında bu ifade, örgütsel bir bağlantı sayılmış. Yine aynı yıl Samanyolu TV’de yayımlanan Şefkat Tepe isimli dizide “mut’a nikâhı” ibaresinin 16 defa, ‘kılcal’ kelimesinin 61 defa geçmesi de örgütsel delil gösterilmiş. Yani 7 köşe yazısından darbe teşebbüsü çıkaran savcılık, örgüt bağlantısını da dizideki kelimelerden çıkarmış. Mut’a nikâhı konulu bu yazıların “kamuoyunda algı oluşturma amacında” olduğu ise ana suçlama konusu yapılmış. Mut’a nikâhı, Selam Tevhid Terör Örgütü ve istihbarat odaklı yazıları darbe teşebbüsüne gerekçe gösterilen Avcı ise eski bir savcı olarak istihbarat konularına merak duyduğunu, bu konuları araştırıp köşesinde yazdığını ifade ediyor. Kamuoyunu bilgilendirme ve suç içerebilecek gelişmeleri aktarıp yetkili birimleri harekete geçirme amacıyla yazılar yazdığını da kaydeden Avcı, herhangi bir suç işlemediğini, gazetecilik yaptığını vurguluyor. Hâlen tutuklu olan Samanyolu Yayın Grubu Başkanı Hidayet Karaca’nın da avukatlığını yapan Avcı, bu 7 yazısından dolayı ‘Silahlı terör örgütü kurma ve yönetmek’, ‘Türkiye Cumhuriyeti hükümetini ortadan kaldırmaya ve görevini yapmasını engellemeye teşebbüs etmek’ ve ‘Devletin gizli kalması gereken bilgilerini siyasal veya askerî casusluk amacıyla temin etmek’ iddiasıyla tutuklanıyor.
 </p>
 <p>
  Davalık olduğu hâkim tutukladı
 </p>
 <p>
  Avcı’nın gözaltı süreci nasıl hukuksuz ise tutuklanma sürecinde de asgari hukuk kuralları ve ilkeleri uygulanmayarak bundan daha kötü işlemlere imza atıldı. Gültekin Avcı, davalık olduğu, yani aralarında husumet bulunan Sulh Ceza Hâkimi Durmuş Karaçalı tarafından tutuklandı. Avcı’nın avukatı Fikret Duran, müvekkili hakkında, 23 Mart 2015’te kaleme aldığı köşe yazısında İstanbul Adalet Sarayı’nda görev yapan 6 sulh ceza hâkimine hakaret ettiği gerekçesiyle basın savcısının yürüttüğü soruşturma neticesinde dava açıldığını belirtti. Duran, Avcı’nın sanık olduğu İstanbul 2. Asliye Ceza Mahkemesi’nde görülen bu davada Hâkim Durmuş Karaçalı’nın da mağdur olarak yer aldığını ifade etti. Avcı’nın Sulh Ceza Hâkimliği’ndeki sorgusundan önce hâkim Karaçalı’ya bu davayı hatırlattıklarını belirten Duran, “Bu şartlarda sorguyu yapamayacağını, davadan çekilmesi gerektiğini, çekilmez ise redd-i hâkim talebimizin olduğunu beyan etmemize rağmen hâkim, talebimizi kanuna aykırı bir şekilde kendisi reddederek, sorguyu kendisi yaparak Gültekin Bey’i tutukladı.” dedi.
 </p>
 <p>
  Ceza Muhakemesi Kanunu’nun (CMK) 22 ve 27. maddeleri, hâkimin tarafsızlığı konusunda kuşku olması durumunda reddinin istenebileceğini düzenliyor. Bu şekilde sanık ve hâkim arasında açık husumet gösteren bir olayda hâkimin dosyaya bakıp karar vermesi kanuna aykırı. Ama bu önemli kural da ihlal edildi.
 </p>
 <p>
  Son olarak, Sulh Ceza Hâkimi’nin tutuklama kararında, Avcı’nın, hakkında arama ve tutuklama kararı bulunan kişilerle daha önce telefon görüşmeleri yaptığı, Selam Tevhid dosyası kapsamında algı çalışması yürüttüğü, bu doğrultuda yazılar yazdığı belirtildi. Ama gerçek şu ki köşe yazısı kaleme alan ve TV programı yapan bir kişinin, gündemdeki konularla ilgili ismi geçenlerle diyaloğa geçip bilgi alması, görüş sorması gazetecilik mesleğinin temeli ve gereği. Gazete köşesinde dile getirilen her yazı, televizyonda söylenmiş her söz zaten kamuoyunda bir algı oluşturur. Medyanın görevi de budur. Savcıların gazetecilik mesleğinden “algı oluşturduğu” iddiasıyla müebbetlik suç çıkarması ise görevi kötüye kullanmak. Ve hukuk devleti açısından da ibretlik bir vaka.
 </p>
</div>


Kaynak: [www.aksiyon.com.tr](http://www.aksiyon.com.tr:80/yargi/kose-yazisindan-muebbet-cikarmak_552387), [web.archive.org (arşiv bağlantısı)](http://web.archive.org/web/20151003020452/http://www.aksiyon.com.tr:80/yargi/kose-yazisindan-muebbet-cikarmak_552387)
