# KUMPAS DEĞİL ERGENEKON!

*Büşra Erdal 2014.04.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye, ‘derin devlet’in örgütlü yapısı Ergenekon’la mahkemede hesaplaşırken, bitime beş kala bazı kurallar değişti, kumpas iddiaları  dile getirildi. Ancak yargı, 8 ay gibi bir zaman diliminde 16 bin  798 sayfalık (3 cilt) gerekçeli kararını yazdı ve önemli tespitlerde bulundu.
  </font>
 </div>
 <div id="newsText">
  <font class="detail-text">
   <p>
    Ergenekon davası, Türkiye’nin ‘derin devlet ve darbecilik’ gerçeği ile yüzleşmesi için tarihî bir fırsat oldu. Savcılar ve hâkimlerce, ‘Türk derin devleti/Gladio’ gözler önüne serildi. 12 Haziran 2007’de Ümraniye’de 27 el bombasının bulunmasıyla başlayan süreçte savcılar iddianamelerle suçları ortaya koydu. Mahkeme ise, 20 Ekim 2008’de başlattığı yargılamada son sözünü ‘gerekçeli karar’ ile söyledi. Yani, 5 Ağustos 2013’te 242 sanık hakkında verdiği mahkûmiyetlerin sebeplerini, hangi eylemleri suç saydığını, hangi delilleri mahkûmiyete gerekçe yaptığını tek tek anlattı. Nitekim 23 iddianamenin birleşmesiyle oluşan 275 sanık hakkında 16 bin 798 sayfalık gerekçe hazırladı. 3 kitap hâlinde çıkan kararın birinci bölümünde savcıların iddiaları ve sanık savunmaları, ikinci kısımda Ergenekon hakkındaki deliller ve örgütün eylemleri, üçüncü bölümde ise sanıklara verilen hükümlerin gerekçeleri yer aldı. Yaklaşık 8 ay gibi bir sürede hazırlandığı dikkate alınırsa, hâkimlerin hayli yoğun çalıştığını söylemek mümkün.
    <p>
     Ergenekon davası, Türk demokrasi tarihine geçen önemli bir yargı süreci. Susurluk kazasından sonra ismi açık açık telaffuz edilmeye başlanan ‘Ergenekon Terör Örgütü’ hukuk önünde hesap verdi. Örgüt, 2002 yılından yani Bülent Ecevit hükümetinin düşürülmeye çalışılmasından itibaren yargı konusu olsa da davanın geçmişe dönük ‘sembolik’ bir anlamı var. Bu davada sanık olan pek çok isim geçmişte karanlık eylemlerle, suç iddiaları ile gündeme gelmiş ancak hiç yargılanmamıştı. Bu davada mahkûm edilmeleri de Türkiye’de ‘dokunulmazlık’ algısını kırmış oldu. ‘Yeni Türkiye’ genelkurmay başkanlarının bile yargılandığı bir ülke oldu. Her ne kadar davanın sanıklarından müebbet hapis cezası alan eski Genelkurmay Başkanı İlker Başbuğ, “Gerekçeli kararı tanımıyorum!” dese de, mahkeme sanıkları tek tek tanımış ve ‘terör örgütü’ teşhisini koymuş.
     <p>
      Şimdi mahkemenin gerekçeli kararla ne anlattığına ana hatlarıyla bakalım:
      <p>
       Ergenekon diye bir örgüt var. Bu örgütün yapısı, eylemleri ve belgeleri dikkate alındığında mevcut yasalara göre silahlı bir terör örgütü özelliği taşıyor. Bu silahlı terör örgütü, bir ‘derin devlet’ yani ‘Gladyo/Kontrgerilla’ yapılanmasına karşılık geliyor. Esas olarak Türk Silahlı Kuvvetleri (TSK) içinde yasa dışı olarak oluşturulup faaliyet göstermekte ve mensupları arasında asker-sivil toplumun her kesiminden ve her  statüden insanlar bulunmakta. Toplumda geçmişten bu yana Ergenekon ismi dâhil değişik isimlerle bilinen, kabul edilen ve eylemleri şikâyet edilen ‘derin devlet yapılanması’ hakkında ilk kez bir yargı kararı verildi. Derin devletin izine ‘Susurluk davası’ ile ulaşıldı. Ancak, Ergenekon davasının delilleri Susurluk davası delillerinden kıyas dahi yapılamayacak derecede daha güçlü.
       <p>
        Ergenekon Terör Örgütü’nün kendine özgü bir yapısı var; birbirlerini tamamlayan ve destekleyen kompartımanları olan, ancak bu kompartımantasyon/perdeleme sistemi gereği birimler arasında sınırlı bir iletişim söz konusu. Örgüt üyeleri, TSK’dan iktibas edilen ‘bilmesi gereken’ prensibi çerçevesinde faaliyet gösteriyor. Herkes, kendi uzmanlık alanında örgüte katkı sağlıyor.
        <p>
         Sanıkların işlediği en önemli suç ‘darbe teşebbüsü’ ya da ‘darbeye zemin hazırlama’. Bu suç, iki dönem hâlinde işlenmiş. Ergenekon, Bülent Ecevit başkanlığındaki 57. hükümet (1. dönem) ve Abdullah Gül ile Recep Tayyip Erdoğan liderliğindeki 58 ve 59. hükümetleri (2. dönem) hedef aldı. Mahkeme, sanıklar ve kamuoyunca dile getirilen ‘Neden geçmişteki olayları da yargılamıyorsunuz?’ sorusuna cevap veriyor. Burada 1980 öncesi ve 1990’lı yıllarda gerçekleşen yasa dışı olayların ve faili meçhul cinayetlerin kastedildiğine dikkat çeken mahkeme, bu gibi itirazların pratikte yeri olmadığını çünkü mahkemenin önüne gelen davadaki eylemleri yargılayacağını vurguluyor: “Eski tarihli olaylar da bir mahkemenin önüne getirilirse elbette bakılacaktır. Bu konuda toplumsal sorumluluk söz konusudur.”
         <p>
          Örgüt, ‘ilk dönem’de Bülent Ecevit’i başbakanlıktan el çekmeye zorluyor. Daha sonra Jandarma Genel Komutanlığı bünyesinde yasa dışı oluşturulan Cumhuriyet Çalışma Grubu’nun faaliyetleri ve planlanıp yürürlüğe konulan Sarıkız, Ayışığı, Yakamoz, Eldiven darbe planları çerçevesinde AKP hükümetini hedef alıyor. Deniz Kuvvetleri Komutanı’nın tuttuğu günlüklerin 2003-2004’e ait kısmı ile sanık Mustafa Balbay’ın tuttuğu dijital not/günlük mahiyetindeki çalışmalar suç içeren eylemlerin anlaşılmasında önemli deliller.
          <p>
           Ergenekon’un ikinci dönem faaliyeti, Cumhuriyet gazetesine bombalı saldırı ve Danıştay hâkimlerinden birinin öldürülmesi ile başlıyor. Bu eylemlerin hemen öncesinde kurulan sivil toplum örgütlerinin de nefret, şiddet ve darbe söylemleri içeren ve yasa dışına çıkan faaliyetleri bulunuyor. Ergenekon’un kontrolündeki sivil topum örgütlerinin faaliyetleri en çok bu dönemde. AKP hükümeti orjinli bir ismin cumhurbaşkanı seçilmesini engelleme hedefleniyor. Yine Genelkurmay Başkanlığı Bilgi Destek Dairesi’nde yoğunlaşan muvazzaf personel ve silsiledeki üstleri tarafından hükümet aleyhine yasa dışı planlar hazırlanıyor, sahte isimlerle internet siteleri kurdurularak buralarda hükümeti yıpratıcı psikolojik propaganda yayınları yapılıyor. Mahkeme bu noktada, AKP’ye kapatma davası sürecinde de bir kısım sanıkların aktif faaliyetleri olduğunu belirterek İlker Başbuğ ve ekibini işaret ediyor. Partisine kapatma davası açılan Başbakan Erdoğan, Başbuğ tahliye olduğunda ‘Geçmiş olsun’ diye aramıştı. Ergenekon’un ‘kumpas’ olduğunu da iddia etmişti. Bu gerekçeli karar ile de asıl Başbuğ’un Erdoğan’ı hedef alan bir kumpasın içinde olduğu anlatılmış oluyor. Başbuğ’a ‘terörist’ denilmediğine, bu tanımın kamuoyunda yapıldığına dikkat çekilirken, kanundaki tanımın ‘terör suçlusu’ olduğu ifade ediliyor.
           <p>
            Avrupa İnsan Hakları Mahkemesi’nin gerekçeli karar sistematiğini uygulayan, dipnotlar konulan kararda özetle, sanıkların birbirlerine sahip çıktıkları, bir sanık itirafta bulunsa bile üzerine gitmedikleri, yaptıkları eylemleri suç olarak görmedikleri, bu noktada ciddi bir psikolojik harekât uyguladıkları anlatılıyor. AKP muhalifliğinin değil, örgütsel faaliyetlerin mahkûm edildiği, ‘karışık ilişkiler yumağı’ diye tanımlanan yapının tam olarak çözülemediği aktarılıyor. Yeni bir soruşturmanın gerekliliğine de vurgu yapılıyor.
            <p>
             Gerekçeli kararda çok fazla bilgi ve belge var. Derin devlete, darbe geleneklerine dair ciddi analizler yer alıyor. Sonuç olarak İstanbul 13. Ağır Ceza Mahkemesi, bugüne kadar söylenmemiş bir şeyi söylüyor: Türk derin devletinin adı Ergenekon Terör Örgütü. Bu örgüt, darbe yapan, darbe için ortam hazırlayan, bu uğurda cinayet işleyen bir yapı ve çok güçlü. Bugün, hükümet kanadından gelen ‘olumsuz’ havaya rağmen, hâkimlerin bu kararları, ‘derin devlet ve darbecilik’ gerçeği konusunda büyük bir çığlık. Başka hiçbir örgüt-terör davasında olmadığı kadar ‘zengin’ delillerle dolu dosya. Delilleri ardı ardına incelediğinizde ‘kumpas’ iddialarını çürütüyor. Kaldı ki, 2 büyük kanlı darbe, bir post-modern darbe ve iki muhtıra bunun en canlı delili.
             <p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38267-kumpas-degil-ergenekon.html), [web.archive.org (arşiv bağlantısı)](http://web.archive.org/web/20140414065726/http://www.aksiyon.com.tr:80/aksiyon/haber-38267-kumpas-degil-ergenekon.html)
