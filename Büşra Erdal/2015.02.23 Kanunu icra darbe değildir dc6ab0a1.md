# Kanunu icra darbe değildir

*Büşra Erdal 2015.02.23*

<div class="pNewsDetailMainContent" itemprop="articleBody">
 <p>
  Ergenekon ve 17-25 Aralık yolsuzluk soruşturmalarında adını sıkça duyduk. Önce kahraman, sonra ‘hain’ ilan edildi. Hakarete varan eleştirilere rağmen hiçbir medya organına konuşmamıştı. Savcı Zekeriya Öz, sonunda suskunluğunu BBC TÜrkçe’ye bozdu.
 </p>
 <p>
  Cumhuriyet Savcısı Zekeriya Öz, Ergenekon ve daha sonra 17-25 Aralık yolsuzluk ve rüşvet soruşturmaları ile Türkiye’nin son yıllarına damgasını vuran önemli bir isim. Ergenekon soruşturma sürecinde sanıklar tarafından birçok ithama, saldırıya maruz bırakıldı. 17-25 Aralık yolsuzluk soruşturmalarıyla ilgili doğrudan dönemin başbakanı Tayyip Erdoğan’ın hedefi oldu. Ama bu süreçte hiçbir medyaya konuşmadı. Yeniden yapılandırılan Hâkimler ve Savcılar Yüksek Kurulu (HSYK) tarafından Bolu savcısıyken açığa alındıktan sonra sessizliğini ‘BBC Türkçe’ye bozdu.
  <br>
   Savcı Öz, BBC Türkçe’ye yaptığı açıklamalarla hem Ergenekon soruşturmasıyla ilgili bazı soruları cevapladı hem de 17-25 Aralık yolsuzluk ve rüşvet soruşturmasının arka planına dair yeni bilgiler verdi. Mesela Ergenekon soruşturmasının “tesadüfen”, olağan bir yargı süreciyle kendisine geldiğini  ve buradaki işlemleri nedeniyle dönemin başsavcı vekili tarafından “Sonun Ferhat Sarıkaya gibi olur” denilerek  uyarıldığını anlatıyor. 17-25 Aralık soruşturmalarının kanuna uygun yapıldığını, darbe teşebbüsü olmadığını ve dönemin HSYK üyeleri tarafından “DGM’de yargılanırsınız” diye tehdit edildiğini söylüyor. Gülen cemaati üyesi olmadığını ve kanunlarda “paralel” diye bir suç da bulunmadığını kaydeden Öz, “Cumhuriyetin savcısı olarak görev yapıyoruz.” diyor.
  </br>
 </p>
 <p>
  Ergenekon soruşturmasından sonra Zekeriya Öz hakkında birçok iddia dile getirildi. Davanın sanıkları ve avukatları Öz’ün özel olarak görevlendirildiğini, Ergenekon soruşturmasının bir proje olduğunu savundu. Öz ‘BBC’ye konuştuktan sonra emekli Albay Dursun Çiçek ve Tuncay Özkan’ın aralarında bulunduğu Ergenekon sanıklarının avukatı Celal Ülgen, bu iddiayı yineledi.
 </p>
 <p>
  Öz, BBC Türkçe’ye verdiği röportajda “2007 yılı haziran ayıydı. Ümraniye’de bir gecekonduda bombalar bulunmuştu. Bombalar bulunduğunda Ergenekon veya herhangi bir şey yoktu. Dosyanın da UYAP sisteminden bana verildiğini odama gidince öğrendim” demişti.
 </p>
 <p>
  Ülgen ise şöyle bir iddiada bulundu: “Bu savın gerçekle en yakın bir ilişkisi bulunmamaktadır. Savcı Zekeriya Öz kumpas gereğince bu soruşturmaya bakmak için önceden hazırlanmış ve yetkilendirilmiştir. Tam da ortasındadır. O dönemde (hatta şimdi bile) UYAP ile görevlendirme veya mahkemenin nöbetçi üyesinin tayini gibi durumlar hikâyedir.”
 </p>
 <p>
  <strong>
   İşin aslı neydi?
  </strong>
 </p>
 <p>
  Peki, Ergenekon dosyasındaki somut bilgi ve belgelere göre aslında gerçek nasıl?
  <br>
   Trabzon İl  Jandarma Komu-tanlığı’na, 12 Haziran 2007 günü bomba ihbarı yapılıyor. Trabzon, bu ihbarı aynı gün İstanbul İl Jandarma Komutanlığı’na ulaştırıyor. İstanbul Jandarması da ihbara konu olan adresi polis bölgesi olduğu için Ümraniye İlçe Emniyet Müdürlüğü’ne bildiriyor. Emniyet de, Ümraniye Başsavcılığı’ndan arama kararı aldırarak bombaları buluyor. Bombaların ortaya çıkması üzerine ise, İstanbul TEM Şube devreye giriyor. Ümraniye savcılığı bu aşamadan sonra kendisinin gözaltı kararı veremeyeceğini söylemesi üzerine de dosya Ceza Muhakemesi Kanunu (CMK) 250 ile yetkili ÖYM olarak anılan savcılığa intikal ettiriliyor. O sırada nöbetçi savcı Selim Berna Altay, hatta bombalara ilişkin ilk gözaltı kararlarını da o aldırıyor. Ama o hafta çok dosya geldiği için evrakların bir kısmı dağıtılıyor. Ve daha sonra Ergenekon adını alacak dosya da UYAP üzerinden Öz’e gidiyor.
  </br>
 </p>
 <p>
  Ülgen’in iddiası doğru olsa; bombaların bulunduğu evdeki Ali Yiğit’in babası, Trabzon İl Jandarma, İstanbul İl jandarma, Ümraniye İlçe Emniyet, Ümraniye Başsavcılığı, İstanbul Terör Şube ve ÖYM yani hepsinin bir kumpasın parçası olması gerekir. Ancak hepsi elbirliği edip bu dosyayı Öz’ün önüne ulaştırabilirler. Bu kadar ayağı olan bir işlemde bu iddia sadece gülünç kalıyor.
 </p>
 <p>
  <strong>
   “Sonun Ferhat Sarıkaya gibi olur”
  </strong>
 </p>
 <p>
  Öz’ün değindiği bir başka önemli nokta ise, soruşturma sürecindeki uyarı ve tehditler. Zekeriya Öz’ün BBC’ye verdiği demece göre, dönemin CMK 250 ile görevli mahkemelerinin başsavcıvekili Turan Çolakkadı, emekli Yüzbaşı Muzaffer Tekin gözaltına alınınca Savcı Öz’ü aramış. Daha önce Danıştay saldırısı ile ilgili tutuklanması için sevk edildiği mahkemece serbest bırakılmış Tekin’in savcı Öz tarafından tekrar gözaltına aldırılması belli ki bazı odakları oldukça rahatsız etmiş o zaman. Öyle ki, Başsavcıvekili Çolakkadı, Öz’ü arayıp, “Sonun Ferhat Sarıkaya’dan (Şemdinli soruşturması nedeniyle meslekten ihraç edilmişti) beter olur.” diye uyarmış. Öz, “Benim için iş yapmayıp terfi etmektense, iş yapıp sürülmek bir şereftir.” deyip geri adım atmadığını anlatıyor. Ferhat Sarıkaya benzeri bir sonuç ise, gecikmeli de olsa 2014 yılında yani yaklaşık 7 yıl sonra gerçekleşiyor. Öz, başsavcıvekili olduğu dönemde gerçekleşen 17-25 Aralık soruşturmaları nedeniyle açığa alınıyor.
 </p>
 <p>
  Savcı Öz, Ergenekon soruşturmasına dair teknik bilgi vermekten de geri kalmıyor. Dava sırasında çokça tartışılan “gizli tanık” iddialarına açıklık getiriyor. “Gizli tanık ifadesi ile kimse gözaltına alınmadı.” diyen Öz’e karşılık avukat Ülgen de açıklamasında, ‘gizli tanıkların zaten sonradan tespit edilip dosyadaki iddiaların devamlılığı için kullanıldığını’ iddia ediyordu.
 </p>
 <p>
  22 iddianameden oluşan 275 sanıklı Ergenekon davasında, 31 gizli tanık vardı. Bu kadar kapsamlı bir dosyayı gizli tanığa indirgemek mümkün değil. Öz de, kendilerine çok sayıda kişinin gizli tanık olmak için başvurduğunu ama kendilerinin onları dinleyip iddialara ilişkin muteber bilgi verenleri dosyaya dahil ettiklerini söylüyor.
 </p>
 <p>
  Öz, Ergenekon sürecinde faili meçhul cinayetlerin kesildiğini söylüyor ki bu doğru. Çünkü 2005-07 yıllarında ardı ardına Danıştay Hâkimi Mustafa Yücel Özbilgin, Rahip Santaro, Gazeteci Hrant Dink, Malatya’da üç misyoner cinayetlerinin yaşandığı bir ülke iken, Ergenekon soruşturması sonrası bu iklim ortadan kalkmış ve cinayetler bıçak gibi kesilmişti. Ergenekon dalgaları demokrasi ve özgürlük havası, darbecilerle hesaplaşma ortamı getirdiği için bu cinayetlerin beslendiği iklimin değiştiğini kabul etmek gerekir.
 </p>
 <p>
  <strong>
   “Davalar siyasi değildi”
  </strong>
 </p>
 <p>
  Yaptığı soruşturmalarla ilgili farklı farklı ithamlara maruz kaldığını söyleyen Zekeriya Öz, bir dönem MOSSAD’cı, daha sonra AK Partili ve ardından da cemaatçi olarak suçlandığını hatırlatıyor. Soruşturmaların siyasi olduğu iddiasını reddediyor. Dönemin başbakanı Erdoğan’ın “Soruşturmanın savcısıyım” beyanından rahatsız olduğunu açık bir dille ifade ediyor.
 </p>
 <p>
  “Bir savcı olarak biz, hiçbir partinin, hiçbir kişi ve kurumun savcısı değiliz. Cumhuriyetin savcısı olarak görev yapıyoruz. Tamamen tarafsız, tamamen bağımsız… Yaptığımız bütün işlemler, bütün soruşturmalar, soruşturma içindeki işlemlerin tamamı itiraza, denetime, temyize, her türlü kontrole tabi.” cümlesi oldukça dikkat çekici.
 </p>
 <p>
  Savcı Öz, yürüttüğü soruşturmalarla ilgili “Ben yaptığım bir soruşturmanın ne siyasi sonuçlarını düşünürüm bir savcı olarak, ne de toplumdaki algının nasıl gelişeceğini. Biz sadece kanunu eşit olarak herkese uygulamak gibi bir mükellefiyet içerisindeyiz. Bunun dışında toplumsal algı, siyasal düşünce bizi bağlamaz.” diyor. Davaların iktidar tarafından sahiplenildiği için yürütülmediğini kaydeden Öz, “Tabii bu dava onlar sahiplendiği için olmadı. Ama onlar bu davadan biraz da siyasi olarak istifade ettikleri için veya istifadelerine, menfaatlerine uygun düştüğü için bu davayı sahiplendi.” tespitinde bulunuyor.
 </p>
 <p>
  Öz’ün açıklamaları Ergenekon Davası ile sınırlı değil elbet. Mesleğinde açığa alınmasına neden olan 17-25 Aralık yolsuzluk ve rüşvet soruşturmalarına da değiniyor.
 </p>
 <p>
  Başsavcı vekili olarak, 17 Aralık soruşturmasının içeriğinden haberdar olduğunu ancak suçlanan kişileri bilmediğini söyleyen Öz, Rıza Zarraf (Reza Zarrab) ile ilgili dosyanın ihbar sonucu açıldığı ve yaklaşık 1 yıl önce kendisine geldiğini aktarıyor.
 </p>
 <p>
  MASAK’tan gelen yazının polis tarafından kendilerine ulaştırıldığını ve öncesinde 2-3 savcının değişmiş olduğunu, son savcı tayin olunca da dosyanın kendi eline geldiğini belirtiyor. Dosyayı soruşturma savcısına havale ettiğini ve bundan sonra pek bakmadığını ancak operasyon olacağı zaman tekrar haberi olduğunu aktarıyor. Operasyon haberi alınca da bilgi notu ile birlikte dönemin İstanbul başsavcısını bilgilendirdiğini söylüyor.
  <br>
   Öz, operasyonların dershane tartışmasının sonrasına ve yerel seçimlerin öncesine gelmesi yani zamanlama tartışmasına dair şunları söylüyor: “Bunun zamanlaması diye bir şey olmaz. Dosya ne zaman tekemmül ederse, bazen de dosyanın deşifre olma ihtimali olduğunda (başlatılır).”
   <br>
    Dönemin İçişleri Bakanı Muammer Güler dosyayı deşifre ettiği için operasyona mecbur kaldığını söyleyen Savcı Öz, bizzat Muammer Güler’in Rıza Zarraf’la yaptığı bir konuşmaya atıfta bulunarak, “Kardeşim seni MİT takip etmiyor, Maliye takip etmiyor, Emniyet takip etmiyor, şu takip etmiyor. Ben her yere baktırdım, ancak bundan sonra bir şey olursa ben senin önüne yatarım” ‘tape’lerini doğruluyor. Ve Güler’in bu konuşmadaki kastının: “Dinlenmiyorsun ama velev ki dinlenmiş olsan ve bir operasyon olsa bile seni kurtaracak tek kişi benim, o sebeple de hiçbir şeyi kafana takma, sen yaptığın bütün usulsüz işlemlerini yapmaya devam et” şeklinde olduğunu vurguluyor.
   </br>
  </br>
 </p>
 <p>
  <strong>
   ‘Darbe kanun dışılıktır’
  </strong>
 </p>
 <p>
  Devamında ise Öz, “17-25 Aralık’ta deliller yeterliydi. Yeterliydi, hatta çok fazlaydı. Bu sebeple ilk zamanlarda mahkeme, bakan çocuklarını tutukladı, belediye başkanının kardeşi tutuklandı, birçok kişi tutuklandı… O kadar çok delil var ki bunları karartmak ve kapatmak için birçok kanunu Anayasa’ya kadar götürmeye, değiştirmeye çalışıyorlar şu an.” diyor.
 </p>
 <p>
  Polisin yaptığı dinlemelerin hiçbirinin gayr-i resmî dinleme olmadığını, hepsinde mahkeme kararı alındığını ifade eden Öz, o dönem soruşturmaya bizzat bakanlık seviyesinde müdahale olduğunu, yönetmeliklerin, kanunların değiştirildiğini hatırlatıyor. Hatta o dönem soruşturmalara müdahale için tepki gösteren HSYK üyelerine de baskı ve tehditler olduğunu dile getiren Öz, “Bizzat adalet bakanının gidip tehditlerle HSYK’da yeniden aday değişimi yaptığını, HSYK üyelerine ‘Sizi DGM’de yargılatacağız, sizi bunlarla birlikte yargılatırız’ tarzında tehditlerin olduğunu kurulda bulunan HSYK üyelerinden duydum.” şeklinde konuşuyor.
 </p>
 <p>
  Yolsuzluk soruşturmalarının “darbe teşebbüsü” olduğu iddiasına cevabı ise oldukça net: “Biz kanunları uygularız, biz darbe yapmayız. Kanunları uygulayan insanların darbe yapması diye bir şey söz konusu değildir. Darbe kanun dışı yapılan şeylerdir. Soruşturma yapmakla, polisin operasyon yapmasıyla darbe olmaz.”
 </p>
 <p>
  3 günlük röportajında yıllar boyunca kendisine çok farklı hakaret, tehdit ve müdahaleler yapılmasına karşın Öz soğukkanlı duruşunu da bozmuyor. Devam eden soruşturmalara dair hukuki tespitin dışına çıkıp herhangi bir kanaat bildirmiyor. Ayrıca 17-25 Aralık soruşturmalarının kapatılmasının kesin nihai bir sonuç olmadığı, operasyon için delillerin yeterli olduğu, zaten başta mahkemelerin de tutuklama kararı verdiği hatırlatmasını yapıyor.
 </p>
</div>


Kaynak: [www.aksiyon.com.tr](http://www.aksiyon.com.tr/guncel/kanunu-icra-darbe-degildir_549107), [web.archive.org (arşiv bağlantısı)](http://web.archive.org/web/20150730175017/http://www.aksiyon.com.tr/guncel/kanunu-icra-darbe-degildir_549107)
