# Devlet sırrı sır olmaktan çıkıyor

*Büşra Erdal 2005.04.11*

<div>
 <p>
  <font>
   2003’te yürürlüğe giren Bilgi Edinme Hakkı Kanunu sayesinde insanlar, kendilerini ilgilendiren konularda bilgi sahibi olabiliyor. Ancak, bunların devlet sırlarını içeren konular olmaması gerekiyor. Mevcut kanun veya yönetmeliklerde ise devlet sırrı nedir sorusunun cevabı verilemiyor.
   <br/>
   <br/>
   Adalet Bakanlığı, işte bu sorunların önüne geçmek amacıyla sivil toplum kuruluşlarıyla işbirliği içinde Devlet Sırları Kanunu Tasarısını hazırlıyor.
   <br>
    <br>
     Uzun yıllar hukukçular arasında önemli tartışmalara sebep olan devlet sırlarının kapsamı artık belirli hale geliyor. Sadece normal vatandaş değil, kamu kuruluşlarında çalışan insanlar dahi bir bilginin hangi durumlarda sır kapsamına girdiğini ve gizlilik derecesinin ne olduğunu bilmiyordu. Türkiye’nin mevcut hukuk yapısında hangi bilgi ve belgelerin devlet sırrı olduğu da açıkça belirtilmiyordu. Bu nedenle, en az öneme sahip bilgilerin bile açıklanmasından ötürü yargı önüne çıkarılan birçok insan oldu.
     <br>
      <br>
       Devletin en üst noktasından en alt kademesine kadar herkesi ilgilendiren, üstelik devletle vatandaş arasında demir perde konumunda olan sırlara ilişkin düzenlemelerin yapılması artık kaçınılmaz hale gelmişti ki Bilgi Edinme Kanunu yürürlüğe girdi. 24 Nisan 2003’te yürürlüğe giren bu kanunda devlet sırlarına bir maddeyle atıf yapılıyor. 16. maddede “açıklanması halinde devletin emniyetine, dış ilişkilerine, milli savunmasına ve milli güvenliğine açıkça zarar verecek ve niteliği itibariyle devlet sırrı olan gizlilik dereceli bilgi veya belgeler bilgi edinme hakkı kapsamı dışındadır.” deniyor. Dolayısıyla, bilgi edinme hakkı çerçevesinde hangi bilgilerin insanlara açık, hangilerinin  kapalı olduğunun bilinmesi gerekiyordu. Adalet Bakanlığı, gereksiz gizlilik kültürüne son vermek için devlet sırları ve gizliliği alanının açık bir biçimde düzenlenmesini öngörüyor. İşte bu yüzden, gizliliğin sınırlarını çizmek ve sırların önem derecesine göre hangi durumda açıklanıp hangi durumda açıklanamayacağını belirlemek amacıyla Devlet Sırları Kanunu Tasarısı hazırlanıyor.
       <br>
        <br>
         Adalet Bakanlığı Mayıs 2004’te tasarıya ilişkin olarak ilk taslağı hazırladı. Ancak, taslak gerek hukukçular gerekse sivil toplum kuruluşları tarafından beğenilmedi. Devlet sırlarının daraltılmadığı aksine genişletildiğine yönelik eleştirilerden sonra bakanlık, başta TESEV olmak üzere pek çok sivil toplum örgütü ile üniversitelerdeki akademisyenlerin görüşlerini aldı. TESEV, tasarı üzerinde yaptığı düzenlemelerle üç ayrı taslak hazırladı ve bunları görüşlerini almak üzere iki yerel ve yedi uluslararası hakemin değerlendirmesine sundu. Gelen değerlendirmeler ışığında hazırladığı taslağı son haline getiren TESEV’in çalışmasına göre, devlet sırrı gerçekte topluma ait olan ancak çeşitli nedenlerle toplumun bilmekten imtina ettiği bilgilerle sınırlı olmalı.
         <br/>
         <br/>
         TESEV üyesi ve İstanbul Bilgi Üniversitesi Hukuk Fakültesi Dekan Yardımcısı Yrd. Doç. Dr. Burak Oder, gizliliğin bir esas değil, bilgi edinme hakkına getirilmiş bir istisna olduğunu söylüyor. Her bilgi ya da belgenin sır olarak adlandırılamayacağını vurgulayan Oder, gizliliğin ancak haklı ve akla yatkın gerekçelerle kabul edilebileceğini belirtiyor. Burak Oder, bir bilgiye hangi süreyle, kimler tarafından gizlilik atfedileceğinin çok önemli olduğunu ve bunun sınırlarının iyi çizilmesi gerektiğini belirtiyor. Gazi Üniversitesi Hukuk Fakültesi Öğretim Üyesi ve Adalet Bakanlığı Sır Komisyonu Başkanı Prof. Dr. Hasan Tunç ise önceden kamu kurum ve kuruluşlarında gerekli gereksiz bütün bilgilerin gizlendiğini ve insanların kendilerini ilgilendiren çok önemli belgelere dahi ulaşamadıklarını söylüyor. Bilgi Edinme Hakkı Kanunu sayesinde artık bu sorunun önüne geçildiğini belirten Tunç, hazırlanan tasarı sayesinde de devletin milli güvenliğini, bütünlüğünü ve anayasal düzenini ilgilendiren bilgi ve belgelerin gizlilik derecesinin bundan böyle bilineceğinin altını çiziyor.
         <br/>
         <br/>
         Adalet Bakanlığı yapılan değerlendirmeler ve gelen görüşler ışığında şu anda tasarıya ilişkin ikinci taslağı hazırlıyor. Mevcut kanunlarda ve yönetmeliklerde devlet sırrı nedir ve hangi bilgiler devlet sırrı kapsamına girer sorusuna cevap verilemediği için tasarının meclisten geçmesi özellikle bilgi edinme hakkı kanunundan sonra oldukça önem kazandı. Bilgi Edinme Yasası sayesinde insanlar hayatlarını ilgilendiren kararlar konusunda bilgi edinebiliyor, ödediği vergilerin nereye harcandığını sorabiliyor, başbakan ve bakanların mal varlığına kadar pek çok konuyu sorgulayabiliyor.
         <br/>
         <br/>
         Tasarıyı eleştirienler de var
         <br/>
         <br/>
         Ancak, bunların devlet sırrı, özel hayatın gizliliği ve ülkenin ekonomik çıkarlarını olumsuz yönde etkileyecek konuları içermemesi gerekiyor. Bununla birlikte, güvenlik ve savunma, özel hayatın ve haberleşmenin gizliliği, önceden açıklanması ekonomik hayatı olumsuz yönde etkileyecek konular, istihbarata ilişkin bilgi ve belgeler de bu kapsamda yer alıyor. Vatandaşlar bunlar dışındaki her tür bilgiyi kamu kurum ve kuruluşlarından isteme hakkına sahip bulunuyor.
         <br/>
         <br/>
         Yeni taslakta devlet sınırlarının ne olduğu, hangi kurumlar tarafından oluşturulabileceği ve bilinmesi durumunda devletin güvenliği, bütünlüğü ile dış siyasi ve ekonomik ilişkilerine hangi boyutta zarar verebileceği açıkça belirtiliyor. Bu bakımdan, tasarı meclisten geçip yürürlüğe girdiğinde bilgi edinme hakkı kanununun uygulanması kolaylaşacak ve insanlar hangi durumda bu hakkı kullanıp hangi durumda kullanamayacağı konusunda yeterince bilgi sahibi olabilecek.
         <br/>
         <br/>
         Ancak, tasarıya yönelik önemli eleştiriler de yok değil. Bunlar, kanunun neden yıllar önce çıkarılmadığı ve çalışmaların neden AB ile yapılacak müzakere sürecine denk getirildiği üzerinde yoğunlaşıyor. Burak Oder, eleştirileri haksız buluyor. Kanunun geç çıksa da önemli olanın eksiksiz ve en uygun şekilde çıkması olduğunu belirtiyor. Türk Ceza Kanunu’nun çıktıktan sonra daha yürürlüğe girmeden pek çok tartışmaya sebep olduğunu hatırlatan Burak Oder, tasarının bütün yükümlülükleri yerine getirebilecek seviyeye ulaştıktan sonra meclisten geçirilmesi gerektiğinin altını çiziyor. AB’nin reformlar üstüne kurulu olduğunu belirterek, müzakereler sürecinin bu kanunun çıkarılmasını hızlandırdığını ancak çalışmaların AB istedi diye yapıldığı iddiasına katılmadığını söylüyor.
         <br/>
         <br/>
         BİLGİ EDİNMEK ANAYASAL BİR HAK
         <br/>
         <br/>
         Bilgi edinme hakkı birçok ülkede anayasal haklar arasında yer alıyor. Şeffaflık uluslararası düzeyde ilk kez Birleşmiş Milletler Evrensel Bildirisinin 19’uncu maddesinde iletişim özgürlüğü alanında ifade edildi. Birleşmiş Milletler 1000 Yıl Bildirgesi (Eylül 2000) ve Avrupa Temel Haklar Şartı’nda da (Ekim 2000) belgelere ulaşma özgürlüğü ve halkın bilgi alma hakkını güvence altına alma sorumluluğundan söz ediliyor. Bu hakkın sınırı ise devlet sırrı ve niteliği itibariyle gizli kalması gereken bilgiler olarak nitelendiriliyor. Avrupa İnsan Hakları Sözleşmesi’nin ‘ifade özgürlüğü’ başlığını taşıyan 10. maddesinde, ifade özgürlüğünün milli güvenlik ve faydalar söz konusu olduğunda kısıtlanabileceği belirtiliyor. Adalet Bakanlığı da bu maddeye atfen bilgi edinme hakkının sınırlarını devlet sırları kanunuyla çiziyor.
         <br/>
         <br/>
         ‘ÇOK GİZLİ’ KATEGORİSİNE GİREN BİLGİLER
         <br/>
         <br/>
         Tasarıya göre hakkında gizlilik kararı verilen belgeler “çok gizli” veya “gizli” olarak derecelendiriliyor. Bilinmesi halinde devletin güvenliği, milli varlığı, bütünlüğü ve dış ilişkilerini tehlikeye düşürebilecek her türlü bilgi veya belgeler “çok gizli” kategorisine giriyor. Devletin savunma ve askeri konularına ilişkin işlemler, istihbarat çalışmaları ile zamanından önce açıklanması durumunda devletin ekonomisine zarar verebilecek ve haksız rekabete yol açacak her türlü bilgi veya belge de “gizli” olarak kabul ediliyor. “Çok gizli” derecesi verme yetkisi; Cumhurbaşkanı, Bakanlar Kurulu, Başbakan, Bakanlar, Genelkurmay Başkanı, Milli Güvenlik Kurulu ve Milli Güvenlik Kurulu Genel Sekreteri ile Misyon Şeflerine (Dışişleri Bakanlığı’nın yurtdışındaki diplomatik temsilcileri) ait bulunuyor. Ayrıca, Başbakanlık, İçişleri, Dışişleri ve Milli Savunma Bakanlığı müsteşarları; Türk Silahlı Kuvvetlerinde kuvvet, ordu, kolordu, tugay ve garnizon komutanları; Milli İstihbarat Teşkilatı müsteşar yardımcıları ile İstihbarat, Operasyon, Elektronik ve Teknik İstihbarat ve Psikolojik İstihbarat başkanları; Emniyet Genel Müdürü ile Güvenlik, İstihbarat, Kaçakçılık ve Organize Suçlarla Mücadele Dairesi, Terörle Mücadele Harekat Dairesi ve Yabancılar Hudut İltica Dairesi başkanlarına ait bulunuyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1545 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20837), [web.archive.org (arşiv bağlantısı)](http://web.archive.org/web/20051201003139/http://www.aksiyon.com.tr:80/yazdir.php?id=20837)
