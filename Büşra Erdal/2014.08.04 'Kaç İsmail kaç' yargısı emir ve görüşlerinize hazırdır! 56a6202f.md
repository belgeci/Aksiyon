# 'Kaç İsmail kaç' yargısı emir ve görüşlerinize hazırdır!

*Büşra Erdal 2014.08.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Başbakan Erdoğan tarafından “Cadı avıysa cadı avı” denilen süreçte 115 polis gözaltına alındı. Reza Zarrab dâhil yolsuzluk şüphelisi tutukluları salıveren hâkimler, “Kaç İsmail kaç” ve “Paşa gönlüm bilir” diyerek 31 polisi tutukladı.
  </font>
 </div>
 <div id="newsText">
  <font class="detail-text">
   <p>
    Aralık 2013’teki yolsuzluk ve rüşvet operasyonları sonucu bizzat Başbakan Erdoğan tarafından işareti verilip “Cadı avıysa cadı avı” denilen süreç başladı. 22 Temmuz Salı gecesi sahur vakti 115 polis gözaltına alındı. Yolsuzluk operasyonlarından bu yana ülkede çok şey değiştirildi. Hükümete yakın “havuz medyası” diye adlandırılan gazetelerde çıkan ve her defasında yalanlanan onlarca manşetle suçlamalar yapıldı. Yargı, kanun değişiklikleriyle yürütme tarafından adım adım ablukaya alındı. Tabii hâkim ilkesine aykırı olarak özel “sulh ceza hâkimlikleri” kurulup Reza Zarrab dâhil yolsuzluk şüphelisi tutukluları salıveren hâkimler atandı. Bu hâkimler, 31 polisi (20’si istihbarat, 11’i terör şube) tutukladı.
   </p>
   <p>
    115 polise yönelik operasyon, Yeni Şafak ve Star’ın “Selam Tevhit örgütü soruşturmasında 7 bin kişi dinlendi” manşetinin sonucu. Hükümet medyasının her defasında tekzip yiyen yalan haberleriyle yapılan soruşturmada gözaltına alınan polisler, ilk adım olarak yıllarca görev yaptıkları İstanbul Emniyet Müdürlüğü’nde tutuldu. Buradaki muamele utanç vericiydi. Polisler ve avukatlarının açıklamalarına göre, iftar ve sahurlarda yeterli ve düzgün yemek verilmedi. Sahurda şüpheliler sağlık kontrolüne götürüldü. Sabaha kadar nezaretin ışıkları açık tutularak uyumalarına izin verilmedi. 2 gün boyunca emniyette tutulan ve ancak bir kısmı ifade verebilen polisler, 3’üncü günden yani 24 Temmuz’dan itibaren adliyeye sevk edildi. Polislerin evlerindeki arama anından itibaren kanuni olarak 4 günlük gözaltı süresi başlamıştı. Emniyet, savcılık aşaması derken gözaltı süresi cumartesi 01.30’da bitti. 4 gün içinde sadece 8 polis hakkında tutuklama çıkmış, diğer 12 kişilik 2’nci grup ise 4 günlük süre bittikten sonra tutuklanmıştı. Ama gözaltına alınan 76 terör polisi hâlâ savcılık ifadesi aşamasındaydı. Bunlardan 49’u, gözaltı sürelerinin dolmasından 1,5 saat sonra 03.00 sıralarında tutuklanma talebiyle mahkemeye sevk edildi.
   </p>
   <p>
    İki savcı tarafından alınan ifadelerin 4 günlük gözaltı süresi içinde tamamlanamaması ve buna rağmen polislerin serbest bırakılmaması tamamen kanuna aykırı bir durum. Ceza Muhakemesi Kanunu (CMK) 91. Madde, yasal süre içinde mahkemeye çıkarılmayıp haklarında karar verilmeyen şüphelilerin derhâl bırakılacağını söylüyor. Ama aralarında eski TEM Şube Müdürü Yurt Atayün’ün de olduğu 49 polis bırakılmadı.
   </p>
   <p>
    Yasal 4 günlük süreden 12 saat geçtikten sonra ise bu durumun kanun dışılığını tespit için, polisler ve avukatları hep beraber adliye kapısına yöneldiler. Ama yolu kapatan çevik kuvvet ekibi tarafında engellendiler, çember içine alındılar. Ablukadaki polisler, çevik kuvvet polislerine, “Meslektaşlarımız, suç işliyorsunuz, yaptığınız anayasaya aykırı, şu an bizi zorla tutuyorsunuz, amirleriniz burada yok, sizi kullanıyorlar.” diye çağrıda bulundu. Dışarı çıkmalarına izin verilmeyince adliyenin fuaye alanında yere oturan polisler, kendilerinin ne için tutulduğuna dair hâkim ya da savcılık kararı görmek için beklemeye başladı. Polislerin avukatı Sıddık Filiz, amaçlarının hukuk dışı uygulamayı kayıt altına almak olduğunu söyledi. 2 saatlik bekleyişten sonra Zarrab’ı tahliye eden İslam Çiçek imzalı tutanak geldi. Polisler tekrar, -7. kattaki nezarete alındı.
   </p>
   <p>
    <img alt="" height="222" src="http://web.archive.org/web/20141112035141im_/http://medya.aksiyon.com.tr/aksiyon/2014/08/04/kac-ismail-kac2.jpg"/>
   </p>
   <p>
    Kısa bir süre sonra ise İstanbul Başsavcı-lığı’ndan bu yasa dışı uygulamaya kılıf olarak “Şüpheliler muhafaza altında” cevabı geldi. Yakalama, gözaltına alma ve ifade alma yönetmeliğinde muhafaza altına alma “Kanunun yetki verdiği hâllerde yetkili merci önüne çıkarılması gereken kişilerin ilgili kurumlar veya kişilerce teslim alınana kadar sağlıklarına zarar vermeyecek şekilde ve zorunlu olduğu ölçüde özgürlüklerinin kısıtlanıp alıkonulması” şeklinde tanımlanmış. Kanunda (CMK 91. Madde) ise “Gözaltı süresinin dolması veya sulh ceza hâkiminin kararı üzerine serbest bırakılan kişi hakkında yakalamaya neden olan fiille ilgili yeni ve yeterli delil elde edilmedikçe ve Cumhuriyet Savcısı’nın kararı olmadıkça bir daha aynı nedenle yakalama işlemi uygulanamaz.” deniyor. Yani kanun, gözaltı süresi dolunca serbest bırakma yönünde kesin hüküm koymuş. Yönetmelik de muhafaza altına almayı, kanunun yetki verdiği hâllere bağlıyor. Burada CMK ise yetki vermiyor. Yani polisler, keyfî olarak muhafaza altına alınmış oluyor.
   </p>
   <p>
    <strong>
     ‘Paşa gönlüm’ yargısı
    </strong>
   </p>
   <p>
    Polisler, kanun dışı olarak nezarette tutulurken, soruşturmanın hukukiliğine zarar veren ikinci vaka hâkim İslam Çiçek’in odasında yaşandı. TBMM İnsan Hakları Komisyonu üyesi ve CHP Milletvekili Mahmut Tanal ile birlikte bir grup polis avukatı Çiçek’in odasına gittiklerinde içeride 3 kişiyle karşılaştılar. Bunların kim olduğunu sordular. TEM Şube Müdürü Kayhan Ay ve Başsavcı Vekili Orhan Kapıcı’nın yanında esrarengiz bir kişi daha vardı. Bu sırada Çiçek, söz konusu mavi tişörtlü ve silahlı şahsa ‘Kaç İsmail’ diye bağırdı. Kaçan şahsın MİT mensubu olduğu gündeme gelirken, İstanbul Başsavcısı Hadi Salihoğlu, İsmail’in polis memuru olduğunu savundu. Ancak Çiçek’in neden kaç diye bağırdığı ve polisin onlarca meslektaşının arasında neden kaçma ihtiyacı hissettiği sorusu cevapsız kaldı. Çağlayan Adliyesi’ne “İsmail’in Yeri” esprileri yapılmaya başladı.
   </p>
   <p>
    Hukuksuz gözaltında polisler, sorulan sorulara cevap verdi. Sorguda en çok gündeme gelen konu ise polislere suçlandıkları konulara dair delillerin gösterilmemesi oldu. Avukatlar, HSYK 1. Daire üyesi İbrahim Okur’un, Zarrab’ı tahliye eden hâkimin sulh ceza hâkimi olarak atanmasını “yanlış” bulmasını da gerekçe göstererek İslam Çiçek hakkında redd-i hâkim talebinde bulundu. Çiçek’in, avukatların taleplerini zapta geçirmeme gerekçesi olarak “Paşa gönlüm bilir” demesi tutanaklara yansıdı. Özellikle Selam Tevhit örgütü soruşturmasını yapan polisler, başbakanın dinlenmesi başta olmak üzere ağır ithamlara dair tape ve mahkeme kararı gösterilmesini istedi, hiçbiri gösterilmedi. Bütün sorgu, Ergenekon soruşturmaları sırasında İşçi Partisi lideri Doğu Perinçek’e köstebeklik yaptığı iddia edilen polis başmüfettişi Selim Kutkan ekibinin hazırladığı 161 sayfalık müfettiş raporu üzerinden yapıldı. Ortada ne bir savcılık evrakı ne de bir delil olmadan. Polisler ve avukatları ise Kamile Yazıcıoğlu isimli kadının eşiyle ilgili ihbarı ve verdiği ifade ile “makul şüphe” çerçevesinde başlatılan Selam Tevhid örgütü soruşturmasının hukuki olduğunu savundu. Mahkeme kararı ile teknik takip yapıldığını belirtti. Ancak Çiçek, Selam Tevhit örgütü soruşturmasında görevli polisleri tutukladı.
   </p>
   <p>
    <strong>
     “Delilsiz” tutuklama
    </strong>
   </p>
   <p>
    İstihbarat polislerinden sadece Ali Fuat Yılmazer ve Erol Demirhan ‘çete’ suçlamasıyla, diğer 18 polis ise ‘evrakta sahtecilik ve usulsüz dinleme’ suçundan tutuklandı. Terör polisleri ise ‘askerî ve siyasal casusluk ve evrakta sahtecilik’ iddiasıyla hapse gönderildi. Tutuklama kararında, aylardır sürdürülen bir yalan da deşifre oldu. Star ve Yeni Şafak’ın “Selam’da 7 bin kişi dinlendi” manşetleri ile başlattığı suçlama kampanyası tutuklama kararında “114 hâkim kararı ile 238 kişi dinlendi” olarak itiraf edilmiş oldu. Yani aylarca sürdürülen iftira kampanyası böylece açıklığa kavuştu ama bu haberler, yapılan hukuksuz uygulamalara gerekçe yapıldı, yani atı alan Üsküdar’ı geçti.
   </p>
   <p>
    Hâkim Çiçek, tutuklamaya gerekçe olarak “devlet politikası açısından önem arz ettiği düşünülen konuşmalar” şeklinde tanımlama yapıyor. Çiçek, soruşturmada yapılan dinlemeleri “tesadüf olamaz” diyerek suç kapsamına alıyor. Polisler, “suç delillerini gösterin, cevap verelim” diyorlar; fakat “Yargılama aşaması değil” denilerek deliller gösterilmiyor. Büyük resme bakıldığında ise ‘yargı eldiveni giymiş’ yürütmenin cadı avı görülüyor.
   </p>
   <p>
    ____________________________
   </p>
   <p>
    <strong>
     2014 model Yassıada uygulaması
    </strong>
   </p>
   <p>
    22 Temmuz operasyonunun hiçbir aşamasında normal hukuki süreç işlemedi, soruşturmada açık hak ihlalleri yapıldı. Gözaltına alınan polisler öç alma, itibarsızlaştırma ve sindirme hareketi ile karşı karşıya kaldı.  Şüpheliler için sulh ceza hâkimlikleri ihdas edilerek yeni yargıç atandı; doğal hâkimlik ilkesi ve âdil yargılama hakkı ihlal edildi.  Hâkimler tavır ve davranışlarıyla tarafsız olmadıklarını ortaya koydu.  Normal hukuki süreçte mevcut delil ve suçlamayla gerçekleştirilemeyecek tutuklamalar yapıldı. İsnat edilen suçlama açısından (CMK 100. Madde) somut delil, ölçülülük ve tutuklama nedeni kriterleri dikkate alınmadı.  Kaçma, kendisine ya da başkasına zarar verme ihtimali olmadığı hâlde kelepçe takılmak suretiyle CMK 93. Madde ihlal edildi.  Usulüne uygun ifade alınmadı ve sorgu yapılmadan karar verildi. Yeni kurulan sulh ceza hâkimliklerinin soruşturmalarda yetersiz olduğu ortaya çıktı.  Dinlenmeden, keyfî karar verilerek kanunlar açıkça çiğnendi. Tutanak örnekleri avukatlardan saklandı.  Adliyede sıkıyönetim uygulandı.  Gözaltı süresi aşılarak bu konudaki kesin kanuni düzenleme yok sayıldı.  Savcılık ifadesi es geçilerek mahkemeye sevk edilen şüphelilerin çoğunun burada da ifadesi alınmadı. Avukat yokken karar verildi. Hâkim, “Paşa gönlüm bilir” diyerek ifadeleri tutanağa geçirmedi.  Şüphelilere özgeçmiş dışında soru sorulmadı. Casusluk iddiasına delil sunulmadı.  Hâkim, odasındaki bir kişiye ‘Kaç İsmail kaç!’ diyerek bir skandala imza attı. Kaçan kişinin MİT elemanı olduğu ileri sürüldü.  Gözaltı süresi bitmesine rağmen, polislerin bayramda aileleri ile görüşmelerine izin verilmedi, terör suçlularının yattığı Metris Cezaevi’ne konuldular.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2F6397AFBBE8E908464865AA928AD669?newsId=39159), [web.archive.org (arşiv bağlantısı)](http://web.archive.org/web/20141112035141/http://www.aksiyon.com.tr:80/aksiyon/newsDetail_getNewsById.action;jsessionid=2F6397AFBBE8E908464865AA928AD669?newsId=39159)
