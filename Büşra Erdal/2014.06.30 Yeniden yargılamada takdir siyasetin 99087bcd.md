# Yeniden yargılamada takdir siyasetin

*Büşra Erdal 2014.06.30*

<div class="pNewsDetailMainContent ctx_content" itemprop="articleBody">
 <p>
  Bir hukuki enstrüman olan yeniden yargılama, siyasetin gölgesinde yeni pratiklere açılıyor. Anayasa Mahkemesi’ne bireysel başvurular sonucunda başlayan uygulama, henüz geleneğini oluşturmadığı için soru işaretleri barındırıyor.
 </p>
 <p>
  Ceza yargılaması uygulamalarında olan ‘yeniden yargılama’ düzenlemesi bu ülke kurulduğundan beri kanunda var. Ancak Türkiye gündemine 2013-2014 yıllarında girdi.  Avrupa İnsan Hakları Mahkemesi(AİHM), yıllardır birçok davada ‘hak ihlali’ kararı verip yeniden yargılamanın önünü açtı ama yerel mahkemeler bunu uygulamadı. Ya da göstermelik, ‘şeklen’ bir  yeniden yargılama   yapıldı. Bugün ise son yıllara damgasını vuran derin devlet, darbe ve suç örgütü davalarının sanık ve mahkûmları için başvurulan bir can simidi hâline geldi. 2010 Referandumu ile kabul edilip 2012’de hayata geçirilen ‘bireysel başvuru’ yöntemi ile Anayasa Mahkemesi’ne (AYM) giden sanıklar için tahliye yolu açılıyor.
 </p>
 <p>
  Balyoz ve Şike gibi Türkiye’nin gündeminde geniş yer tutan ve tartışma konusu olan iki davada yeniden yargılamaya dair karar çıktı. Anayasa Mahkemesi, Balyoz hükümlülerinin yeniden yargılanmasına karar verirken, İstanbul 13. Ağır Ceza Mahkemesi de Şike davasında ‘yargılamanın yenilenmesinin kabule değer’ olduğuna hükmetti. İki davanın da ortak noktası Yargıtay’ca onanmış mahkûmiyetlerin bulunması. Hem yerel mahkeme hem de Yargıtay’da mahkûm olmuş sanıkları hapisten kurtaran ‘yeniden yargılama’ ne? Nasıl bir uygulama, doğrudan sanıkları tahliye ettiren ‘maymuncuk’ uygulaması mı? Kanun maddeleriyle irdeleyelim.
 </p>
 <p>
  Olağanüstü yargı yollarından olan ‘Yargılamanın Yenilenmesi’ 5271 sayılı Ceza Muhakemesi Kanunu’nun(CMK) 3’üncü bölümü, 311-323. maddelerinde düzenleniyor. Bu maddelere göre, yargılamanın yenilenmesi sıradan bir yargı kuralı değil, hâkime takdir hakkı da bırakılmamış sıkı şartlara bağlanmış.
 </p>
 <p>
  <strong>
   Sanık aleyhine de olabilir
  </strong>
 </p>
 <p>
  CMK madde 311’e göre; “Duruşmada kullanılan ve hükmü etkileyen bir belgenin sahteliği, yemin verilerek dinlenmiş olan bir tanık veya bilirkişinin hükmü etkileyecek biçimde hükümlü aleyhine kasıt veya ihmal ile gerçek dışı tanıklıkta bulunduğu veya oy verdiği anlaşılırsa ve hükme katılmış olan hâkimlerden biri, hükümlünün neden olduğu kusur dışında, aleyhine ceza kovuşturmasını veya bir ceza ile mahkûmiyetini gerektirecek biçimde görevlerini yapmada kusur etmiş ise yargılama yenilenir. “Dosyada yeni olaylar veya yeni deliller ortaya konulup da bunlar yalnız başına veya önceden sunulan delillerle birlikte göz önüne alındıklarında sanığın beraatini veya daha hafif bir cezayı içeren kanun hükmünün uygulanması ile mahkûm edilmesini gerektirecek nitelikte olursa yine hâkimler bu yönde karar verebilir. Bu maddenin son fıkrasında özellikle Türkiye’nin gündemine sık sık gelen, bir ceza hükmünün, uluslararası insan hakları sözleşmelerine aykırı olduğu AİHM kararıyla kesinleşmiş olması hâlinde yargılamanın yenilenmesi gerçekleştirilir. Tabii bu noktada AİHM kararının kesinleşmesinden itibaren bir yıl içinde ilgili mahkemeden bu yönde talepte bulunmak şart. Burada da bir sınırlama var. Kanun koyucu AİHM’nin ihlal kararları doğrultusunda yargılamanın yenilenmesi başvurularını 4.2.2003’ten sonraki kesinleşmiş kararlara uygulanacağını düzenlemiş. Bu süre sınırının da, PKK terör örgütü lideri Abdullah Öcalan hakkında yargılamanın yenilenmesi talebinin engellenmesi için olduğu kamuoyunda dile getirilen bir konu.
 </p>
 <p>
  Mahkeme ya eski hükmü onaylar ya da onu iptal edip yeni bir hüküm verir. Yeni hüküm, eskisinden daha ağır olamaz. Eğer mahkûm hakkında beraat çıkarsa bu kez uğranılan zarar için tazminata hükmediliyor. Yargılamanın yenilenmesi her zaman sanık ya da mahkûm lehine olmuyor. Nasıl mahkûm olmuş sanık lehine durumlar oluştuğunda yargılama yenileniyorsa, yine kişiyi beraat ettiren delilin sahte çıkması, sonradan suç ikrarı gibi durumlarda da aynı yola başvuruluyor. Sanık aleyhine de yeniden yargılama yolu açık. Bu aşamada ortaya çıkan önemli sorunlardan biri de mahkûmların tutukluluk durumları. Haklarında yeniden yargılama kararı verilmiş tutuklu mahkûmlar ne olacak? CMK 312 bu konuya açıklık getirerek, “Yargılamanın yenilenmesi istemi hükmün infazını ertelemez. Ancak mahkeme, infazın geri bırakılmasına veya durdurulmasına karar verebilir.” diyor. Gündemde olan Balyoz davası mahkûmları serbest kalmış, Şike mahkûmlarının ise cezasının infazı geri bırakılmıştı. Ama kanun, ‘yeniden yargılama hükmün infazını ertelemez’ diyor. Bu noktada hukukçu Ümit Kardaş, mahkûm kişilerin serbest bırakılmasının ceza kuralları açısından ‘keyfî’ olduğunu söylüyor. Özellikle Balyoz davasını örnek veren Kardaş, “Balyoz davası, Ergenekon’dan farklı. Ergenekon davasında yerel mahkeme mahkûmiyet vermiş ama Yargıtay daha onamamıştı. Balyoz davasında ise Yargıtay’ca kesinleşmiş mahkûmiyetler var. Bu aşamada mahkeme, yeniden yargılamayı başlatıp AYM’nin hak ihlali olarak gösterdiği tanıkları dinleyip, dijital verilerle ilgili tartışmalı noktaları giderdikten sonra tahliye noktasında değerlendirme yapmalıydı. Bu şekilde, Yargıtay’ın onama kararı yok sayılıp, Yargıtay by-pass edildi.” diyor.
 </p>
 <p>
  <strong>
   Kardaş’tan AYM’ye eleştiri
  </strong>
 </p>
 <p>
  Genel olarak ‘yeniden yargılama’ konusunu değerlendiren emekli askerî hâkim Kardaş, bu uygulamanın yargı sistemini bozacak şekilde hayata geçirildiğine dikkat çekiyor. 2005 yılında Devlet Güvenlik Mahkemeleri, 2012’de de Özel Yetkili Mahkemelerin kaldırıldığını hatırlatan Kardaş, Anayasa Mahkemesi’nin Balyoz davasında yargılamanın yenilenmesi kararı verirken kendi  kanununu ihlal ettiğini iddia ediyor. Anayasa 148’e göre, bireysel başvuruları karara bağlamak, Anayasa Mahkemesi’nin görevleri arasında. Anayasa 148 ve Anayasa Mahkemesinin Kuruluşu ve Yargılama Usulleri Hakkında Kanun’un 49’uncu maddelerinde, “Bireysel başvuruda, kanun yolunda gözetilmesi gereken hususlarda inceleme yapılamaz.” deniyor. Bu noktaya temas eden Kardaş, Balyoz dosyası örneğinden yola çıkarak, “AYM’nin tanık dinleme ve dijital verilerin tartışılmamasını hak ihlali görmesi, Anayasa 148’e aykırı. Mahkeme ve Yargıtay denetiminden geçen bu maddi hususlar, AYM’nin inceleme alanında değil. Zaten, ceza yargılaması yapan makamların alanına girilmemesi için bu düzenleme bizzat Anayasa’ya konulmuş. Aksi takdirde AYM hep böyle delil incelemesi yapar ve ona göre karar verirse Yargıtay’ın yüksek mahkeme olarak bir anlamı kalmaz, fonksiyonunu ve işlevini yitirir. Yargıtay by-pass edilmiş olur ki, AYM’nin Balyoz kararıyla bu oldu.” diyor. Kardaş, Balyoz davasındaki bu yaklaşımın da yargıda kaos getireceği ve çifte standardın önünü açacağı uyarısında bulunuyor.
 </p>
 <p>
  AYM’ye bireysel başvuruların başlamasıyla birlikte yeni bir yargı sistemine geçilmiş oldu. Prof. Dr. Ergun Özbudun, AYM’nin iyi bir demokrasi sınavı verdiğini düşünüyor. Yine anayasa hukukçusu Prof. Dr. Levent Köker ise, daha içtihat geleneği oluşmadığı için AYM hakkında hüküm vermek için erken olduğunu belirtiyor. AYM’nin bireysel başvurularda nasıl bir çizgi oluşturacağı zamanla belli olacak.
 </p>
</div>


Kaynak: [www.aksiyon.com.tr](http://www.aksiyon.com.tr/yargi/yeniden-yargilamada-takdir-siyasetin_538823), [web.archive.org (arşiv bağlantısı)](http://web.archive.org/web/20151223052527/http://www.aksiyon.com.tr/yargi/yeniden-yargilamada-takdir-siyasetin_538823)
