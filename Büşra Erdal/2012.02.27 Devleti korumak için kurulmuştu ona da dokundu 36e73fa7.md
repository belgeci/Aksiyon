# Devleti korumak için kurulmuştu ona da dokundu

*Büşra Erdal 2012.02.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Daha düne kadar uyuşturucu kaçakçılarına, darbecilere hesap sorduğu için övgülere mazhar olan ‘özel yetkili mahkemeler’ bir anda tukaka edildi. Oysa, AB’ye uyum için antidemokratik DGM’lerin yerine gelmişti.
  </font>
 </div>
 <div id="newsText">
  <font class="detail-text">
   <p>
    Son günlerin favori tartışma konusu ‘özel yetkili mahkemeler’. Tartışma öylesine dengesiz sürüyor ki, mevzuatı incelemeden, çalışma şekli konusunda bilgi sahibi olmadan bu mahkemelerde görevli hâkim ve savcılar günah keçisi ilan ediliyor. Hatta, darbe sanıklarını yargılayanlara, MİT mensuplarını ifadeye çağırdığı için ‘7 Şubat darbecisi’ denildi. Daha dün demokrasi kahramanı ilan edilen yargı mensupları, bir anda nasıl ‘darbeci’ olduklarını anlamış değil.
   </p>
   <p>
    Yürüttükleri soruşturmaların, baktığı davaların çoğu niteliği itibarıyla ‘siyasi’ olan yargıçların her işleminin bir şekilde siyasi karşılığı var. KCK-MİT soruşturmasında da savcılığın ifadeye çağırma gerekçesi ‘MİT mensuplarının KCK örgütü kapsamındaki faaliyetleri, iştirak ettikleri eylemleri’ oldu. Savcılık, KCK’ya sızan MİT mensuplarının sadece ‘örgüt üyesi’ suçunu işleyebilecekken, daha ileri gidip eylem yapmasını, örgütün eylem talimatı içeren mektubunu taşımasını sorunlu buldu. Suçüstü yakalanan MİT mensubunun yargılanmasının tabii bir süreç olduğunu savundu. Hükümet ise, MİT mensuplarıyla ilgili bu iddiaların karşısında durdu. Sivil iradenin kararlarına müdahale edildiği düşüncesiyle yasal değişikliğe gitti. Peki, özel yetkili mahkemeler aslında ne?
   </p>
   <p>
    Kanuna göre ‘özel yetkili’ diye bir mahkeme yok. Çünkü, TCK ya da CMK’da ‘özel yetkili mahkeme’ şeklinde tanım yok. Hâlihazırda buna ilişkin kanun mevcut değil. Bunun yerine Ceza Muhakemesi Kanunu’nun (CMK) 250’nci maddesiyle görevlendirilmiş ve belirli suçlara bakmaya yetkili mahkemeler var. Medya, özellikle 2007’den sonra çok gündeme gelen bu mahkemeleri daha kolay anlatabilmek için ‘CMK 250 ile görevli mahkeme’ demek yerine ‘özel yetkili mahkeme’ tanımlamasını kullandı. CMK 250 ile görevli mahkemelerin temeli Devlet Güvenlik Mahkemeleri’ne (DGM) dayanıyor. 1982 Anayasası’nın 143’üncü maddesiyle kurulan mahkemeler 22 yıl faaliyette kaldı. ‘Devletin iç ya da dış güvenliğini ilgilendiren’ davalara bakmakla görevlendirilen mahkemeler, 16 Haziran 1983 tarihli “Devlet Güvenlik Mahkemeleri’nin Kuruluş ve Yargılama Usulleri Hakkında Kanun” ile kuruldu.  DGM’leri normal adli mahkemelerden ayıran en önemli özelliği bir asil bir yedek askerî üyelerin, askerî makamlar tarafından kendi usullerine göre atanması, yani asker üyeyle yargılama yapılmasıydı. Özellikle 90’lı yıllarda Avrupa İnsan Hakları Mahkemesi (AİHM), önüne gelen DGM dava dosyalarını ‘asker üye’ varlığı yüzünden Türkiye aleyhine karara bağlıyordu. Adli mahkemelerde asker üyenin görevli olması ‘tarafsızlık’ ilkesine aykırı bulunuyordu. 1983 tarihli “Devlet Güvenlik Mahkemeleri’nin Kuruluş ve Yargılama Usulleri Hakkında Kanun” başlığındaki yasal düzenlemede tamamen devleti korumayı amaçlayan, kişi hak ve özgürlüklerini ikinci plana iten bir anlayış hâkimdi. Asker üyelerin yargılamaya dâhil olması, bu mahkemelerin devlet güvenliğini öne çıkaran bir anlayışa kodlandığının en somut örneğiydi. Bu uygulama uzun yıllar sonra AİHM’nin itirazları doğrultusunda kaldırıldı. 2000’li yıllarda artık askerî üye olmadan yargılamalar başladı. Ancak AK Parti’nin 3 Kasım 2002’de iktidara gelmesiyle başlayan AB uyum sürecinden DGM’ler de nasibini aldı. Asker üye olmadan yargılama yapsa da niteliği itibarıyla ‘olağanüstü yargılama’ şekli olarak görülen DGM’ler 1 Haziran 2005’te yürürlüğe giren yeni Türk Ceza Kanunu ve Ceza Muhakemesi Kanunu ile kaldırıldı. Bunun yerine CMK’nın 250’nci maddesiyle görevlendirilmiş, adli yargı sistemiyle işleyen yeni ‘ağır ceza mahkemeleri’ görev yapmaya başladı. Hâkimler ve Savcılar Yüksek Kurulu’nun atadığı birinci derece hâkim ve savcılar görev yapmaya devam etti.
   </p>
   <p>
    CMK’nın 250 ve 251’inci maddeleri özel yetkili mahkemelerin görev ve faaliyet alanını düzenliyor. ‘Görev ve Yargı’ başlıklı madde ‘çete, devletin güvenliğine ilişkin sayılan terör, darbe teşebbüsü, anayasal düzeni ortadan kaldırmaya teşebbüs’ gibi suçlarla ilgili görevlendirme yapıyor. Yani nasıl banka, basın, fikrî haklar, aile mahkemeleri varsa, ‘terör’ gibi devletin güvenliğine ilişkin suçlara bakan ‘ihtisas mahkemeleri’ oluşturulmuş. Bunun yanında, ‘örgüt faaliyeti çerçevesinde işlenen uyuşturucu  madde imal ve ticareti suçu ve haksız ekonomik çıkar sağlamak amacıyla kurulmuş bir örgütün faaliyeti çerçevesinde cebir ve tehdit uygulanarak işlenen suçlar’ da yargılama faaliyeti kapsamında. CMK 250’nin 3. fıkrası da aynı maddede sayılan suçları işleyenlerin ‘sıfat ve memuriyetleri ne olursa olsun’ bu kanunla görevlendirilmiş ağır ceza mahkemelerinde yargılanacağını hükme bağlıyor. Anayasa Mahkemesi ve Yargıtay’ın yargılayacağı kişilerle savaş ve sıkıyönetim hâlini ise istisna tutuyor. ‘Soruşturma’ başlıklı 251’inci maddenin 1. fıkrasında ise, 250’nci madde kapsamına giren suçlarda soruşturmanın bizzat bu konuda görevlendirilmiş savcılar tarafından yapılacağı belirtilirken, “Bu suçlar görev sırasında veya görevden dolayı işlenmiş olsa bile cumhuriyet savcılarınca doğrudan soruşturma yapılır.” deniyor. Yani özel yetkili mahkemelerin alanına giren suç, görev sırasında işlense bile izin alınmadan soruşturma yapılıyor. Yıllardır hep tartışılan ve eleştirilen, kamu görevlilerinin yargılanmasının önündeki en büyük engel olan özel kanunlardaki ‘izin’ düzenlemesi devre dışı kalmış oluyor. İşte bugün tartışılan asıl nokta bu. Hâkim ve savcılar, bu iki maddedeki düzenlemeyle, genelkurmay başkanı ya da rektör, emniyet müdürü olduğuna bakmaksızın herkesi yargılayabiliyor. Bunun örneklerini 2005’ten başlayarak bugüne kadar çok sık gördük.
   </p>
   <p>
    Birey karşısında devleti korumaya kodlanmış mahkemeler, âdeta geçmişin günahlarını siler gibi yeni bir süreç başlattı.  Türkiye’yi ‘darbecileriyle’ yüzleştirdi. 12 Haziran 2007’de Ümraniye’de 27 el bombası bulunmasıyla başlayan soruşturma, darbecilerle büyük bir mücadeleye döndü. En son eski Genelkurmay Başkanı İlker Başbuğ’un tutuklanmasıyla TSK içindeki darbeci askerlerin yargı önüne çıkarıldığı döneme ulaştı. Çoğu asker kökenli, kamu görevlisi olan 800’ün üzerinde kişi Ergenekon ve Balyoz sanığı olarak Silivri’de hâkim karşısına çıktı.
   </p>
   <p>
    Tüm bu yargı süreciyle demokrasiye büyük katkıda bulunmuş ‘özel yetkili mahkemeler’ 7 Şubat 2012’den sonra nasıl ‘darbeci’ ilan edildi? Bu tarihte MİT Müsteşarı Hakan Fidan, eski Müsteşar Emre Taner’le birlikte 3 MİT’çi daha KCK soruşturmasında ifadeye çağrıldı. MİT’in Oslo görüşmelerinin de soruşturma konusu olduğu iddia edilince birden hedefte başbakanın olduğu iddia edildiği kampanya başladı. Bu kampanya, ODA TV davasında tutuklanan gazeteciler Ahmet Şık, Nedim Şener, eski Emniyet Müdürü Hanefi Avcı, KCK soruşturması şüphelileri Prof. Dr. Büşra Ersanlı, yayıncı Ragıp Zarakolu ve son olarak eski Genelkurmay Başkanı emekli Orgeneral İlker Başbuğ’un da tutuklanmalarına yönelik eleştiriler ile beslendi. Sonuçta hükümet kanadından “CMK 250’nin kaldırılabileceği ya da savcıların yetkilerinin kısıtlanabileceği” açıklamaları geldi.
   </p>
   <p>
    Ancak, tartışmaya genel olarak bakıldığında, özel yetkili mahkemelerin sıradan vatandaşları yargılaması, tutuklaması pek ön plana çıkmadı. Kıyamet genelkurmay başkanı ya da gazeteci tutuklanması üzerinden koparılıyordu. Asıl meselenin, bu mahkemelerde ‘dokunulmazlık zırhının’ işlevsiz kalması olduğu çok açıktı. CMK 250 ile ilgili tartışma biraz azalsa da bitmiş gibi görünmüyor. Hâlâ bu mahkemelerin kaldırılması ya da ağırlıklı görüş olarak yetkilerinin daraltılması gündeme getiriliyor. Öncelikle CMK 250-251, kamuda çok önemli görevlerde olsa bile, terör, darbe girişimi, uyuşturucu kaçakçılığı gibi suç işleyen bürokratların dokunulmazlık zırhını kaldırıyor. Bu suçların niteliği de bunu gerektiriyor. Bütün halkı, ülke genelini etkileyecek sonuçları doğurabilecek bu suçlarda ‘izin sistemi’ soruşturmanın ruhuna aykırı. Mesela, darbe teşebbüsünde normal subaylar yargılanırken genelkurmay başkanı ya da kuvvet komutanlarına MİT mensuplarında olduğu gibi izin şartı getirilmesi eşitlik ilkesine aykırı. Bu durum siyasi sorumluluğu olan başbakana bir de yargı sorumluluğu verilmesini beraberinde getirecek. Yürütme ve yargı erklerinin iç içe geçmesi, çatışması söz konusu olacak.
   </p>
   <p>
   </p>
   <p>
    <strong>
     Asıl hedef dokunulmazlıkları geri getirmek
    </strong>
   </p>
   <p>
    <span>
     Ceza Muhakemesi Kanunu’nu hazırlayan Kültür Üniversitesi Hukuk Fakültesi Dekanı, ceza hukukçusu Prof. Dr. Bahri Öztürk, MİT mensuplarının KCK soruşturmasında ifadeye çağrılmasından sonra çıkan ‘özel yetkili mahkemeler’ tartışması hakkında ilk kez konuştu. “CMK, dünyanın en özgürlükçü yasalarındandır.” tespitinde bulunan Öztürk, CMK 250’nin büyük bir devrim olduğuna, bu sayede darbecilerin yargı önüne çıktığına işaret ediyor. KCK-MİT soruşturması ile ilgili gelişmeleri büyük bir üzüntüyle izlediğini söyleyen Öztürk, MİT Kanunu’nda yapılan değişikliğin, devletin memuru kayırma alışkanlığının devamı olduğunu söylüyor. 1912 yılında çıkan ‘Memurin Muhakematı Hakkında Kanun’un İttihat ve Terakki zihniyetini gösteren en önemli yasa olduğunu ifade eden Öztürk, CMK 250’deki suçlarla ilgili bürokratlara getirilecek koruma zırhının da ‘memuru halka karşı koruma geleneğinin’ devamı olacağını belirtiyor. Bu yapıldığı takdirde geri dönüş olacağını vurguluyor: “CMK’yı bizim meclisimiz, parlamentomuz yaptı. Çıkardıkları yasayı uygulamak için neden izin almak ve daha sonra izin verilmezse tekrar idari yargıya gidilmek zorunda kalınsın?” Bu tür girişimlerin Ergenekon sürecine de zarar verdiğine, psikolojik tabanda çatlamalar olduğuna dikkat çeken Öztürk, CMK 250 kapsamında faaliyet gösteren mahkemelerdeki yargılamalarda söylendiği gibi ‘büyük hak ihlali’ olduğuna katılmıyor.
    </span>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31934-173-devleti-korumak-icin-kurulmustu-ona-da-dokundu.html), [web.archive.org (arşiv bağlantısı)](http://web.archive.org/web/20120818200134/http://www.aksiyon.com.tr:80/aksiyon/haber-31934-173-devleti-korumak-icin-kurulmustu-ona-da-dokundu.html)
