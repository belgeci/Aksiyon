# Gazeteciler değil 'İnsanlık' hapiste

*Büşra Erdal 2015.06.30*

<div class="pNewsDetailMainContent" itemprop="articleBody">
 <blockquote>
  <p>
   Mehmet Baransu’ya işkence, Bülent Keneş’e hapis cezası, birçok muhalif gazeteciye dava... Yeni Meclis’in ülke gündemine hukuk devleti ve yargı bağımsızlığı ile birlikte ‘insanlık’ kavramını da tekrar sokması gerekiyor.
  </p>
 </blockquote>
 <p>
  Gazeteciler Mehmet Baransu ve Bülent Keneş’e yapılanlar, Türk medyasının üzerindeki baskının artarak sürdüğünü gösteriyor. Today’s Zaman Genel Yayın Yönetmeni Bülent Keneş, geçen günlerde “Cumhurbaşkanına hakaret” suçlamasından 21 ay hapse çarptırıldı. Gazeteciyi susturmak için uygulanan otoriter rejim geleneklerinin başında hapis tehdidi geliyor ve Keneş’in maruz kaldığı da bu. Öte yandan Balyoz Darbe Planı haberlerinden dolayı hukuka aykırı şekilde tutuklanan ve yaklaşık 3 aydır hapiste olan gazeteci Mehmet Baransu’ya  cezaevinde manevi işkence ve eziyet var. Haksız yere intikam amacıyla hapiste tutulduğu yetmiyormuş gibi bir de eşi ve meslektaşlarıyla görüşmesi engelleniyor. Yeni Türkiye’de gazetecilere baskı yöntemi olarak açılan davalar, verilen hapis cezaları ve cezaevindeki manevi işkenceler de bu şekilde AKP hükümeti tarihindeki yerini alıyor.
 </p>
 <p>
  Türkiye Cumhuriyeti, demokrasi açısından iki dar boğazdan geçiyor. Birincisi, Cumhurbaşkanı Erdoğan ve AK Parti hükümeti, yani devlet sisteminin iki önemli güç odağı tarafından yargıya yapılan baskı. İkincisi ise aynı gücün medyaya yaptığı baskı. Proje olarak kurulmuş kapalı devre sulh ceza hâkimliklerince istedikleri kişileri tutuklatıyorlar. Bunun yanında konuşan, muhalif olan gazeteciler hapis tehdidiyle karşı karşıya bırakılıyor. Bunun son örneği Today’s Zaman gazetesi Genel Yayın Yönetmeni Bülent Keneş. Keneş, Twitter’da yaptığı eleştirel bir paylaşım nedeniyle Cumhurbaşkanı Erdoğan’ın hedefi oldu. Türk Ceza Kanunu’nun 299. maddesindeki “Cumhurbaşkanına hakaret eden kişi, bir yıldan dört yıla kadar hapis cezası ile cezalandırılır.” düzenlemesine göre yargılanan Keneş’e 21 ay hapis cezası verildi. Mahkeme, söz konusu hapis cezası 2 yılın altında olduğu için hükmün açıklanmasını erteledi. Ancak bu karar, gazeteci Keneş’in başında sallanan bir “Demokles’in kılıcı” hükmünde. Önümüzdeki süreçte başka bir iddiadan yargılanıp mahkûm edilirse, 21 aylık hapis cezası da hayata geçecek. Yani Keneş’in üstünde yıllarca sürecek bir baskı var.
 </p>
 <p>
  Peki, gazeteci Keneş bunu hak edecek ne yaptı? Tek yaptığı, şahsi Twitter hesabından içinde ‘rezil’ geçen bir paylaşım. Söz konusu paylaşımdaki ‘rezil’ ifadesini üstüne alınan Erdoğan’ın suç duyurusu üzerine açılan davada, 7 Haziran genel seçimlerinden beş gün önce hapis kararı çıktı. Ankara 14. Asliye Ceza Mahkemesi’nin Keneş’in yokluğunda açıkladığı hapis kararının verilme süreci ise ilginç. Erdoğan’ın avukatları, mahkemeye ‘rezil’ ifadesinin hakaret olduğuna dair bilirkişi raporu sundu. Keneş’in avukatı Çağlayan Erginay, savunmasında, bilirkişi raporunda twitin muhatabının belirtilmediğine, ‘rezil’ ifadesini lakap olarak kullanan tanınmış birinin bulunmadığına işaret etse de mahkeme bunu dikkate almadı. Bunun yerine Erdoğan’ın avukatlarının sunduğu bilirkişi raporunu delil kabul ederek 1 yıl 9 ay hapis cezasına hükmetti. Hâlbuki ‘hakaret’ davalarında, hâkimler kendi vicdanlarına göre suçun var olup olmadığını tespit ve takdir eder. Hukuki bir sorunda hâkimin, kanuna, suçun sübut bulma şartlarına, Yargıtay içtihatları ya da Avrupa İnsan Hakları Mahkemesi örnek kararlarına bakarak vicdanıyla karar vermesi gerekir. Ama konu cumhurbaşkanına hakaret ise bu noktada ‘hâkim vicdanı’ da devre dışı kalıyor ve avukatının getirdiği bilirkişi raporu ‘delil’ kabul ediliyor. Sonuç olarak, twette böyle bir tespit olmasa da bizzat bilirkişi raporuyla Erdoğan’a rezil denilmiş oluyor.
 </p>
 <p>
  Bu arada, Avrupa Parlamentosu, Avrupa’daki Liberaller ve Birleşmiş Milletler Sözcülüğü’nden Keneş’e verilen cezaya tepkiler geldi. Evrensel hukuk ilkelerine inanan uluslararası camiada aklın yolu bir. Neyin suç olup olmadığı çok rahat görülüyor. Ama Türkiye’deki rejimin evrensel hukuktan ne kadar uzaklaştığını anlamak için Türkiye Yayıncılar Birliği’nin 2015 Medya Özgürlüğü Raporu’na bakmak yeterli. Rapora göre, son bir yılda 392 yazar ve yayıncıya Erdoğan’a hakaret iddiasıyla dava açılmış. Bu nedenle Keneş’e verilen ceza yeni Türkiye rejiminin niteliğini gösteren bir turnusol kâğıdı hükmünde.
 </p>
 <p>
  BARANSU’YA İŞKENCE
 </p>
 <p>
  Today’s Zaman Genel Yayın Yönetmeni Keneş susturulmak için hapis cezasıyla karşı karşıya kalmışken, diğer yandan bizzat hapiste mağdur olan gazeteciler var. Gazeteci Mehmet Baransu, Balyoz Darbe Planı belgelerini yayımladığı için 5 yıl sonra tutuklandı. Yaklaşık 3 aydır hapiste tecrit hâlinde tutulan Baransu’ya insan haklarına aykırı, vicdanlara sığmayan muamelede bulunuluyor. Uzun süre Metris Cezaevi’nde yalnız kaldıktan sonra Silivri’ye götürülen Baransu, haksız yere tutuklanması bir yana, insan hakkı ihlali sayılacak muameleye maruz kalıyor. Tutuklu bir kişi için en önemli haklardan biri, yakınları ve ailesi ile görüşme. Cezaevlerinde ayda bir kez açık görüş oluyor. Gazeteci Baransu’nun sadece o gün ailesiyle görüşme şansı var. Ancak yargı ve cezaevi yönetimi el birliği etmişçesine gazeteciye zulüm için sanki fırsat kolluyor. Baransu, son iki ayda açık görüş günlerinde tutuksuz olduğu başka dosyalardan ifade vermesi için Çağlayan’daki İstanbul Adliyesi’ne getiriliyor. Eşi onu görmek için Silivri Cezaevi’ne gitmişken, Baransu İstanbul Adliyesi’nde hâkim karşısına çıkarılıyor.
 </p>
 <p>
  Mehmet Baransu’nun avukatı Sercan Sakallı, son uygulama için “Bana önceki gün mahkeme kaleminden ‘duruşmaya getirilmeyecek’ bilgisi verildi. Kötü niyetli olarak yapılıp yapılmadığını bilmiyorum ama sabah duruşmaya götürüldüğünü öğrendim. Ben de müvekkilim gelmeyeceği için adliyeye gitmemiştim. Bugün görüş günü olduğundan dolayı ailesi cezaevinde bekliyordu.” diyor.
 </p>
 <p>
  Eşi Nesibe Baransu da Twitter’dan bu haksız ve hukuksuz uygulamaya isyan ediyor. İki kez üst üste yapılan bu uygulama, yetkililerin art niyetli olduğu, Mehmet Baransu’ya bilerek eziyet edilmek istendiği tezini güçlendiriyor. Sadece haksız yere hapiste tutulan, zaten istenildiği her zaman kolayca ifadeye götürülecek olan Baransu’ya değil, aynı zamanda eşine ve ailesine de eziyet ediliyor.
 </p>
 <p>
  Açık görüş günü eziyeti bu şekilde yaşanırken, son olarak 25 Haziran günü kapalı görüşte de yeni bir zulüm yapılıyor. Anlattığına göre Nesibe Baransu, haftada bir kez gerçekleşen kapalı görüş için sabah erken saatte Silivri Cezaevi’ne gidiyor. Cam bir duvar arkasından ahize ile yapılan kapalı görüşmenin süresi bir saat. Ancak camın karşısında telefonla gerçekleşen görüşme yaklaşık 30 dakika sürüyor. Görüşme sırasında bir anda çok sayıda gardiyan, Mehmet Baransu’nun bulunduğu odaya girerek konuşmanın sonlandırılmasını istiyor. Gardiyanlara 30 dakika daha görüşme hakkının olduğunu söyleyen Baransu’ya görevliler müdür beyden bu şekilde talimat aldıklarını söyleyip konuşmayı sonlandırıyor. Bunun yanında, uzun süredir, meslektaşlarının Baransu’yu ziyaretine de izin verilmiyor. Baba Bahattin Baransu ise en son görüşte gardiyanların üzerine yürüdüğü oğlunun hayatından endişe ettiğini dile getiriyor.
 </p>
 <p>
  Baransu’ya yapılanlara bakınca, gelişmelerin artık hukuk alanından çıkıp ‘insanlık’ alanına girdiği görülüyor. Sonuç olarak hukuk da “insani’ olanı emreder. Hem Türk mevzuatı hem de Avrupa İnsan Hakları Sözleşmesi’ne göre, işkence yasağı var. Devlet yetkilileri, gazeteci olsun ya da olmasın vatandaşlara ‘kin’ ile muamelede bulunamaz. Sadece kanunun ve mesleklerinin gereğini hukuk içinde icra eder. Bu noktada suçlama yaparken kanunlar dikkate alınmadığı için hapis koşullarında da ‘insanlık’ dikkate alınmıyor anlaşılan.
 </p>
 <p>
  Baransu’ya yapılanlar, Keneş’e verilen hapis cezası, birçok muhalif gazeteci hakkında açılan davalar Türkiye’nin olduğu dünya liginden daha aşağıya düşmeye devam ettiğini gösteriyor. Bu sadece medyanın değil, demokrasinin ve tüm ülke vatandaşlarının sorunu. 7 Haziran genel seçimi ile oluşan yeni Meclis’in, Türkiye devleti gündemine hukuk devleti ve yargı bağımsızlığı ile birlikte ‘insanlık’ kavramını da tekrar sokması gerekiyor.
 </p>
</div>


Kaynak: [www.aksiyon.com.tr](http://www.aksiyon.com.tr/medya/gazeteciler-degil-insanlik-hapiste_551420), [web.archive.org (arşiv bağlantısı)](http://web.archive.org/web/20150726122439/http://www.aksiyon.com.tr/medya/gazeteciler-degil-insanlik-hapiste_551420)
