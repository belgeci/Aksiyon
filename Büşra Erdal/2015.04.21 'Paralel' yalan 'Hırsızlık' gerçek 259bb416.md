# 'Paralel' yalan 'Hırsızlık' gerçek

*Büşra Erdal 2015.04.21*

<div class="pNewsDetailMainContent" itemprop="articleBody">
 <p>
  28 Şubat’tan sonra camiayı hedef alan ilk dava Ankara’da açıldı. Komedi filmlerini aratmayacak sahnelerle dolu iddianame tam da ‘Yeni Türkiye’ gerçeklerine uygun kaleme alınmış. Somut hiçbir delil yok, ‘hırsızlık’ gerçek; ama ‘paralel’ içi boş bir sepet. İçine ne atabilirsen at.
 </p>
 <p>
  Ankara Cumhuriyet Başsavcılığı’nın 6 polis ve bir doktor hakkında hazırladığı “paralel yapı” iddianamesi ile, 17-25 Aralık yolsuzluk soruşturmalarından sonra camiayı doğrudan hedef alan ilk dava açılmış oldu. Temel suçlama, bir polisin azmettirdiği polis arabası hırsızlığı. Üzerine giydirilen paralel yapı iddiası, arabayı çaldıran polisin sonradan inkâr ettiği ifadesi sonucu, dosyaya doktor ve polisten oluşan dört kişi daha eklenmesiyle oluşturulmuş. Bu dört kişi hakkındaki tek ‘delil’, telefonlarının aynı baz istasyonundan sinyal vermesi.
 </p>
 <p>
  28 Şubat sürecinde açılan davadan beraat çıkmasına ve bu da Yargıtay’ca onanmasına rağmen, yeni bir senaryo iddianame ile suni bir dava açılıyor. Ama bu kez, 28 Şubat’taki senaryodan daha kötü, daha hukuksuz.
 </p>
 <p>
  İddianame bu hâliyle, AKP’li Mehmet Metiner’in, Mart 2014’te bir televizyonda itiraf ettiği “Onlar araştırılıyor, soruşturuluyor, ‘delilleri oluşturuluyor’. Yargıya da intikal ettirilecek” açıklamasını doğruluyor. Hemen akabinde dönemin başbakanı Erdoğan’ın, “Altyapısı hazırlanıyor” dediği bir yargı operasyonu sürecinin devamı olduğu görülüyor.
 </p>
 <p>
  Fethullah Gülen ile alakalı hazırlanan sözde iddianame, Türkiye’nin oldukça aşina olduğu iki gündem üzerine inşa edilmiş: Hırsızlık ve ‘paralel yapı’. Ceza Muhakemesi Kanunu (CMK) düzenlemeleri açısından oldukça sorunlu olan iddianamenin ayrıntıları da hukuk devleti açısından ibret verici.
 </p>
 <p>
  İddianameyi yazan savcı Serdar Coşkun, soruşturmayı Temmuz 2014’te devletin bütün kurumlarına gönderdiği bir talimatla başlatmıştı. Hukuk mantığına sığması zor talimatta “Cemaat mensuplarının davranış modellerinin belirlenmesi…” talep ediliyordu. Doktora ve benzeri eğitim için yurtdışına çıkan herkesin araştırılması isteniyordu. O gün bu yazının bir Ortaçağ zihniyetinin ürünü olduğu, savcının bu talebi ile “Ayşe teyzenin bile darbe suçlusu yapılacağı” analizleri yapılmıştı. Nitekim 22 sayfalık iddianame ile o eleştirilerin haklı olduğu ortaya çıktı.
 </p>
 <p>
  Davanın ana konusu, Organize Şube çalışanı bir polisin, görev yeri değiştirildikten sonra polis arabası çaldırtması ve şubeden on tane soruşturmaya dair evrak çalması. Polis memuru Seyyit Akşit, çalıştığı şube müdürlerine kızıp onlara kötülük yapmak için bir çete lideri olan Kadir İnan’a, polis aracını çaldırtıyor. Kilit nokta, ‘paralel yapı’ ifadesini daha iddianame bile yazılmadan yalanlayan Akşit’in kendisi. Bu gelişmeler de gösteriyor ki Akşit eliyle aslında camiaya “silahlı, illegal yapı” görünümü vermek istenmiş. Ama bu senaryo hayata geçirilememiş. Bütün bunların yapılma amacı ise savcıya göre, güya “paralel” gerekçesiyle yapılan sürgünleri tersine çevirmek. Bunun nasıl olacağına dairse bir fikir yok. Savcı, “Bir polis aracını çalıp örgütün elindeki basın üzerinden emniyetin yeni atanan kadrolarının ne kadar başarısız olduğunu, paralel yapının üyesi polisler olmadan emniyetin bir aracını bile korumaktan âciz olduğunu ileri sürerek toplumu kandırmalarını ve terörize etmelerini temin etmek üzere harekete geçtikleri” diyerek örgüt iddiasında bulunuyor.
 </p>
 <p>
  <strong>
   Akşit sorgulanmamış
  </strong>
 </p>
 <p>
  Polis arabası, 16 Temmuz 2014’te çalınıyor ve aynı gün terk edilmiş şekilde bulunuyor. Akşit ise 7 Ağustos 2014’teki bir ihbar üzerine 8 Ağustos’ta gözaltına alınıyor. Akşit’in sorgu aşamaları da ilginç. Dava dosyasında sadece emniyette verdiği bir ifade var. Savcı, ifadesini almadan doğrudan mahkemeye sevk etmiş. Mahkeme de, “emniyetteki ifadesini tekrar ettiğini” tutanağa geçirip sorgulamamış. İddianameye de bu ‘kısa bir sorgu’ diye geçmiş. Koskoca ‘paralel yapı’ iddiasını ortaya süreceksiniz ama bunun baş şüphelisini sorgulamayacaksınız bile. Gerçekten oldukça ‘şüpheli’ bir durum. Netice olarak Akşit, “rüşvet ve nitelikli hırsızlık” suçlarından tutuklanıyor. Akşit, sonradan bu beyanının doğru olmadığını, suçu hukuka aykırı vaat ile ikrar ettiğini, kendisine baskı uygulandığını, baskı altında ifade verdiğini, ifadenin hukuka aykırı yöntemlerle alındığını açıklıyor. Ancak savcı iddianamede bu ikinci ifadeyi dikkate almıyor. Polis Akşit’in ‘paralel yapı’ adına belge çıkardığı iddia ediliyor ama somut vakada Mustafa Taştan ve ekibi, Turgut Ailesi (Kürt Ahmet lakabıyla bilinir), Fatih Bucak ve aşireti, Şoförler Odası, Gezi Parkı ve ufak çaplı gruplarla ilgili belgeler çıkardığı kayda geçmiş. Bu soruşturmaların somut ismi verilirken ‘paralel yapı’ ile ilgili hangi belgeleri, kim adına çıkardığı ve ulaştırdığı sayılmamış. Bu da olayın senaryo ve uydurma olduğu fikrini güçlendiriyor.
 </p>
 <p>
  <strong>
   Tek delil; telefon sinyali
  </strong>
 </p>
 <p>
  İddianamede, “terör örgütü” suçlamasına ilişkin gösterilen tek delil sanıkların görevleri icabı silah taşıyan “polis”lerden bir kaçının telefonlarının aynı baz istasyonunda sinyal vermesi. Başkomiser Durak Yiğit’in telefonu Doktor Nebil Ark’ın çalıştığı Turgut Özal Hastanesi’nde sinyal verdiği için iki kişi aynı dosyada çete suçlaması ile sanık yapılıyor. İddianame metninde, Terörle Mücadele Kanunu’na(TMK) göre bir terör örgütünün var olduğu ileri sürülüyor. Ancak bu örgütün yapısı, hiyerarşisi, mali yapısı ve amacını ortaya çıkaracak delil sunulmuyor. Savcı, bu unsurların dava açıldığında ortaya çıkarılacağını söylüyor ki hukuk adına oldukça vahim. Çünkü bu tespitler yargılama sonucu bulunmaz, ancak bu unsurlar varsa bir örgüt yargılaması yapılır. Bu deliller bulunmamışsa örgüt iddiası da yoktur.
 </p>
 <p>
  Zaten, savcı her cümlesinde kendi kendini tekzip ediyor. Başta, baş şüpheli Akşit’in Organize Şube evraklarını suç örgütlerine satıp elde ettiği menfaati “himmet” olarak verdiğini yazıyor. Ancak Akşit’te ne para bulunmuş ne de herhangi birine para verdiği tespit edilebilmiş.
 </p>
 <p>
  Savcı şöyle diyor: “Şüpheli Seyyit Akşit’in suç örgütlerine verilmek üzere çalıştığı kurumun Ankara Organize Şube Müdürlüğünün soruşturma evrakının suretini alıp kurum dışına çıkardığı, suç örgütlerine satıp karşılığında para almak üzere girişimlere de başladığı, maddi durumu iyi olmayan ve bonkör bir hayat yaşayan Seyyit Akşit’in hangi suç örgütüne hangi evrakı para karşılığı verdiğinin karanlık kaldığı, fakat birçok suç örgütüne soruşturma evrakını vererek karşılığında haksız yarar da sağladığı...” Hangi örgüte hangi evrakı verdiğini tespit edemiyor, aldığı parayı da bulamıyor. Ama paranın “himmet” olduğunu varsayıyor.
 </p>
 <p>
  Sonuç olarak, iddianamede “paralel devlet yapılanması” tespiti var ama ne bu şekilde bir suç ne de onunla irtibatlı kimseler var. Sadece sonradan inkâr edilmiş, geri alınmış bir polis ifadesi mevcut. Ama bunun ne önemi var! Savcının elindeki emniyet raporu her şeye yetiyor. Zaten iddianamede de, “Türkiye’de terör örgütlerini belirlemede tek yetkili merci Emniyet Genel Müdürlüğü” diyerek hukuktan ne kadar uzak olduğunu gösteriyor.
 </p>
 <p>
  İddianamenin geneline bakıldığında akla yakın, gerçek olabilmesi muhtemel tek şey menfaat elde etmek için bir polis aracı çalınması, yani hırsızlık. Ama “paralel” iddiası sadece savcının tahmini ve kamuoyuna oluşturulmak istenen bu algı yansıtılmış. Somut hiçbir delil yok. Tam da Türkiye gerçeğine uyan bir şekilde; delil diye sunulanlara bakıldığında dosyadaki tek gerçek “hırsızlık”, paralel iddiası ise koca bir yalan!
 </p>
</div>


Kaynak: [www.aksiyon.com.tr](http://www.aksiyon.com.tr/yargi/paralel-yalan-hirsizlik-gercek_550632), [web.archive.org (arşiv bağlantısı)](http://web.archive.org/web/20150802004227/http://www.aksiyon.com.tr/yargi/paralel-yalan-hirsizlik-gercek_550632)
