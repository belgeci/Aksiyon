# Gurbet ellerinde Türkiye'de...

*Bülent Doğru 2007.12.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Moldovalılar yemek yapıp çocuk bakıyor, Azeriler inşaatlarda kürek sallıyor, Afrikalılar hamallık, Ukraynalılar tezgâhtarlık, Türkmenler de hizmetçilik yapıyor... Türkiye’deki yüzbinlerce işsiz ise iş beğenmiyor.
  </font>
 </div>
 <div id="newsText">
  <font class="detail-text">
   Başında beyaz tülbent, belinde önlük, elinde çamaşır sepeti, ülkesinde bıraktığı annesi ve babasıyla geçirdiği neşeli günlerin hayaline dalmış, ağır ağır çıkıyor üç katlı konağın merdivenlerini. Moldovalı hizmetçi Eleni, mutad ev işlerini yoluna koyuyor. Her zamanki gibi sıradan bir sabah. Kahvaltı hazırla, sofra kur, evin hanımı ve beyini kaldır, küçük hanımı okula hazırla, ütü, çamaşır, yemek, temizlik, kahve, çay servisleri derken akşam oluyor. Lüks semtlerin alışıldık “kaçak yabancı hizmetçi” manzaralarından biri. Türkiye İstatistik Kurumu henüz veri derlemediği için sayılarını bilen yok, merak eden de... Türkiye’de kaçak çalışan yabancı uyruklu on binlerce işçi olduğu tahmin ediliyor. Eleni onlardan sadece biri. Tarabya’daki süper lüks villada kendisi ev işleriyle, kocası da bahçe düzenlemesi ve köpeklerle ilgileniyor. Küçük çocukları Daniel, fino köpeği Figo ile oynuyor.
   <br/>
   <br/>
   Emeğin ucuz olduğu, işsizliğin yoğun yaşandığı Bulgaristan, Moldova, Ukrayna, Azerbaycan, Irak, İran gibi komşu ülkelerden Türkiye’ye gelenler ne iş olsa yapıyorlar. Moldovalılar yemek yapıp çocuk bakıyor, Azeriler inşaatlarda kürek sallıyor, Afrikalılar hamallık, Ukraynalılar tezgâhtarlık, Türkmenler hizmetçilik yapıyor. Sayıları 5 milyonu bulan işsiz Türkler ise âdeta iş beğenmiyor. Bu toprağın insanında “masa başı iş” sendromu var diyor adını vermek istemeyen Türkiye İş Kurumu (İş-Kur) yetkilisi. Türklerin kolay ve güvenli işi tercih ettiğine, Türkiye’de “gönüllü işsizlik” olduğuna dikkat çekiyor: “Cebinde beş kuruş parası olmayan birine iş teklif ettim, beğenmedi. ‘Nasıl bir iş, masa başı mı değil mi?’ diye sordu bana. ‘Harçlığın yok, bir de iş beğenmiyorsun’ dedim. Anadolu’da sosyal bağlar güçlü olduğu için işsizlik fazla kendini belli etmiyor. Yoksa o kadar çok işsiz var ki. Yakınları bakıyor onlara.”
   <br/>
   <br/>
   HOSGELDİYNİZ, NE ALİRİSİNİZ?
   <br/>
   <br/>
   Küçük Daniel, anne ve babasıyla kendilerine tahsis edilen bodrum katındaki odada yatıp kalkıyor. Ekstra masrafları olmadığı için aylık gelirleri olan 450 doları biriktiriyorlar. Bir gün ülkelerine dönüp mutlu ve müreffeh bir hayata başlamak en büyük özlemleri. Eleni, hizmette kusur etmemek için asgari seviyede Türkçe de öğrenmiş. Kendine has şivesi ve gülen yüzüyle bize “Hosgeldiyniz, ne alirisiniz?” diyor. Mülayim ve sadık insanlar oldukları için tercih edilen Moldovalılar, kötü işlere bulaşan bazı vatandaşlarından da şikâyet ediyor.
   <br/>
   <br/>
   Bir zamanlar her yıl Almanya’ya binlerce işçi gönderen Türkiye’de şimdilerde devran tersine dönmüş görünüyor. Balkan ülkeleri, Afrika, Ortadoğu ve Orta Asya’dan gelip Türkiye’ye yerleşen resmî veya kaçak işçiler, Türkiye’deki istihdam profilini değiştiriyor. Çarpıcı tabloyu bir havaalanı yetkilisi şöyle anlatıyor: “2006 yılında Türkiye’ye havayoluyla 70 bin, İran üzerinden karayoluyla 30 bin olmak üzere, toplam 100 bin kadar Orta Asyalı giriş yaptı. Bunların çoğunun Türkiye’de kaçak yaşamaya devam ettiği belirtiliyor. Söz konusu “mobil emekçilere” Türk üniversitelerindeki öğrenciler dâhil değil.
   <br/>
   <br/>
   KARA KITANIN SEYYAR SATICILARI
   <br/>
   <br/>
   ‘Kara Kıta’ Afrika insanı da Türkiye’yi çoktan keşfetmiş. Nijeryalı Hamza bunlardan biri. Ülkesinde aş derdine düşenlerin adresi Türkiye olunca o da soluğu İstanbul Tarlabaşı’nda almış. 5 YTL’ye “Nike” markası adı altında taklit saatler satıyor. Sahte olduğunu alan da biliyor, satan da. Gündüz zabıta onlara nefes aldırmıyor. Bu yüzden işe çıkmak için akşam geç saatler daha güvenli. Saatler 22’yi gösterdiğinde Şişli Halaskârgazi’de bir karton parçası ve dört ayaktan müteşekkil katlanır ahşap ufak saatçi tezgahını açıyor. Bakışlarında ürkeklik, hareketlerinde tedirginlik var. İç savaşlardan çok çektiğini anlatıyor. Memleket olarak “Adanalıyım” demenin zor; ama gerekli olduğunu düşünüyor! Tarlabaşı’nda tek odalı evde 5 kişi beraber kalıyorlar. Hamza, günlük 30 YTL kazanıyor. Gün içinde farklı muhitlerde çalışıyor. Sürekli yer değiştirerek yakalanma riskini azaltıyor. Karısı ve çocuğunu Nijerya’da bıraktığını, yılda iki kez memleketine gittiğini söylüyor. Polislerin onları potansiyel suçlu olarak görmesinden oldukça rahatsızlar.
   <br/>
   <br/>
   Göçmenlerle ilgili kara mizah hikâyeleri de çok tabii. Mesela sözü edilen gösterişli “Nike” saatlerden birini almak için bir Türk üniversite öğrencisi 100 YTL çıkarıp vermiş. Bozuk parası olmadığını söyleyen Afrikalı satıcı, “Bozdurup dönerim” demiş. Ama bir türlü geri dönmeyince bizimki de tüm saatleri alıp gitmiş. Kim kârlı çıkmış bilinmez; ama o kadar kol saatiyle ortada kalan Türk, bunları arkadaşlarına dağıtmış.
   <br/>
   <br/>
   Bir kısım Afrikalılar Aksaray ve Laleli’de hamallık yapmayı yeğliyor. Bu siyahi göçmenler arasında buralara yerleşip yuva kuranlar da var. Aile sahibi olanlar Şişli gibi daha güvenli semtlerde ikamet ediyor.
   <br/>
   <br/>
   HAYAT, KAÇMAK DEMEK
   <br/>
   <br/>
   Memleketine para yolarken de banka gibi resmî yolları kullanmaktan özellikle imtina ediyor Hamza. Bunların yerine, Nijerya’ya gidecek bir dost ya da akrabaya parayı verip ailesine ulaştırmasını rica ediyor. Böylece kaçak ve kayıt dışı yaşama devam ihtimali yükseliyor. Zaten kira ve diğer ihtiyaçları için yaptıkları harcamaları elden halletliklerinden, fark edilmeleri için polisin bilinçli bir arama yapması ya da bir suça karışmaları gerekiyor.
   <br/>
   <br/>
   Haliyle sigorta vs. talebinde bulunmayan bu insanlar bazı işyeri sahiplerince de tercih ediliyor. Kendi memleketlerinde aylık ücretler ortalama 100-200 dolar civarında;  üstelik işsizlik de had safhada. Hal böyle olunca da Türklerin, ücreti düşük diye burun kıvırdığı işler onlara “müsteşar maaşı” gibi geliyor!
   <br/>
   <br/>
   Komşu komşunun külüne muhtaçtır diyip ülkemize gelen Balkan ve Kafkas kökenli işçilerin yanı sıra, Türk üniversitelerinde okumaya gelen Orta Asyalı soydaş öğrenciler de zamanla akrabalarını buralara getirmişler. Türkiye Cumhuriyeti kanunlarına göre, yabancı uyruklu bir öğrenci, anne ve babasını 6 aylığına yanına alabiliyor. Türkmenistanlı Aziz Quliyev İstanbul Teknik Üniversitesi Petrol Mühendisliği bölümü öğrencisi. O, bu kanundan faydalanarak ailesini getirenlerden biri. Aziz Quliyev, annesine Kadıköy’de bir ailenin yanında iş bulmuş. Bayan Quliyev, ev işlerine ve çocuklara bakıyor 450 dolara. Bu miktar, Türkmenistan’da bir doktorun 3 aylık maaşına denk düşüyor.
   <br/>
   <br/>
   SİMSARLAR KAÇAK RANTI İÇİN İŞ BAŞINDA
   <br/>
   <br/>
   Kaçak işçilik Türkiye’de büyük bir sektör halini almış durumda. Sistemin ilk ayağını meslek kurslarından parayla satın alınan “bakıcılık sertifikası” oluşturuyor. Sonra da bu göçmenlere iş ayarlanıp komisyon alınıyor. Mesela Türkmenistan’dan birini getirip onu işe sokma karşılığında ilk maaşı isteniyor. Sosyal hakları olmayan bu göçmenler en ufak bir memnuniyetsizlik halinde kovulabiliyor üstelik.
   <br/>
   <br/>
   Unkapanı civarında faaliyet gösteren “danışman” şirketler, sertifikalı elemanlarının fiyatlarını müşterilerine söyledikten sonra, bir de kaçak olan; ancak sahte bakıcılık belgesi hazırlattıkları kişilerden bahsediyorlar. Her halükârda müşteriden komisyon alan şirket, kaçak işçinin ilk maaşına da el koyuyor. Bu teşekküller, resmî yollardan değil de akraba ve çevreden eleman topladığı için şimdilik fazla göze batmıyor.
   <br/>
   <br/>
   TEKSTİL GÖZDE SEKTÖR
   <br/>
   <br/>
   Orta Asya’dan gelenlerin önemli bir kısmı Merter’de sigortasız olarak tekstil sektöründe çalışıyor. Bazıları da Aksaray ve Laleli’de hazır giyim atölyelerinde istihdam ediliyor. Karı-koca gelen aile, ikisini birden işe alacak firmayı yeğliyor. Türkmen Murad Hasanev ve karısı Linda da Türkmenistan’dan gelip damacana su üretiminde çalışıyor. 48 yaşını yeni bitirmiş, gardiyan emeklisi Murad, damacanaları itina ile indiriyor kamyonetten. Rus asıllı eşi Linda da aynı yerde aşçılık ve temizlikçilik görevlerini üstleniyor. Alışmak zor olmuş ilk başta buralara. Geride bıraktıkları çocuklarına üzülüyorlar. Türkçe “yemek” demeyi öğrenmiş ilkin, bu sarışın, sert, bozkır kadını. Elinde “Redhouse” sözlüğü,  dağarcığına yeni Türkçe kelime ekleme telaşında. “Çok kelime çok iş” onlara göre. 6 ay çalışıp geri dönecekler. Türkmenistan’da aylık 100 dolar kazandıklarını, oysa bu işten kendilerine ayda 600 dolar kaldığını söylüyorlar. Hasanev çifti, barınak olarak da çalıştıkları yerin bir odasını kullanıyor.
   <br/>
   <br/>
   Azerbaycan’dan gelenler, inşaat başta olmak üzere tekstil ve ağır sanayide çalışıyorlar. Azeri Tevfik, Erzurum’da yevmiye usulü ile çalışıyor. Günlük kazancı 30 YTL. Altı ay çalışıp ülkesine geri dönüyor. Onu bekleyen eşi ve 4 çocuğu var. Beş yıl kadar çalışıldıktan sonra ülkesine gidip kazandığı parayla bir iş kurmayı şimdiden kafasına koymuş. Buradan kazanılan paraların dönüşte bakkal, market ya da iyi para kazanılmışsa küçük bir otel gibi gözde yatırımlara dönüştüğünü söylüyor Tevfik.
   <br/>
   <br/>
   AZERİLER HEM SÂDIK HEM ÇALIŞKAN
   <br/>
   <br/>
   Erzurum’da yıllardır inşaat işleriyle uğraşan Cemal Doğan, yanında Azeri inşaat işçisi çalıştırıyor. Doğan’a göre onlar, “Hem sadık hem de çalışkan. Az da para istiyorlar.” Bazı Azeri kadınların yaşlı; ama zengin Doğulu Türk erkekleri ile evlenmelerinin arkasında yatan sebebin, para olduğunu iddia ediyor Ağrılı Hamdi Altıntepe. Bu sayede Türkiye’de ikametgâh hakkı elde eden kadın, kocasının mal varlığını paylaşmış oluyor. Genç Azeri kadının, evlilik şartı mal varlığının bir kısmının kendisi üstüne yapılması oluyor.
   <br/>
   <br/>
   İstanbul’a gelen göçmen Ruslar ve Ukraynalılar genelde Osmanbey, Aksaray ve Laleli’de tezgâhtarlık yapıyor. Buralarda çalışanlar Rusça bildikleri için iyi paralar kazanıyor. Ortak tuttukları evlerde beraber kalıyorlar. Genelde Şişli’de ikamet etmeyi tercih ediyorlar. Daha güvenli olduğu için. Daha çok kadınlardan müteşekkil bir güruhu temsil ediyor Ukrayna ve Rus kökenli vatandaşlar. Osmanbey’de hazır giyim mağazası olan İsmail Yeldan da Rus tezgâhtar çalıştıranlardan. “Ucuza çalışmayı kabul ettikleri için tercih ediyoruz.” diyor. Rusça bilen asgari ücretli Türk bulmanın zor olduğunu dile getiren Yeldan’a göre, bavul ticareti için Ruslara ihtiyacımız var. Özbekistan’dan gelenler de genellikle yaşlıların yanında ev işleri ile uğraşıyor.
   <br/>
   <br/>
   TÜRKİYE KOLAY VİZE VERİYOR
   <br/>
   <br/>
   Türkiye çok kolay vize veren bir ülke. Hemen her talep edene bir aylık turist vizesi veriliyor. Meslek ve gelir durumu gibi vasıflara pek bakılmıyor. Bu da göçmen işçiler için Türkiye’yi cazip kılıyor. Bir aylık turist vizesiyle gelen bu işsizler ordusu neferlerinden bazısı havaalanında pasaportunu da yırtmayı göze alıp geri dönmeyi uzak baharlara erteleyebiliyor. Pasaportunu yırtanlar, geri dönmeyi hiç düşünmeyen, gemileri yakmış bir güruh. Bunlar zamanla nerelisiniz diye soranlara Malatya ya da Adanalıyız diyor. Çok sayıda Antalyalı ve Urfalı da çıkmıyor değil aralarından!
   <br/>
   <br/>
   Bu insanlar Türkiye’den çıkış yaptıklarında kaçak yaşadıkları fark ediliyor. O zaman da her ay için 40 dolar para cezası ödüyorlar. Kaçak kalmanın bedelini ödeyenler tekrar yurda giriş-çıkış yapma hakkına sahip oluyor. Bu fasit daire yenilenerek devam ediyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=16428), [web.archive.org (arşiv bağlantısı)](http://web.archive.org/web/20131219043327/http://www.aksiyon.com.tr:80/aksiyon/newsDetail_getNewsById.action?newsId=16428)
