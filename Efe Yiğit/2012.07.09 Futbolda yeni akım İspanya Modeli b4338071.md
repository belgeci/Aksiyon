# Futbolda yeni akım: İspanya Modeli

*Efe Yiğit 2012.07.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Arka arkaya 3 büyük kupayı alan İspanya’nın başarısının altında ne yatıyor? Cevap teknik patron Vicente Del Bosque’de: “Sağlam bir futbol akademisi ve yetenekli teknik adamlar.”
  </font>
 </div>
 <div id="newsText">
  <font class="detail-text">
   <p>
    Euro 2012 için takımlar sahneye çıkarken favori olarak İspanya, Almanya ve Hollanda bir adım önde duruyordu. Futbol otoriteleri Euro 92’de Danimarka’nın, Euro 2004’te Yunanistan’ın gerçekleştirdiği sürprizlerin Euro 2012’de tekrarlanmasının imkânsız olduğu noktasında birleşiyordu. Bunun anlamı; bu kupada sıradan bir ülkenin şampiyon olması imkânsızdı. Bütün hesaplar İspanya-Almanya finali üzerine kuruluyordu. Bu bir anlamda Euro 2008’in rövanşı olacaktı. Bu hesabın yüzde 50’si tutarken, turnuvanın tek sürprizi İtalya’nın final oynamasıydı. Zira, İtalya ligi Serie A’nın kalitesinin giderek düşmesi ve İtalyan futbolunun içinde bulunduğu kısır döngü Gök Maviler’in favori gösterilmesini engelliyordu. 2010 Dünya Kupası’nda İtalyanların şampiyon olarak gelip gruptan çıkamayarak evine dönmesi  ‘İtalya neden favori olamaz?’ sorusunun cevabını da bir nebze içinde barındırıyordu. Ancak İtalyanların, ‘sonunda Almanların kazandığı oyun’ olarak tanımlanan futbolda İngiltere ve Almanya’yı futbol dersi vererek saf dışı bırakması İspanya-İtalya finalinde ‘Acaba Gök Maviler kupayı alırlar mı?’ sorusunu ister istemez akla getirdi. Bu beklentiler final maçı sonrasında boşa çıkarken, ‘Boğalar’ üst üste 3 kupayı kazanarak kırılması imkânsız bir rekora imza atmış oldu. Peki, İspanyolların bu başarısının sebebi neydi? Bu sorunun cevabını teknik patron Vicente Del Bosque verdi: ‘Sağlam bir futbol akademisi ve yetenekli teknik adamlar.’
    <p>
     İspanya’nın başarısının altında Barcelona stili, Barcelona’nın başarısının altında ise ünlü futbol akademisi La Masia yatıyor. Nou Camp Stadı’nın yanında bulunan La Masia, 1702’de bir çiftlik evi olarak inşa edildi. Bina, 1954’te Barcelona Kulübü tarafından satın alındı. Bir süre kulübün idari binası olarak hizmet verdi. Mekân sıkıntısından dolayı kulüp başka bir binaya taşınınca, La Masia, futbolcu ve teknik adam olarak Barcelona’ya yıllarını veren Hollandalı Johan Cruyff’un teklifiyle futbol akademisine dönüştürüldü. ‘Sarı Fırtına’ Cruyff, Ajax’ı örnek almıştı. Hollanda takımının en belirgin özelliği, altyapısıydı. Dünyanın her tarafına gönderdiği yetenek avcılarının keşfettiği ‘çocuk yıldızlar’, Ajax’ın akademisinde yetişerek yeşil sahalara birer yıldız olarak dönüyordu. Cruyff, mantalitesine uygun isimlerin La Masia’dan yetişmesini istiyordu. Topa sahip olma ve hızlı paslaşma üzerine kurulu Cruyff felsefesine İspanyolların ünlü ‘tek pas’ı eklenince ortaya seyir zevki yüksek bir oyun çıktı.
     <p>
      La Masia ‘futbolcu olmak istiyorum’ diyen herkese kapısını açık tutuyor. Gelecek vadeden çocuklar, en az 5 yetenek avcısı tarafından izleniyor, verilen rapor doğrultusunda La Masia’ya kabul ediliyor. Yıllık maliyeti 5 milyon avro olan La Masia’da yıldız adayları futbolun dışında eğitimlerine de devam ediyor. Barcelona dışından gelenler ‘yatılı’ olarak kalıyor. Barcelona’nın Katalanya ve İspanya’da 15’er, ülke dışında 10 yetenek avcısı bulunuyor. Her oyuncu elbette Barcelona’da oynama şansı bulmuyor. Çözüm ise şehirdeki 15 kulüple varılan anlaşma ile halledilmiş. Bu kulüplere her türlü maddi desteği veren Barcelona, futbolcu olmak için La Masia’nın yolunu tutanların hayallerine darbe vurmamış oluyor.
      <p>
       İspanya’nın en belirgin özelliği Avrupa ve dünya şampiyonları yolunda fırtına gibi eserken, turnuva başladığında sıradan bir takım görüntüsü vermesi. Bu kısırdöngü ilk kez Euro 2008’te kırıldı. Teknik patron Luis Aragones radikal bir karar vererek Barcelona stilini tercih etti. Topa hükmeden, bol kısa pas olarak tanımlanan Barça sistemini başarıyla uygulayan Aragones ülkesini 44 yıl aradan sonra Avrupa’nın zirvesine çıkartırken, 2010 Dünya Kupası ve Euro 2012’nin başarısının taşlarını döşeyen isim Barcelona’yı 2008-12 arasında çalıştıran Josep Guardiola oluyordu. La Masia kökenli Guardiola göreve gelir gelmez, uzun yıllar ihmal edilen La Masia kökenli oyunculara şans tanıdı. Barça mantalitesine uyum sıkıntısı çeken İbrahimoviç, Deco, Henry gibi yıldızlarla yollarını ayıran Guardiola ilk sezonunda ulusal ve uluslararası arenada tam 6 kupayı kazanırken, takımın ilk 11’inde tam 7 La Masia kökenli oyuncu bulunuyordu. La Masia’nın ‘yetenekli talebeleri’ sadece Barcelona’yı zafere taşımıyordu. 2010’da, tarihinde ilk kez Dünya Kupası’nı kazanan İspanya’nın başarısının altında yine La Masia’nın imzası vardı. İspanya’nın kadrosunda 8 Barcelonalı oyuncu Güney Afrika’da ter dökerken, bu isimlerden 7’si (Victor Valdez, Gerard Pique, Carles Puyol, Andres İniesta, Xavi Hernandez, Sergio Busquets ve Pedro Rodriguez) La Masia patentliydi. O yıllarda Arsenal için ter döken Fabregas da La Masia kökenli bir isimdi. Bu 8 oyuncu takımın temel taşlarıydı. Yıllarca Barcelona’da oynamaktan dolayı birbirlerini adeta ezberleyen bu isimler İspanya’yı zirveye çıkarıyordu.
       <p>
        Euro 2012’de yine aynı manzara vardı. Charles Puyol’un sakatlığından dolayı tribünden seyrettiği şampiyonaya yine La Masia kökenliler damgasını vuruyordu. Xavi Hernandez, İniesta, Gerard Pique, Cesc Fabregas, Sergio Busquets ilk 11’in değişmezleri olarak sahaya çıkarken, Pedro karşılaşmaların ilerleyen dakikalarında şans buluyordu. Euro 2012 öncesi Barcelona ile anlaşan sol bek Jordi Alba da La Masia kökenliydi. 23 yaşındaki yıldız oyuncu 9 yaşında girdiği La Masia’dan 2005 yılında ayrılmıştı. Profesyonel olarak 5 yıl Valencia formasını giyen Jordi Alba tekrar yuvasına dönerken, La Masia mantalitesini sahaya yansıtarak Euro 2012’ye damgasını vuran isimlerden biri oldu. İspanya’nın kadro yapısını ağırlıklı olarak Barcelona ve Real Madrid oyuncuları oluştururken, Real Madridli İker Casillas, Alvaro Arbeloa altyapıdan yetişen isimlerdi. Yine Sevilla formasını giyen Jesus Navas, Athletic Bilbao formasını giyen Farnando Llorente altyapıdan yetiştikleri takımların formalarını giymeye devam ediyorlar.
        <p>
         Altyapıdan yetiştirdiği oyuncularla başarıyı yakalayan Barcelona, futbol dünyasında yeni bir model oluşturdu. Bu modeli ilk benimseyen ülke Almanlar oldu. 2000’li yılların başından itibaren futbol akademilerine ağırlık veren Almanlar, bunun meyvesini kısa sürede toplamaya aday gözüküyor. Aslında İspanyollar futbolu yeniden keşfetmiyor. Sadece başarıya giden yolun doğru bir stratejiden geçtiğini, aynı futbol mantalitesine sahip oyuncuların başarının anahtarı olduğunu gösteriyor.
         <p>
          2010 Dünya Kupası ve Euro 2012’yi tribünden seyreden Türkiye’nin de İspanya Modeli’ni iyi incelemesi gerekiyor. Takım iskeleti oluşturulurken uzun vadeli plan yapmak gerekiyor. Euro 2008’te İspanya’yı zirveye çıkaracak oyuncuların büyük bölümü Euro 2012’de kadronun değişmezleri olurken, aynı isimler 2014 Dünya Kupası’nda ter dökecek. Euro 2016’da Xavi Hernandez, Xavi Alonso, David Villa gibi yıldızlar olmayacak belki ama kesinlikle Euro 2012’de Boğalar’ı zirveye taşıyan isimlerin birçoğunu kadroda görme imkânımız olacak. La Masia ve Real Madrid altyapısından gelen yeni yeteneklerin katılımıyla İspanya zirveye oynamaya devam edecek.
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/newsDetail_getNewsById.action;jsessionid=D701AD36E5C4F8B920BA96252CDBCFFC?newsId=33038), [web.archive.org (arşiv bağlantısı)](http://web.archive.org/web/20140926104425/http://aksiyon.com.tr/aksiyon/newsDetail_getNewsById.action;jsessionid=D701AD36E5C4F8B920BA96252CDBCFFC?newsId=33038)
