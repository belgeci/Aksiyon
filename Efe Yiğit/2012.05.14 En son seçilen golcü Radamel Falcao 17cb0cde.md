# En son seçilen golcü: Radamel Falcao

*Efe Yiğit 2012.05.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Porto’dan sonra Atletico Madrid’e de UEFA Avrupa Ligi şampiyonluğunu kazandıran ve bu ligde arka arkaya iki kez gol kralı olan Falcao, 13 yaşında profesyonel olmuş çok etkili bir forvet.
  </font>
 </div>
 <div id="newsText">
  <font class="detail-text">
   <p>
    Millî futbolcumuz Arda Turan’ın takımı Atletico Madrid, UEFA Avrupa Ligi Kupası’nı bir başka İspanyol takımı Athletic Bibao’yu 3-0 yenip müzesine götürürken Bükreş’te oynanan finale iki gol atan Radamel Falcao damgasını vurdu. Sezon başında Porto’dan 40 milyon avro karşılığında transfer edilen Kolombiyalı oyuncu, geçen sezon da UEFA Avrupa Ligi şampiyonluğu yaşamıştı. Ceza sahası içinde Avrupa’nın en tehlikeli forvetlerinden biri olarak gösterilen Falcao, 13 yaşında profesyonel olarak Kolombiya tarihine geçmiş bir isim.
    <p>
     Arda’nın “Çok önemli bir oyuncu, çok büyük bir yıldız. İşine çok sadık bir insan.” dediği Falcao, 1986 doğumlu. Babası Radamel Garcia da profesyonel futbolcu olduğu için çok küçük yaşlarda meşin yuvarlakla tanıştı. Babasının değişik takımlarda oynamasından dolayı sık sık okul değiştirmek zorunda kalan Falcao, “Gittiğim her okulda futbol maçı için takımlar seçilirken, ilk gün son seçilen oyuncu olurdum. İkinci gün ise ilk...” diyerek daha küçük yaşta futbol yeteneğinin olduğunu ifade ediyor.
     <p>
      Baba Radamel Garcia, tam anlamıyla Brezilya’nın ünlü futbolcusu Paulo Roberto Falcao’nun hayranıdır. Bundan dolayı oğluna Falcao adını verir. Baba profesyonel futbolcu olmasına karşılık Falcao’nun çocukluk günleri fakirlik içinde geçer. Ailede futbolun önüne geçen konu ise dindir. Özellikle anne Carmenza Zarate, dindar bir Hıristiyan’dır. Sınıf arkadaşlarının birçoğunun alkol ve uyuşturucu kullandığını ancak dinî yönü ağır bastığı için kendisinin bu kötü alışkanlıkları edinmediğini söyleyen Falcao, çok para kazanmaya başladığında bile gece hayatından uzak durmuş.
      <p>
       Babasının “Futbolcu olmak istiyorsan eğlenceden ve gece hayatından uzak duracaksın.” öğüdünü hiçbir zaman unutmayan Falcao, 1999’da ilk profesyonel imzayı attığında henüz 13 yaşındadır. Babasının da top koşturduğu Lanceros takımında profesyonel kariyerine başlayan Falcao’nun hayatını değiştiren olay ise Kolombiya U17 Millî Takımı’nın formasını giydiği maçta olur. Maç bitiminde Arjantin’in ünlü kulübü River Plate’in ‘yıldız avcıları’ Falcao’ya reddemeyeceği bir teklifte bulunur: “Seni River Plate formasıyla görmek istiyoruz.” Falcao’nun rüyalarını zaten Riquelme, Martin Palermo, Marcelo Gallardo, Ariel Ortega ve Pablo Aimar gibi yıldızların top koşturduğu Arjantin ligi süslemektedir. Ailesinin desteğiyle River Plate genç takımının yolunu tutan Falcao, 20 yaşından itibaren River Plate A takımının formasını giymeye başlar. İlk 7 maçında 7 gol atarak tüm dikkatleri üzerine çeken Falcao, ısrarla gece hayatından ve Buenos Aires’in cazibesinden uzak durur. Hayatında inanç yine önemli bir rol oynamaktadır. Falcao, ileride hayat arkadaşı olacak Lorelei Taron ile kilisede tanışır. Daha 20’li yaşların başında kendinden iki yaş küçük Taron ile hayatını birleştiren Falcao, hiçbir zaman inancını saklama gereği duymaz. Gençlere ‘vaaz’ da veren Falcao, Allah inancı üzerinde durur. Hayatta hiçbir şeyin imkânsız olmadığından örnek veren Falcao, fakir bir ailenin çocuğu olarak doğmasına karşılık genç yaşında başarılı bir futbolcu olduğunu belirtip “Yaratıcı için imkânsız yoktur.” ifadelerini kullanır. Saha içi başarısına saha dışındaki örnek yaşamını ekleyen Falcao, yaşadığı sakatlıkları hiçbir zaman dert etmeden 8 yıl River Plate forması giyer.
       <p>
        Falcao’nun kalitesini Avrupa’da ilk keşfeden kulüpler ise Portekiz’in devleri Porto ve Benfica’dır. Falcao, son dönemde gösterdiği başarıdan dolayı tercihini Porto’dan yana kullanır. Ödenen transfer ücreti ise 3,9 milyon avrodur. Porto, Falcao ile Lyon’a sattığı Arjantinli Lisandro Lopez’in boşluğunu doldurmayı amaçlamaktadır. Lopez, 4 yıl top koşturduğu Porto’da çok başarılı bir performans göstermiş, her 2 maçta 1 gol atmayı başarmıştı. İlk sezonunda Hulk’la beraber muhteşem bir ikili oluşturan Falcao, sezon boyunca attığı 36 golle daha ilk yılında Lopez’in adını taraftara unutturur. İlk sezonda gol krallığı sevinci yaşamasına karşılık, takımı ligi 3. sırada bitirir. Daha sonra üst üste iki sezon Porto ile lig şampiyonluğu sevinci yaşayan Falcao, geçen yıl takımı UEFA Avrupa Ligi kupasını kaldırırken, attığı 17 golle Klinsmann’ın 1995-96’da UEFA Kupası’nda bir sezonda attığı 15 gollük rekorunu tarihe gömer.
        <p>
         2010-11 UEFA Avrupa Ligi finalinde iki Portekiz takımı Porto ve Braga karşılaşırken sonucu Falcao’nun attığı gol belirler. Porto kupayı müzesine taşırken Falcao maçın en iyi oyuncusu seçilir. Adı artık Avrupa’nın büyük kulüpleriyle anılan Falcao, sezon başında tercihini Atletico Madrid’den yana kullanır. 40 milyon avro bonservisle kulüp tarihinin en pahalı oyuncusu olan Falcao, La Liga’da Messi ve Ronaldo’nun gölgesinde kalmasına karşılık, 23 gol atmayı başarır ilk sezonunda. Geçen yıl iki Portekiz takımının karşılaştığı UEFA Avrupa Ligi finalinde bu yıl iki İspanyol takımı vardır. Ülke ve takımların adı değişmesine karşılık, finale damgasını vuran yine Kolombiyalı Falcao’dur. Athletic Bilbao karşısında ilk yarıda iki gol atarak kupanın yönünü Madrid’e doğru çeviren Falcoa, toplamda attığı 12 golle bu sezon UEFA Avrupa Ligi’nin gol kralı olur.
         <p>
          Barcelona Teknik Direktörü Pep Guardiola’nın “Ceza sahası içinde dünyanın en iyisi.” dediği Radamel Falcao, UEFA Avrupa Ligi finalinin ardından yine büyük takımlarla anılmaya başladı. Atletico Madrid’in, 40 milyon avro ödeyerek transfer ettiği Kolombiyalı yıldızı bu rakamın altında kesinlikle satmayacağı bir gerçek.
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=EA563A50EC4F5B489275DD4B4BCC0FB8?newsId=32580), [web.archive.org (arşiv bağlantısı)](http://web.archive.org/web/20120615202916/http://www.aksiyon.com.tr:80/aksiyon/newsDetail_getNewsById.action;jsessionid=EA563A50EC4F5B489275DD4B4BCC0FB8?newsId=32580)
