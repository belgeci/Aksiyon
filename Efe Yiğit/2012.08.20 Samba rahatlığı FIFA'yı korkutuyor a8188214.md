# Samba rahatlığı FIFA’yı korkutuyor

*Efe Yiğit 2012.08.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Brezilya, 2014’te Dünya Kupası, 2016’da olimpiyat ev sahipliğine hazırlanıyor. Ancak Dünya Kupası hazırlıkları hiç de planlandığı gibi gitmiyor. Brezilya hükümetinin, yapılacak 101 tesisin sadece yüzde 5’ini bitirmesi, FIFA’nın uykularını kaçırıyor.
  </font>
 </div>
 <div id="newsText">
  <font class="detail-text">
   <p>
    2012 Londra Olimpiyat Oyunları’nın meşalesini ünlü İngiliz futbolcu David Beckham yakarken, ateşi 2016’da olimpiyatlara ev sahipliği yapacak Rio adına Brezilyalı efsane Pele söndürdü. Brezilya, 2014’te Dünya Kupası, 2016’da olimpiyat ev sahipliğine hazırlanıyor. Ancak Dünya Kupası hazırlıkları hiç de planlandığı gibi gitmiyor. Brezilya hükümetinin, yapılacak 101 tesisin sadece yüzde 5’ini bitirmesi, FIFA’nın uykularını kaçırıyor.
    <p>
     Futbolun en büyük organizasyonu Dünya Kupası’na yıllarca Avrupa ve Amerika kıtası ev sahipliği yaparken, kupa ilk kez 2002’de Asya topraklarında düzenlendi. Sepp Blatter döneminde getirilen rotasyon sisteminden sonra kupanın kıtalar arasında sırayla düzenlenmesine karar verildi. Kupa, 2010’da Afrika’da düzenlenirken, bir sonraki durak Güney Amerika olacaktı. 2014 Dünya Kupası’nı hangi ülkenin düzenleyeceği 30 Ekim 2007’de Zürih’te yapılan toplantıda belli olurken, tek aday Brezilya’ydı. Güney Amerika’daki diğer 9 ülke Brezilya’ya destek verip aday olmazken, futbolun dev ülkesi kolayca ev sahipliğini aldı. Brezilya, 64 yıl sonra yeniden Dünya Kupası heyecanını yaşarken, FIFA dâhil herkesin beklentisi, Brezilya’nın ‘mükemmel bir ev sahibi’ olacağı yönündeydi. Ancak aradan geçen 5 yıla rağmen gelinen nokta, Brezilya’nın bu işin altından ‘yüzünün akıyla’ çıkacağını göstermiyor.
     <p>
      2010 Dünya Kupası’na Güney Afrika ev sahipliği yaparken FIFA adeta ecel terleri dökmüştü. Güney Afrika, statları söz verdiği tarihten aylar sonra bitirmişti. Brezilya’nın geldiği noktayı denetlemeye giden FIFA üyeleri, bu ülkeye güvenmekle hata ettiklerini gördüler. Şubat 2013’te bitmesi gereken statların büyük bölümünün inşaatı devam ederken, bu tarihe yetişmeleri imkânsız gözüküyor. Bitmesi gerekenler sadece statlar değil. Hükümet; havaalanları, tren yolları, antrenman tesisleri, konaklama yerleri, metro istasyonları gibi 2014 Dünya Kupası için yapılacak 101 tesisin taahhüdünü vermişti. Bugün vadettikleri projelerin sadece yüzde 5’i bitti. Yüzde 55’i ‘yapımı yetişecek’ konumda, yüzde 40’ı ise ihale aşamasında.
      <p>
       Brezilya hükümeti, 101 projenin yüzde 85’ini Haziran 2013 öncesinde bitirme sözü verirken, Konfederasyon Kupası finallerinin sorunsuz organize edileceğine garanti veriyor. Hükümet bu projeler için 13 milyar dolarlık bir harcama yapacak. Hükümetin bu vaadine rağmen Şehircilik Bakanı Aguinaldo Ribeiro, ulaşımı kolaylaştıracak 22 tesisten en az 15’inin Konfederasyon Kupası’na yetişmesinin imkânsız olduğunu ifade ediyor. Bu 22 tesisin 11’ini havaalanı inşaatları ve restorasyonları oluştururken, gelinen nokta tam bir hayal kırıklığı. Çünkü bırakın bitmesini, daha hiçbirinin ihalesi yapılmamış durumda.
       <p>
        Brezilya oldukça geniş topraklara sahip bir ülke olduğu için ulaşımda havayollarının önemi büyük. Ancak havaalanları, FIFA’nın istediği standartların çok altında. Ayrıca son yıllarda iki uçak kazasında 350 kişinin hayatını kaybetmesi, uçakların güvenliği konusunda soru işaretleri oluşturmaya başladı. Ulaşımda büyük kolaylık sağlayan demiryolu ise Brezilya’da fazla rağbet görmüyor. Şehirlerarası ulaşımda ilk sırada otobüsler bulunuyor. FIFA, gelecek taraftarların rahat etmesi için hava ve demiryolunu şart koşarken, Brezilya’nın ‘hızlı tren’ konusundaki duyarsız tavrı, FIFA yetkililerinin uykusunu kaçırmaya devam ediyor. Keza metro da Brezilya için fazla bilinen bir ulaşım aracı değil. Statlara ulaşımda metro olmazsa olmazlar arasında bulunuyor. Dünya Kupası’na ev sahipliği yapacak 12 stadın hiçbirine metro gitmiyor. Araçlar için yeterince park yerleri bulunmuyor. Devam eden metro inşaatlarının bitmesine ise şüpheyle bakılıyor.
        <p>
         Brezilya’nın Dünya Kupası’nda başını ağrıtacak diğer önemli bir konu ise güvenlik. 2007’de Rio de Janeiro’nun ev sahibi olduğu Panamerikan Oyunları’nda (Amerika Olimpiyat Oyunları) Brezilya hükümeti güvenliği sağlamak için 1,3 milyar dolarlık bir yatırım yapmıştı. Sadece bir şehirde düzenlenen bir organizasyon için devlet bu denli büyük meblağlar harcarken, Dünya Kupası hem 12 şehirde yapılacak hem de binlerce kişi ülkeye gelecek. Brezilya, kriminal suçlar ve cinayette dünya sıralamasında ilk sıralarda bulunuyor. Panamerikan Oyunları için yapılan tesislerin büyük bölümü gecikmeli olarak bitirilirken, oyunlara ev sahipliği yapan stat açılıştan sadece birkaç gün önce bitmişti.
         <p>
          Gelelim statlara... Dünya Kupası maçları 12 değişik şehirde oynanacak. 12 stattan 7’si restore edilirken, 5’i sıfırdan inşa edilecek. Brezilya futbol ülkesi olmasına karşılık statlar futbol kalitesinin çok altında. 1960’larda yapılan birçok stat herhangi bir yenileme olmaksızın günümüze kadar gelmiş bulunuyor. Son iki yılın Brezilya şampiyonu Sao Paulo’nun stadı olan ve Dünya Kupası’nın açılış maçının oynanması beklenen El Morumbi Stadı, tribünlerinin eskiliği, basın tribününün stat zeminiyle aynı hizada olması, metro istasyonunun olmaması ve cep telefonlarının sinyal alamaması gibi eksileriyle Brezilya-Uruguay maçı için gelen yabancı gazetecileri isyan ettirdi. Keza Salvador şehrinde bulunan Funte Nova Stadı’nın tribünlerinin çökmesi sonucu geçen yıl 15 metreden düşen 7 kişinin hayatını kaybetmesi statların ne kadar yeterli olacağını tekrar gündeme getirdi. Salvador Valisi Jacques Wagner’in özrü ise kabahatinden büyüktü: “Aslında niyetimiz yeni stat inşa etmekti, ancak maddi sıkıntıdan dolayı stat yapamayınca eskisini de elden geçirme imkânımız olmadı. Ama söz stat 2014’e hazır olacak.”
          <p>
           Dünya futbolunun efsane stadı Maracana’nın durumu da benzerlik arz ediyor. Stadın restorasyonu için Brezilya hükümeti 500 milyon dolarlık bir bütçe ayırırken, ihaleyi alan 3 firmadan biri olan Delta’nın adının karıştığı yolsuzluktan dolayı iflas etmesi, stadın yenilenmesini bilinmez bir tarihe erteledi.
           <p>
            Yolsuzluk ve rüşvet sıralamasında dünyada 73. sırada bulunan Brezilya’da bu kirlilikten futbol da payını almış bulunuyor. Uzun yıllar FIFA başkanlığı yapan Joao Havelange’nin damadı olan ve 1989’da Brezilya Futbol Federasyonu Başkanlığı koltuğuna oturan Ricardo Teixiera, adının karıştığı yolsuzluk ve rüşvetten dolayı 12 Mart’ta görevini bırakmak zorunda kaldı. Ancak Teixiera, organizasyon komitesi başkanlığını korumaya devam ediyor.
            <p>
             Brezilya futbolunun bulaştığı kirlilik ve rüşvet çarkından çıkması için çalışan isim ise Samba futbolunun yetiştirdiği büyük yıldızlardan biri olan Romario. 150 bin tercihli oyla milletvekili seçilen Romario, Teixiera’nın görevden ayrılmasını sağlayan isim oldu. Bütün bu olumsuz tablodan sonra Brezilya’nın sorunsuz bir ev sahipliği yapmasına imkânsız gözüyle bakılıyor. FIFA Başkanı Sepp Blatter’i bu koltuğa getiren Joao Havelange’nin varlığı bile Brezilya’ya iltimas geçilmesini sağlamayacak.
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33379-samba-rahatligi-fifayi-korkutuyor.html), [web.archive.org (arşiv bağlantısı)](http://web.archive.org/web/20120911023509/http://www.aksiyon.com.tr:80/aksiyon/haber-33379-samba-rahatligi-fifayi-korkutuyor.html)
