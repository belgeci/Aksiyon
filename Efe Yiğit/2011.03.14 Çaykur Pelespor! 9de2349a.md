# Çaykur Pelespor!

*Efe Yiğit 2011.03.14*

<div class="pNewsDetailMainContent" itemprop="articleBody">
 <p>
  Henüz 14 yaşındayken “Geleceğin Pele’si” ilan edilen, ünlü markaları peşinden koşturan, M. United Menajeri Alex Ferguson’un umut bağladığı Gana asıllı ABD’li futbolcu Freddy Adu, şimdi Bank Asya 1. Lig’de Çaykur Rizespor’un başarısı için ter döküyor.
  <span>
  </span>
 </p>
 <p>
  <p class="MsoNormal">
   19 Kasım 2003… Birkaç ay önce Finlandiya’da düzenlenen 17 Yaşaltı Dünya Şampiyonası’nda attığı 4 golle ABD’nin çeyrek final oynamasında büyük katkısı olan ve ‘Yeni Pele’ olarak tanımlanan 14 yaşındaki Freddy Adu, annesi Emelia ile birlikte basının karşısında. Futbol için rutin bir mukavele törenini sıra dışı kılan, imzayı atan ismin yaşı. Aslen Ganalı olan Adu, 18 yaşından küçük olduğu için ancak annesinin onayıyla kontratı imzalayabiliyor. Anne Emelia, yaşı 14 olmasına rağmen fiziki yönden 20’li yaşlarda gösteren oğlunun futbolcu olmasına zoraki izin veriyor. ABD Ligi takımlarından DC United ile 4 yıllık sözleşme imzalayan Adu, ülkenin futbol tarihine geçerek en genç yaşta profesyonel olan oyuncu unvanını alıyor. Sadece bununla kalmıyor, yıllık 500 bin dolarlık ücretle en çok kazanan oyunculardan biri de oluyor. Arkadaşları okul sıralarında oturup babalarından kopardıkları harçlıklarla idare ederken Adu şöhretler dünyasında lüks bir hayata adım atıyor.
  </p>
  <p class="MsoNormal">
   Adu’nun futbol kariyerine devam etmeden önce, Gana günlerine kısaca bir yolculuk yapalım. Freddy Adu’nun doğum tarihi, kayıtlarda 2 Haziran 1989 olarak geçiyor. Babası Maxwell ve annesi Emelia, küçük dükkânlarıyla çocukları Freddy ve Fredua’nın geçimini sağlamaya çalışıyordu. Ailenin yaşadığı Tema kasabasında hayat balıkçılık ve futbol üzerine kuruluydu. Kasabalılar, geçimini sağlamak için denize, gençler ise geleceklerini kurtarma adına futbol topuna bağımlıydı… Ailenin hayatını değiştiren olay, 1997’de gerçekleşti. Yeşil Kart müracaatı kabul edilen aile, kısa sürede kendini ‘rüyalar ülkesi’ ABD’de buldu. Amaçları, çocuklarının daha iyi bir eğitim almasıydı. Başkent Washington yakınlarındaki Maryland’a yerleşen aile için zor günler, kısa süre sonra baba Maxwell’in evi terk etmesiyle başladı. Günde iki işte çalışmak zorunda kalan anne Emelia ise evi sabah 5’te terk ediyor ve haftada 70 saat çalışarak çocuklarına bakıyordu.
  </p>
  <p class="MsoNormal">
   Adu, meşin yuvarlakla olan birlikteliğini okul bahçesinde devam ettirirken, yaşadıkları Potomac kasabasında düzenlenen bir futbol turnuvasında kendini gösterme imkânı buldu. Cougars takımının teknik direktörü Arnold Tarzy, Adu’nun yeteneğini keşfeden ilk isim oldu. Turnuvanın üzerinden 48 saat geçmeden Adu’nun yeni takımının adı Cougars oluyordu. Tarzy, Adu’yu, İtalya’da düzenlenen 14 yaşından küçük gençlerin top koşturduğu bir uluslararası turnuvada boy göstermesi için ikna etti. Adu’lu ABD takımı turnuvada kupaya uzanamadı ama diğer oyunculardan birkaç yaş küçük Adu en iyi oyuncu seçildi. Inter’in o dönemde dikkatini çeken Adu’ya yapılan transfer teklifini, annesi Emilia “O daha küçük bir çocuk.” diyerek reddetti.
  </p>
  <p class="MsoNormal">
   Adu ismi artık gazete sayfalarına yansımıştı. ABD Futbol Federasyonu, anne Emelia ile irtibata geçerek Adu’nun futbolcu olma yolunun açılmasını istedi. Sadece federasyon değil, ünlü spor giyim markası Adidas da Adu’yu mercek altına almıştı. İyi bir reklam yüzü olabilirdi Adu. Fakat anne Emelia’nın cevabı aynıydı: “O daha çocuk, okuması lazım.”
  </p>
  <p class="MsoNormal">
   Şu an 22 yaşında olan Adu’nun, futbolun yanı sıra sanata da yatkın bir kişiliği vardı. Futbolun yanında basketbol topuyla da arası oldukça iyiydi. Fiziki görünüm olarak arkadaşlarıyla kıyaslanamayacak kadar iriydi. Potomac’ın en prestijli okullarından The Heights’te okumaya başlayan Adu, 5. sınıftan 7. sınıfa atlayacak kadar zeki bir öğrenciydi. Burada tanıştığı basketbol topuyla ilk maçında 28 sayı atacak kadar usta bir oyuncuydu.
  </p>
  <p class="MsoNormal">
   Adu için futbolun yeri başkaydı. Teknik adamların da ‘sihirli ayaklı çocuğu’ rahat bırakmaya niyeti yoktu. Nitekim ABD 17 Yaşaltı Millî Takımı’nın teknik patronu John Ellinger, Adu’nun Florida’da yapılacak bir turnuvaya katılması için annesini ikna etti. Bu turnuva, Adu’nun geleceğini şekillendirdi. Ellinger, Adu’yu, ülkenin en yetenekli isimlerinin buluştuğu futbol akademisine kaydettirdiğinde takvim yaprakları 2002 yılını gösteriyordu. Adu, ABD 17 Yaşaltı Millî Takımı’nın en genç isimlerinden biriydi. 2003’te ABD vatandaşlığına geçen Adu, kendini aynı yıl Finlandiya’da düzenlenen 17 Yaşaltı Dünya Şampiyonası’nda gösterme imkânı buldu. Adu, 2 maçta 4 gol atarken, ABD’nin kupayı kaldırma hayaline Brezilya darbe vuruyordu. Mart 2003’te ünlü Sport Illustrated dergisi Adu için, “Bir gün dünyanın en iyi futbolcusu olacak.” yorumunu yapıyordu. Yine basın, Manchester United’ın Adu için yıllık 3 milyon doları gözden çıkardığını yazıyordu.
  </p>
  <p class="MsoNormal">
   Finlandiya’da yıldızı parlayan Adu’yu sadece kulüpler değil, Adidas ve Nike da istiyordu. Markaların mücadelesinde gülen taraf Nike olurken, genç yıldızla yıllık 1 milyon dolara sözleşme imzalanıyordu. Adu için artık profesyonel olma zamanı geliyordu. Avrupa’ya gitmesi zordu, zira yaşı 18’den küçüktü. Kasım 2003’te profesyonel olan Adu, profesyonel kariyerine DC United’da başladı. Henüz 14 yaşındaydı ve yıllık ücreti lig ortalamasının iki katıydı: 500 bin dolar… Bu imza Adu’yu ABD tarihinin en genç profesyonel futbolcusu yapıyordu.
  </p>
  <p class="MsoNormal">
   Adu artık bir fenomendi. Pele ile beraber Pepsi reklamında oynuyor, talk show programlarına katılıyordu. Hakkında bir haftada çıkan haber sayısı 600’ü geçiyordu. Öyle ki ABD Major League Soccer’ın (MLS) 3 Nisan 2004’teki sezon açılış maçında Adu’nun takımı DC United ve San Jose Earthquakes karşı karşıya gelirken, biletler Adu’yu seyretmek isteyenlerin yoğun ilgisinden dolayı günler öncesinden tükeniyor, milyonlar maçı ABC Sports kanalından seyretmek için ekrana kilitleniyordu. Adu, beklentileri karşılayan bir futbol ortaya koymuyordu ama hocasının oyuncusuna güveni tamdı.
  </p>
  <p class="MsoNormal">
   Millî takım tercihini ABD’den yana kullanan Adu, 2006 Dünya Kupası’nda bu ülkenin en büyük kozu olmaya aday gösteriliyordu. Millî takım hocası Bruce Arena, sürekli, Adu hakkında olumlu ifadeler kullanıyordu ama Adu futbolunu geliştiremiyordu. Dünya Kupası’nda top koşturma hayali kadroya alınmadığı için gerçekleşmiyordu. Topla oynamayı seviyordu, rakipleri kolay geçiyordu; fakat takım oyunundan uzaktı.
  </p>
  <p class="MsoNormal">
   Adu’nun futbol yeteneğini keşfeden isimlerden biri de Alex Ferguson’du. Manchester United menajeri, 2006’da Adu’yu 3 haftalık bir denemeye aldı. Ferguson’un kararı futbol dünyasında heyecana sebebiyet verirken, 3 hafta sonunda Ferguson, Adu’yu kadrosuna katmadan geriye gönderiyordu.
  </p>
  <p class="MsoNormal">
   2007’de Real Salt Lake gibi küçük bir takıma giden Adu, Avrupa arenasına ilk kez, 2 milyon dolar karşılığında geldiği Portekiz’in Benfica takımında çıktı. Ancak lig maçlarında sadece 129 dakika forma şansı buldu, daha çok kupa maçlarında oynadı. Avrupa günleri hayal kırıklığı olmaya, 2008’de kiralık geldiği Monaco’da da devam etti. İlk antrenmanında 3 gol atarak dikkati çekti ama hepsi bu kadardı. Ertesi yıl bu kez Portekiz’in Belenenses takımına kiralık olarak gönderildi. Adu’nun şikâyeti, hocalarının kendine şans vermemesiydi. “Daha teknik direktörle konuşma imkânım olmadan Belenenses’ten gönderildim.” diyerek tepkisini ortaya koyuyordu. 2010’da kiralık kulübün adı Aris Selanik oluyordu. Takımı Arjantinli ünlü isim Hector Cuper çalıştırıyordu. İlk 4 maçında sahaya ilk 11’de çıkan Adu, ilerleyen haftalarda yine kayıplara karıştı. Cuper, Adu’nun gelişiminin 15 yaşında durduğuna inanıyordu. “Avrupa’da genç takım oyuncularına topla daha fazla oynamalarına müsaade edilir. Ancak profesyonel olduğunuzda kazanmak için oynamalısınız. Adu, bu farkı bilmiyor.” diyen Cuper, Adu’yu silmekte tereddüt etmiyordu.
   <span>
   </span>
  </p>
  <p class="MsoNormal">
   Yıllar önce ‘Yeni Pele’ olarak adlandırılan Adu, Avrupa’da tutunamayınca soluğu, yine kiralık olarak, Çaykur Rizespor’da aldı. Çaykur Rizesporlu yöneticiler, Adu’ya imzayı, Rize’yi beğenmez diye olacak ki, İstanbul’da attırıp daha sonra şehre götürdüler. Türkiye’de ilk maçına 20 Şubat’ta 3-0 kazanılan Orduspor karşısında çıkan Adu, önceki hafta Çaykur Rizespor’un G.Antep Büyükşehir Belediyesi’ni 1-0 yendiği karşılaşmada da ilk golünü kaydetti. Gana asıllı ABD’li oyuncuyu satın alma opsiyonu Çaykur Rizespor’da. İyi bir performans ortaya koyması hâlinde Adu, futbol yaşantısına Rize’de devam edecek.
  </p>
  <p class="MsoNormal">
  </p>
  <p class="MsoNormal">
   Freddy Adu: Çaykur Rizespor, benim için yeni bir sayfa
  </p>
  <p class="MsoNormal">
  </p>
  <p class="MsoNormal">
   Transferim çok hızlı gelişti; ancak çok doğru bir karar verdiğime inanıyorum. Adım sürekli ‘Pele’ ile anılıyor. Her gittiğim yerde Pele ile kıyaslanıyorum. Sürekli söylüyorum. Bir tane Pele var, beni Pele ile kıyaslamasınlar. Pele çok büyük bir oyuncu ve ona çok büyük saygı duyuyorum. Ben henüz bir yerlere varmış değilim. Çaykur Rizespor benim için yeni bir sayfa ve başarılı olmak istiyorum.
  </p>
  <p class="MsoNormal">
   Tavsiye üzerine Rizespor’a geldim. Menajerim Şevki Pehlivan ile görüştüm. Uygun olduğunu, benim için çok yeni ve iyi bir başlangıç olacağını düşündüğüm için buradayım. Süper Lig’e yükselme şansımız ve iyi bir kadromuz var. Bu şansı iyi kullanmak istiyoruz. Süper Lig’e çıkacağımıza inanıyorum.
  </p>
  <p class="MsoNormal">
   Şu anda en doğru yerde olduğumu düşünüyorum. Nihat Kahveci’den, Bursaspor’a transfer olan Altidore aracılığı ile bilgi aldım. Bazı sorularıma cevap buldum, şartları da öğrendikten sonra gelmenin en güzel karar olduğunu düşündüm. Kalitemi ve becerilerimi burada göstermek istiyorum. Oyunumun takımıma yardımcı olması için çaba harcayacağım. İnşallah bunu takım hâlinde başararak bir üst lige çıkarız. Burada zorlanacağımı hiç düşünmüyorum.
  </p>
  <p class="MsoNormal">
   Portekiz’de adaptasyon sorunu yaşamadım; ancak Yunanistan’da biraz daha farklıydı. Zorlandığım dönemler oldu. Bu nedenle beklediğim çıkış olmadı. Burada zorlanacağımı düşünmüyorum. Sadece futbolumu oynayabileceğim bir takımdayım. Türk halkının futbolu sevdiğini biliyorum. Türk futbolu hep yüksekte. Trabzonspor ve Fenerbehçe çok hızlı top oynuyor. Türkiye’de olduğum için mutluyum. Vatandaşım Altidore’nin de Bursa’ya gelmesinden mutluyum. İnşallah seneye Süper Lig’de karşılıklı oynarız.
  </p>
  <p class="MsoNormal">
  </p>
  <p class="MsoNormal">
   Menajer Şevki Pehlivan: Almanya’ya gidecekken, Rize’ye geldi
  </p>
  <p class="MsoNormal">
  </p>
  <p class="MsoNormal">
   Adu’nun sürekli Türkiye’de bir takıma gelmesini istiyordum. Arkadaşlığımız nedeniyle hep onun burada olmasını istedim. İki yıl önce Süper Lig takımlarından teklif gelmişti. Ancak Adu o zaman doğru olmayacağını düşünmüştü. Ancak devre arasında yeniden Çaykur Rizespor’a getirmek istediğimi söyleyince ‘Neden olmasın?’ cevabını verdi. Yöneticilerle görüşerek iki günde bu transferi noktaladık. Almanya’da bir takıma gidecekken, Türkiye’ye, Rizespor’a geldi.
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28911-caykur-pelespor.html), [web.archive.org (arşiv bağlantısı)](http://web.archive.org/web/20150718043913/http://www.aksiyon.com.tr:80/aksiyon/haber-28911-caykur-pelespor.html)
