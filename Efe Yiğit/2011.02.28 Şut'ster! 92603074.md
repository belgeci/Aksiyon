# Şut’ster!

*Efe Yiğit 2011.02.28*

<font class="agenda2NewsSpot">
 Büyük kulüplerin teknik direktör transfer etme anlayışı şu: “Yeter ki ünlü olsun, sistemi ve bize uyum sağlayıp sağlamayacağı önemli değil.” Sonuç, genelde fiyasko. Bunun son örneği Bernd Schuster. Bu anlayışın şutlanma vakti geldi de geçiyor bile.
</font>
<font class="newsDetail">
 <p>
  <p class="MsoNormal">
   “Beğenmeyen stada gelmesin, evinde izlesin.” Başarılı olmak, göze hoş gelen futbol ortaya koymak ve tribünleri doldurmak için ünlü isimleri kadrosuna katan Beşiktaş’ın İnönü Stadı’ndaki UEFA Avrupa Ligi maçında Dinamo Kiev’e 4-1 yenilmesinin ardından Teknik Direktör Bernd Schuster’in ağzından çıkmıştı bu sözler. Alman teknik adam, taraftarların protestosunu içine sindirememiş ve bu şekilde tepki vermişti. Süper Lig’deki şampiyonluk yarışının çok uzağında kalan Beşiktaş’ın istediği futbolu bir türlü oynayamayışı, her şeyden önce takım olamayışı, rövanş maçının da benzer bir skorla biteceğini gösteriyordu. Nitekim siyah-beyazlı takım, Kiev’de sahadan 4-0 mağlup ayrıldı ve ‘Final oynayacağız’ dediği UEFA Avrupa Ligi’ne veda etti. Bu sezonla ilgili beklentileri büyük ölçüde sona eren Beşiktaş’ın önünde, kala kala Türkiye Kupası kaldı. Siyah-beyazlıların burada da işi kolay değil. Türkiye Kupası kazanılamazsa önümüzdeki sezon Beşiktaş, Avrupa’da olamayacak. Taraftarların önünde Avrupa maçlarını statta ya da evde izleme gibi bir seçenek bulunmayacak!
  </p>
  <p class="MsoNormal">
   Beşiktaş yönetimi, takımı Schuster’den ziyade, şöhretine emanet etti âdeta. Real Madrid ve Barcelona gibi devlerde top koşturan, teknik adam olarak Real Madrid’i La Liga’da şampiyonluğa taşıyan bir isimdi Schuster. Ama şöhretinden dolayı zaafları ve teknik yönü dikkate alınmayınca, her an gönderilecek konuma gelmesi fazla uzun sürmedi.
  </p>
  <p class="MsoNormal">
   Büyük kulüplerimiz, teknik direktör transfer ederken, sistemden ziyade etikete bakarak tercihte bulunuyor. Son dönemde Türkiye’ye gelen Del Bosque, Guus Hiddink, Frank Rijkaard, Luis Aragones ve Bernd Schuster gibi teknik adamlar, bu tercihlerin hangi kriterler doğrultusunda yapıldığını açıkça ortaya koyuyor. Yakın döneme şöyle bir göz attığımızda, Türk futboluna gerçekten bir şeyler katan, yeşil sahalarımızda derin izler bırakan isimler bir elin parmaklarını geçmiyor. Çoğu şaşaalı bir şekilde getirilip tartışmalı bir şekilde gönderilmiş. Başarılı diyebileceklerimiz de lig şampiyonluğunun ötesine geçememiş. Yani Avrupa kupalarında bir şey yapamamış.
   <span>
   </span>
  </p>
  <p class="MsoNormal">
   ‘Türk futboluna katkı sağlayan yabancı teknik adamlar’ dendiğinde, 20 yıl önceki iki isim, Jupp Derwall ve Sepp Piontek öne çıkıyor. Derwall kulüp, Piontek ise millî takım düzeyinde Türk futbolunun ilerlemesine önemli katkı sağladı. Derwall’in temelini attığı G.Saray, Avrupa Şampiyon Kulüpler Kupası’nda yarı final oynarken, Piontek’in temelini attığı A Millî Takım, önce Euro 96’ya katıldı, sonra da 2000 Avrupa Şampiyonası’nda çeyrek final, 2002 Dünya Kupası’nda yarı final oynadı. Her iki isim de sistem adamıydı.
  </p>
  <p class="MsoNormal">
   Derwall ve Piontek’in yanında elbette Mircea Lucescu’yu es geçmemek lazım. Türk kültür ve mantalitesine yakın Romanya’dan gelen Lucescu, Fatih Terim gibi bir karizmanın koltuğunu doldurmada sıkıntı yaşamadı. İki yıllık G.Saray serüvenine UEFA Süper Kupa ve lig şampiyonluğunu sığdıran Lucescu, Şampiyonlar Ligi’nde sarı-kırmızılı ekibin ilk kez çeyrek final oynamasını sağladı. Aynı başarı çıtasını Beşiktaş’a taşıyan Lucescu, 100. yılında Kara Kartal’ı şampiyon yaptı, UEFA Kupası’nda çeyrek finale yükseltti. Tüm bu başarılara rağmen basın Lucescu’yu bir türlü kabullenemedi. O, sansasyondan uzak, işini yapan biriydi, dolayısıyla basına malzeme vermiyordu. 2004’ten bu yana çalıştırdığı Shakhtar Donetsk’i Ukrayna Ligi’nde ve Avrupa’da söz sahibi yapan Lucescu, Türkiye kariyerinin üzerine yeni başarılar ekleyen ender isimlerden oldu.
  </p>
  <p class="MsoNormal">
   Türk futbolunun son 20 yılına baktığımızda, takımlarımız daha çok şöhret isimleri tercih ediyor. Bunun ilk örneğini F.Bahçe’nin 1990’da takımı Guus Hiddink’e teslim etmesiyle gördük. PSV Eindhoven ile süper bir başarı grafiği yakalayan Hiddink’in F.Bahçe günleri tam bir kâbus oldu. Sarı-lacivertliler tarihlerinin en ağır yenilgisini kendi sahasında Aydınspor’a 6-1 yenilerek Hiddink döneminde aldı. Hiddink, F.Bahçe sonrası gittiği Valencia ve Real Madrid’de de başarılı olamadı. Dişe dokunur tek başarısı, 2002 Dünya Kupası’nda Güney Kore’yi 4.lüğe taşımak oldu. 2002’de geldiği PSV’yi yeniden ligin zirvesine taşıdı ama aynı başarıyı Chelsea’de gösteremedi. Rusya’yı Euro 2008’de yarı finale taşıdı ama 2010 Dünya Kupası yolunda play-off maçında Slovakya’yı geçemedi. Hiddink, PSV’deki başarısını yurt dışına taşımada zorluk çekti. Bakalım, bu kısır döngüyü Türk Millî Takımı’nda kıracak mı? Fakat 6 maç sonunda bu soruya olumlu cevap vermek oldukça zor.
  </p>
  <p class="MsoNormal">
   F.Bahçe, ismine bakarak takımı teslim ettiği Luis Aragones’le de hüsran yaşadı. İspanya’yı 44 yıl sonra Avrupa şampiyonu yapan Aragones’in F.Bahçe günleri taraftar için kâbus oldu. Daha önceki Lazaroni, Otto Bariç ve Zdenek Zeman gibi tercihlerde de şöhret rol oynadı. Lazaroni, Brezilya Millî Takımı’nı çalıştırmış ve ünlüydü. Otto Bariç, Yugoslavya ekolünün temsilcisi görülürken, Zeman 4-3-3 sistemini İtalya’da başarıyla uygulayan bir teknik adamdı. Ancak bu tercihlerde, uyum sorunu ve F.Bahçe’nin yapısı dikkate alınmadığı için sonuç kaçınılmaz olarak hüsran oldu.
  </p>
  <p class="MsoNormal">
   Tek hata ise Joachim Löw’de yapıldı. Fenerbahçe’de kısıtlı kadroyla ligi ikinci bitiren Löw, 2006’dan bu yana Alman Millî Takımı’nı çalıştırıyor. Löw’ü şampiyon olunamadığı için gönderen F.Bahçe, ısrarcı olsaydı, bugün hata olarak gördüğü birçok teknik adam takımın başına gelmemiş olacaktı belki de.
  </p>
  <p class="MsoNormal">
   Fakat şöhretli teknik adam transferinde kimse Beşiktaş’ın eline su dökemez gibi görünüyor. Nevio Scala, John Benjamin Toschak, Peter Brigel, Tigana, Del Bosque ve Schuster, Beşiktaşlı yöneticilerin ismine bakarak takımı emanet ettiği teknik adamlar. Ortak özellikleri, ünlü bir futbolculuk kariyerleri olması. Del Bosque için ayrı bir parantez açmak gerekiyor. Real Madrid ile lig ve Şampiyonlar Ligi kupasını kaldıran Del Bosque, kalitesini İspanya’yı dünya şampiyonu yaparak ispat etti. Fiziki görünümünden dolayı ‘Yeniköy Kasabı’ lakabı takılan Del Bosque, centilmenliği ile herkese ders verdi. Beşiktaş, bu dönemde evlatları Ertuğrul Sağlam ve Rıza Çalımbay’ı harcarken, aradığı başarıyı, beğenilmeyen Lucescu ile yakaladı.
  </p>
  <p class="MsoNormal">
   Ve yeniden Schuster... Futbolculuk kariyeri başarılarla dolu bir isim Bernd Schuster. Barcelona ve Real Madrid’de top koşturdu. Real Madrid’i 2007-08 sezonunda 85 puanla şampiyon yaptı. Ama ne taraftarla ne basınla ve ne de oyuncularla sağlıklı diyalog kurdu. Beşiktaş’ta olduğu gibi. Basın toplantısında lakayt tavırları ve soru soran gazeteciyi küçümseyen sözleriyle tepki çekti. Oyuncularla sağlıklı diyalog kurmadığı sık sık haber oldu. İkinci sezonunda 4-3’lük Sevilla yenilgisi sonrası yaptığı, “Barcelona’yı yenecek güçte değiliz” cümlesi, kovulmasını hazırladı. Schuster’in Real Madrid’deki başarısı, kendisinden ziyade Rijkaard yönetimindeki Barcelona’nın başarısız olmasına bağlandı. Beşiktaş yönetimi, takımı Schuster’e teslim ederken, “Real Madrid’i şampiyon yapmış bir hoca neden 2 yıldır boşta?” sorusunu sormayı düşünmedi.
  </p>
  <p class="MsoNormal">
   Beşiktaş’taki Schuster olayının benzeri, G.Saray’da yaşandı. Barcelona’dan ayrıldıktan sonra uzun süre işsiz kalan Frank Rijkaard, sarı-kırmızılı takımda hiçbir başarıya imza atamadan ülkesine döndü. Etkileyici bir futbolculuk kariyeri vardı Surinam asıllı Frank Rijkaard’ın. Ajax ve Milan günleri başarıyla doluydu. Barcelona’nın başına 2003’te Johan Cruyff kontenjanından geçmiş, La Liga ve Şampiyonlar Ligi sevinci yaşamıştı. Ama bir türlü oyuncularla arası iyi olmadı. Ronaldinho ve Eto’o gibi yıldızlarla kavgaya varan tartışmalar yaşadı. Barça’da son iki yılı tam bir fiyasko oldu. 2008’de Barcelona’nın başına geçen Guardiola, Rijkaard’ın hezimetler yaşattığı takımla, hiçbir takviye yapmadan, yerel ve uluslararası arenada tüm kupaları kazandı. Bir yıl boşta kalan Rijkard’ı G.Saray, isminden dolayı takımın başına getirdi. İlk yıl yaşanan fiyaskoları sineye çeken yönetim, bu sezonun başlarında Rijkaard’ı göndererek şöhretin başarı getirmediğini acı bir şekilde tecrübe etti.
  </p>
  <p class="MsoNormal">
   Şu an Süper Lig’in zirvesine baktığımızda üç yerli, bir yabancı teknik adamı görüyoruz. Trabzonspor, ‘evladı’ Şenol Güneş’le; F.Bahçe, eski golcüsü Aykut Kocaman’la zirveye tutunuyor. Bursaspor ise genç Ertuğrul Sağlam’la yoluna devam ediyor. Kayserispor ise ilk kez teknik adamlık heyecanı yaşayan Şota Arveladze ile başarıyı yakaladı. Aslında bizden biri diyebileceğimiz Şota, az maliyetli, ayakları yere basan bir takımla başarılı sonuçlara imza atıyor. Bu isimlere, Kayseri’deki çıkışını G.Antepspor’da sürdüren Tolunay Kafkas’ı da ekleyebiliriz.
  </p>
  <p class="MsoNormal">
   Sonuç olarak şunu söylemek mümkün: Süper Lig’in zirvesine bakınca başarının kriterlerini rahatlıkla görmek mümkün. “Başarı, ille de şöhretli yabancı teknik adamlarla yakalanır” anlayışını şutlamanın vakti geldi de geçiyor bile. Yoksa kaybeden, sadece bu anlayıştakiler değil, Türk futbolu da oluyor. Bunu anlamak için kulüplerin ve millî takımların uluslararası karnesine bakmak kâfi.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28793-sutster.html), [web.archive.org (arşiv bağlantısı)](http://web.archive.org/web/20110304174613/http://www.aksiyon.com.tr:80/aksiyon/haber-28793-sutster.html)
