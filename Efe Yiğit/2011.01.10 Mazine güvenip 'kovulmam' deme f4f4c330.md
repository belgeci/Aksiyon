# Mazine güvenip ‘kovulmam’ deme

*Efe Yiğit 2011.01.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstisnaları bir elin parmaklarını geçmese de ‘kapının önüne ilk, teknik adamlar konur’ anlayışı devam ediyor. Kariyeri ne kadar iyi olursa olsun, işler tersine döndüğünde ünlü isimler bile kovuluyor. Bakınız, Rafael Benitez.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     ‘İnter, teknik direktör Rafael Benitez’in görevine son verdi. Kulüpten yapılan açıklamada, henüz 6 ay önce Jose Mourinho’dan boşalan teknik direktörlük görevine getirilen Benitez ile karşılıklı anlaşmaya varıldığı ve taraflar arasındaki sözleşmenin feshedildiği bildirildi. İnter, lider Milan’ın 13 puan gerisinde 7. sırada bulunuyordu.” Geçen günlerde ajanslara düşen ve ‘başarısızlığın faturası daima teknik adamlara çıkartılır’ tespitini bir kez daha doğrulayan bir haberdi bu.
    </p>
    <p class="MsoNormal">
     Şu an dünyada ‘kovulamayacak tek teknik adam’ olarak sadece Alex Ferguson’un adı ön plana çıkıyor. Ferguson, çeyrek asırdır Manchester United’ın başında. Her ne kadar adı dünyanın en iyi teknik adamı olarak telaffuz edilse de Jose Mourinho için bile kovulmama garantisi yok. Nitekim Chelsea’den ‘istifası’ bir çeşit kovulmaydı. Teknik direktörler için geçmişteki başarıları bir anlam taşımıyor. Ne kadar ünlü ve başarılı olursanız olun, her zaman için kapının önüne konulma ihtimaliniz var. Bu ihtimalle yüzleşen son örnekler Rafael Benitez, Frank Rijkaard ve Juande Ramos gibi ünlü isimler oldu.
    </p>
    <p class="MsoNormal">
     Milan’dayken Serie A, İtalya Kupası, Şampiyonlar Ligi ve UEFA Süper Kupası şampiyonlukları yaşadıktan sonra Chelsea’nin başına geçen Carlo Ancelotti’nin de her an kovulabileceğini hatırlatalım. Son 11 haftada sadece 10 puan alarak 5. sıraya kadar gerileyen Londra ekibinde, kulübün sahibi Roman Abramovich'in yeni bir teknik direktör için her an düğmeye basabileceği konuşuluyor. Ancelotti de şu ana kadar kovulmamasının kendisi için bir şans olduğunu söylüyor.
     <span>
     </span>
    </p>
    <p class="MsoNormal">
     Rafael Benitez, Barcelona ve Real Madrid gibi iki devin şampiyonluklara ambargo koyduğu La Liga’da Valencia’yı 2002 ve 2004’te zirveye taşımış, başarısını 2004’te UEFA Kupası ile taçlandırmıştı. Artık İspanya’nın en popüler teknik adamıydı. Haziran 2004’te Valencia’yı bırakıp Liverpool’un başına geçen Benitez’den beklenen, eski devi Premier Lig’in zirvesine çıkartmasıydı. Liverpool, İstanbul’daki unutulmaz Şampiyonlar Ligi finalinde Milan’ı geçip kupaya uzanırken (2005), Benitez için bitmeyecek bir kredi açılıyordu. Ancak Premier Lig’de bir türlü şampiyonluk gelmiyordu. 2009’daki ikincilik bile, son şampiyonluğu 1988’de yaşamış taraftarı tatmin etmiyordu. Geçen sezon lig 7. sırada bitirilince, kovulmanın değişik bir ifadesi olan ‘karşılıklı anlayış’ ile sözleşme feshedildi.
    </p>
    <p class="MsoNormal">
     Liverpool uğruna Valencia’yı terk eden Benitez, Real Madrid için İnter’i terk eden Mourinho’nun yerine geldiğinde ortak kanaat, ‘ateşten gömlek giydi’ olmuştu. İnter, geçen sezon lig, kupa ve Şampiyonlar Ligi’ni kazanarak ulaşılması zor bir başarıya imza atmıştı. Haliyle, gelen her teknik adamın işi zor olacaktı. Son 5 yılın şampiyonu İnter’in liderin 13 puan gerisine düşmesi Benitez’in sonunu getirdi. Dünya Kulüpler Kupası’nı kazandıktan sadece 5 gün sonra...
    </p>
    <p class="MsoNormal">
     Bu sezon kovulan ve CV’sinde ‘Şampiyonlar Ligi kazanmış’ yazan bir diğer teknik adam da Frank Rijkaard’dı. Barcelona’yı çalıştırmış, La Liga ve Şampiyonlar Ligi şampiyonluğu yaşamış olarak G.Saray’ın başına geçen Rijkaard, Vicente Del Bosque ve Luis Aragones ile aynı kaderi yaşadı. Rijkaard’ı Barcelona’dan saha içinde alınan kötü sonuçlar kadar futbolcularla yaşadığı sorunlar da kovdurmuştu. Aynı sorunlar Galatasaray’da da devam etti. İlk yıl ‘geçiş dönemi’ olarak tanımlandı ama ikinci yılın ilk 8 haftasında alınan kötü sonuçlar Rijkaard’ın biletini kestirdi.
    </p>
    <p class="MsoNormal">
     Sevilla ile 2 yıl üst üste UEFA Kupası’nı kazanan Juande Ramos, tıpkı Benitez gibi Premier Lig uğruna takımını yarı yolda bırakmıştı. Sevilla’yı bırakıp Eylül 2007’de Tottenham ile anlaşan Ramos, sezon sonunda kovulmaktan kurtulamadı. Ramos, Real Madrid’in Bernd Schuster’i kovmasıyla 9 Aralık 2008’de İspanyol devinde göreve başladı. “17 maçta alınacak 51 puanın 49’unu alarak sezon sonu şampiyon olacağız.” diyen Ramos, Santiago Bernabeu’da Barcelona’ya 6-2’lik tarihî bir skorla yenilerek hayal kırıklığı yaşattı. Real Madrid sezonu Barcelona’nın 9 puan gerisinde tamamlayınca Ramos’un kulüple ilişiği kesildi. Eylül 2009’da CSKA Moskova’dan kovulan Zico’nun yerine gelen Ramos, burada da dikiş tutturamadı, 47 gün sonra görevine son verildi. Daha birkaç yıl öncesinde Avrupa’nın sayılı teknik adamlarından biri olan Ramos, bir yıl işsiz kaldıktan sonra Ekim 2010’da Ukrayna’nın FC Dnipro Dnipropetrovsk takımı ile sözleşme imzaladı.
     <span>
     </span>
    </p>
    <p class="MsoNormal">
     Futbolun NBA’i Premier Lig’de bu sezon sadece 3 takım teknik adamlarla yollarını ayırdı: Blacburn Rovers, Newcastle United ve Aston Villa. Bundesliga takımları ise ‘kovmak çözüm değil’ dedi. İki istisna vardı: Stuttgart ve FC Köln.
    </p>
    <p class="MsoNormal">
     La Liga, giderek Barcelona-Real Madrid mücadelesine döndü. Diğer takımlar için en iyi başarı 3.lük olunca teknik adamların da kovulma riski azaldı. Ancak Almeira, Zaragoza ve Malaga gibi ligin dibine demir atan takımlar teknik adam değişikliğine gitti. Üst sıraları hedefleyen ancak umduğunu bulamayan takımlardan sadece Sevilla, sorunun kaynağı olarak teknik adamı görüp görevine son verdi. Sevilla’da Antonio Alvarez, Hercules yenilgisinin ardından görevden alındı ve yerine Gregorio Manzano getirildi.
    </p>
    <p class="MsoNormal">
     Serie A’da en dikkat çeken değişikliğe İnter imza attı. Ancak asıl sürpriz, Benitez’in koltuğunun Leonardo’ya teslim edilmesiydi. Geçen yıl Milan’ı çalıştıran ve başarısız olan Leonardo’nun İnter’in başına getirilmesi, taraftarın tepkisini çekti. Leonardo tercihi, ‘İnter bu sezondan ümidini kesti’ şeklinde yorumlandı. Serie A’da teknik adam değiştiren diğer takımlar ise Bologna, Cagliari ve Brescia oldu. Fransa’da ise takımlar faturayı teknik adamlara çıkarmayıp ilginç bir rekora imza attı. Bu sezon Fransa Ligi’nde hiçbir teknik adamın görevine son verilmedi.
    </p>
    <p class="MsoNormal">
     Teknik adam kovma konusunda Rus takımlarının eline kimse su dökemiyor. 16 takımlı Rusya Ligi’nde 8 takım sezon bitmeden teknik adam değiştirdi. CSKA Moskova, Tarek Grozni ve Zenit, sezonu 3 teknik adamla tamamladı. Ruslar kovarken, Ukraynalılar sessiz kalacak değildi elbette. Ukrayna Ligi’nde 6 takım teknik adam değişikliğine gitti. Dinamo Kiev 2 kez teknik direktör kovdu. Bunun sebebi ise tanıdık bir isim: Mircea Lucescu. Beşiktaş, F.Bahçe ve G.Saray’da işler her kötüye gittiğinde Türk basınının ‘3 büyüklerin başına getirdiği’ Lucescu, 2004’ten beri Shakhtar Donetsk’i çalıştırıyor. Onun başarısı, zirveyi hedefleyen takımların teknik adamlarının sonunu hazırlıyor.
    </p>
    <p class="MsoNormal">
     Merkez Avrupa ülkeleri teknik adam kovmayı bu sezon rafa kaldırırken, Doğu Avrupa’dakiler sabırsız davranmaya devam ediyor. Romanyalılar, Sırplar, Hırvatlar, Polonyalılar, Bulgarlar ve Yunanlılar kovmayı sevenler arasında yer alıyor. Türkiye de bu ülkeleri yalnız bırakmıyor. G.Saray, Bucaspor, Manisaspor, Eskişehirspor, Sivasspor ve G.Birliği, ilk yarının ortalarında teknik adam değiştiren kulüpler oldu. Kasımpaşa da devre arasında Yılmaz Vural ile yollarını ayırdı.
    </p>
    <p class="MsoNormal">
     Avrupa dışına çıktığımızda ise Brezilya takımlarının kovmada rakip tanımadığını görüyoruz. Brezilya Ligi’ndeki 20 takımdan 16’sı sezon içinde teknik adam değişikliğine giderek ‘kırılması bir zor rekorun’ sahibi oldular.
    </p>
    <p class="MsoNormal">
     Birçok lig ve takımda teknik adam sirkülasyonu devam ededursun, Alex Ferguson, Manchester United’da 24 yılı geride bırakarak hâlen görevine devam eden teknik adamlar arasında ilk sırada bulunuyor. Ferguson’u ise ilginç bir isim takip ediyor: 16 yıldır Güney Afrika Cumhuriyeti’nden Jomo Cosmos’u çalıştıran Jomo Sono... 1982’de Highlands Park FC takımını satın alıp ismini Jomo Cosmos olarak değiştiren Sono, 16 yıldır hem kulüp başkanı hem de teknik direktör olarak görev yapıyor. Fransız teknik adam Arsene Wenger de 15 yıldır İngiliz takımı Arsenal’i çalıştırıyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28390-mazine-guvenip-kovulmam-deme.html), [web.archive.org (arşiv bağlantısı)](http://web.archive.org/web/20131107032802/http://www.aksiyon.com.tr:80/aksiyon/haber-28390-mazine-guvenip-kovulmam-deme.html)
