# Luce’den önce Luce’den sonra

*Efe Yiğit 2011.03.21*

<font class="agenda2NewsSpot">
 Türkiye ve Ukrayna futbolu açısından Avrupa kupalarındaki son 7 sezonu “Lucescu’dan önce ve Lucescu’dan sonra” diye ikiye ayırmak gerekiyor. Luce gittikten sonra Türkiye gerilerken, Ukrayna ise büyük bir sıçrama yapıyor.
</font>
<font class="newsDetail">
 <p>
  <p class="MsoNormal">
   24 Şubat 2011… Türkiye’nin Avrupa’daki son temsilcisi Beşiktaş, “Hedefimiz final oynamak” dediği UEFA Avrupa Ligi’ne daha 2. turda veda ediyor. Hem de taraftarlarını ve Türk futbolseverleri kahrederek… Ukrayna temsilcisi Dinamo Kiev’den içeride ve dışarıda 4 gol yiyerek… Bu ağır yenilgiler; bu sezon Bursaspor, Galatasaray, Trabzonspor ve Fenerbahçe’nin Avrupa’ya erken veda etmesiyle yüzü zaten gülmeyen Türk futbolunun imajını iyice zayıflatıyor. Gazetelerin spor sayfalarında, televizyonların futbol programlarında ve tabii ki spor kamuoyunda “Mircea Lucescu’nun değerini bilemedik. O olsaydı böyle olmazdı.” mealinde cümleler kuruluyor.
   <span>
   </span>
  </p>
  <p class="MsoNormal">
   8 Mart 2011… Deplasmandaki 3-2’lik galibiyetin rövanşında İtalya’nın güçlü temsilcisi Roma’yı 3-0 mağlup eden Mircea Lucescu yönetimindeki Shakhtar Donetsk, Şampiyonlar Ligi’nde çeyrek finale çıkıyor (Çeyrek finalde Barcelona ile eşleşti). 6 maçtan 5’ini kazanarak Arsenal’in de bulunduğu H Grubu’nu lider bitiren Shakhtar Donetsk, Roma zaferleriyle bu sezon Şampiyonlar Ligi’ndeki galibiyet sayısını 7’ye yükseltip Ukrayna’nın ülke puanına çok büyük katkılarda bulunuyor. 2009’da Şükrü Saracoğlu Stadı’ndaki finalde Werder Bremen’i 2-1 yenerek UEFA Kupası’nı havaya kaldıran Luce’nin takımının iyice yükselişe geçtiği bir dönemde, medya kuruluşlarının haber merkezlerine Türk Hava Yolları’nın (THY) bir basın bülteni ulaşıyor: “THY, Barcelona ve Manchester United’ın ardından Ukrayna futbolunun başarılı temsilcisi Shakhtar Donetsk ile sponsorluk anlaşmasına vardı. Anlaşma, önümüzdeki günlerde Donetsk’teki imza töreniyle resmileşecek.”
  </p>
  <p class="MsoNormal">
   24 Şubat ve 8 Mart’taki tablo, aslında 2005-2011 arasındaki dönemin de üç aşağı beş yukarı aynısı. Bu dönemi, hem Türkiye hem de Ukrayna futbolu açısından “Lucescu’dan önce ve Lucescu’dan sonra” diye ikiye ayırmak gerekiyor. Zira Lucescu’nun önce Galatasaray’da, sonra Beşiktaş’ta görev yaptığı dönemde Türkiye’nin ülke puanı çok yüksekti. Fatih Terim’in Galatasaray’daki başarılarıyla yükselişe geçen Türkiye, Lucescu’lu dönemde başarısını artırarak devam ettirip 7. sıraya kadar yükselirken Ukrayna kendine ancak 14. sırada yer bulabiliyordu. Şimdi ise tam tersi. Ukrayna, özellikle Shakhtar Donetsk’in son yıllardaki başarılarıyla 8. sıraya çıktı. Türkiye ise 10. sıraya geriledi. Yunanistan’ın biraz atak yapması hâlinde Türkiye’nin 11. sıraya düşme riski var. Her gerileme, işimizin biraz daha zorlaşması anlamına geliyor. Yani temsilcilerimiz daha fazla ön eleme oynamak zorunda kalıyor. Böyle giderse Süper Lig şampiyonumuzun bile Şampiyonlar Ligi’ne direkt katılamaması söz konusu. Bu arada hemen belirtelim, Mircea Lucescu’dan önce kulüp sıralamasında Avrupa’da 120. sırada bulunan Shakhtar Donetsk, bugün 13. sırada.
  </p>
  <p class="MsoNormal">
   Şimdi isterseniz, dosyamıza Mircea Lucescu’nun Avrupa macerası üzerinden devam edelim.
  </p>
  <p class="MsoNormal">
   Lucescu, Avrupa arenasına ilk kez Dinamo Bükreş ile çıktı. 1986-87 sezonunda Kupa Galipleri Kupası’nda... Dinamo Bükreş’in ilk turlarda elendiği ilk iki yıl, Lucescu için tecrübe oldu. 1988-89 sezonunda ise Dinamo Bükreş aynı kupada çeyrek finale kadar yükseldi, yarı final hayaline 1-1 ve 0-0’lık skorlarla Sampdoria engel oldu. Lucescu’nun takımı, ertesi sezon Kupa Galipleri Kupası’nda bu kez yarı finale kalma başarısı gösterdi. Dinamo Bükreş, Belçika temsilcisi Anderlecht engeline takılarak finali göremedi.
  </p>
  <p class="MsoNormal">
   Dinamo Bükreş’ten sonra AC Pisa, Brescia, Reggina, Rapid Bükreş ve İnter maceraları yaşayan Lucescu, 2000 yılında Galatasaray ile anlaştığında, beraberinde bir sürü soru işaretleri taşıyordu. Fatih Terim, Avrupa’da kupa kazanmış, 4 yıl üst üste şampiyonluk sevinci yaşamıştı. Lucescu’nun, Terim’in boşluğunu dolduracağına kimse ihtimal vermiyordu. Fakat Lucescu, ilk sınavını UEFA Süper Kupa finalinde başarıyla verip Real Madrid’i 2-1’lik skorla geçerken tarihî bir başarıya imza atıyordu. Aynı yıl Galatasaray, Şampiyonlar Ligi’nde de fırtına gibi esiyordu. Önce 3. ön eleme turunu geçip adını Devler Ligi’ne yazdıran Galatasaray, gruplardan tarihinde ilk kez Lucescu yönetiminde çıkıyor, aynı başarıyı 2. tur grup maçlarında da tekrarlıyordu. Lucescu; Hakan Şükür, Okan Buruk ve Emre Belözoğlu gibi Galatasaray’ın Terim döneminde şampiyonluklara ambargo koyan kadrosunun temel isimlerinden yoksun bir şekilde tarih yazmaya devam ediyordu. 2000-01 sezonunda temsilcimizin Şampiyonlar Ligi’ndeki yarı final rüyasına Real Madrid engel olurken; Ali Sami Yen Stadı’ndaki 3-2’lik galibiyet uzun yıllar unutulmayacaktı. Lucescu, aynı başarıyı 2001-02 sezonunda da tekrarladı. Yalnız o sezon 2. grup maçlarında Barcelona, Liverpool ve Roma gibi devlerin arasından sıyrılmayı başaramayıp Avrupa’ya 16 maçlık bir maraton sonunda veda etti.
  </p>
  <p class="MsoNormal">
   Galatasaray defterini kapatıp Beşiktaş’ı çalıştırmaya başlayan Luce, 2002-03 sezonunda Kara Kartal’ın UEFA Kupası’nda çeyrek final görmesini sağladı. Beşiktaş, tarihinde ilk kez UEFA Kupası’nda çeyrek finali görürken, başarıda Luce’nin imzası vardı. 2003-04 sezonunda Luce’li Beşiktaş; Chelsea, Sparta Prag ve Lazio’nun bulunduğu grupta 3. olup yoluna UEFA Kupası’nda devam ederken, Chelsea karşısında Stamford Bridge’te alınan 2-0’lık galibiyet unutulmayacaktı. Beşiktaş, o sezon UEFA Kupası’nda Valencia’ya elenirken, İspanyol ekibi o yıl kupayı müzesine götürüyordu.
  </p>
  <p class="MsoNormal">
   Lucescu, 3 yıllık Türkiye günlerine nokta koyup Ukrayna’nın Shakthar Donetsk takıma yelken açarken; geride başarılarla dolu sayfalar bırakıyordu. Galatasaray ve Beşiktaş’ı şampiyon yapan Luce, Galatasaray’la 33, Beşiktaş ile 18 Avrupa kupası maçında boy gösterdi. Sarı-kırmızılı ekip, Luce yönetiminde 14 maçtan galibiyetle, 11 maçtan beraberlikle ayrılırken, sadece 8 karşılaşmada sahadan puansız ayrıldı. Beşiktaş ise Luce ile 6 galibiyet ve 4 beraberlik elde edip 8 kez yenilgiye uğradı.
  </p>
  <p class="MsoNormal">
   Lucescu’nun Beşiktaş’tan sonraki takımı, Shakhtar Donetsk oldu. Milyarder iş adamı Rinat Ahmedov’un takımı Shakthar Donetsk, Lucescu ile önce Ukrayna Ligi’nde Dinamo Kiev hegemonyasına son verdi. Son 6 sezonda takımını 4 kez zirveye çıkaran Lucescu, Avrupa’da da önemli başarılara imza attı. En önemlisi tabii ki 2008-09 sezonundakiydi. Şampiyonlar Ligi’nde Barcelona, Sporting Lizbon ve Basel’in bulunduğu grupta 3. olarak yoluna UEFA Kupası’nda devam eden Shakthar, rakiplerini bir bir devirerek adını Şükrü Şaracoğlu Stadı’ndaki finale yazdırdı. Finalde Mesut Özil’li Werder Bremen’i 2-1 yenerek kupayı kaldıran Lucescu, Türk takımlarının hayalini gerçekleştiren isim oldu!
  </p>
  <p class="MsoNormal">
   2010-11, Lucescu’nun Şampiyonlar Ligi’nde bir kez daha tarih yazdığı sezon oldu. Arsenal, Braga ve Partizan’ın yer aldığı gruptan 15 puan toplayarak birinci olan çıkan Shakhtar Donetsk, ikinci turda Roma’yı her iki maçta da yenerek adını çeyrek finale yazdırdı. Lucecsu’lu Shakhtar, Şampiyonlar Ligi’nde oynadığı 8 maçın 7’sini kazanarak bu sezon Avrupa’nın en başarılı kulübü oldu; Barcelona, Manchester United, İnter ve Real Madrid gibi devleri geride bırakarak...
  </p>
  <p class="MsoNormal">
   Peki, Lucescu’nun yokluğunda Türk takımları, daha doğrusu 3 büyükler Fenerbahçe, Galatasaray ve Beşiktaş, Avrupa kupalarında nasıl bir görüntü çizdi? Süper Kupa’yı müzesine götüren, Şampiyonlar Ligi’nde ilk kez gruplardan çıkıp çeyrek finali gören Galatasaray, Lucescu sonrası Avrupa’da sıradan bir takım görüntüsü çizdi. Keza Beşiktaş, Luce ile ilk kez UEFA Kupası’nda çeyrek final görürken, bu başarıyı bir daha tekrarlayamadı. Süper Lig’in son 10 yılının en başarılı takımı Fenerbahçe ise Avrupa’da sadece bir sezon gülebildi. O da 2007-08 sezonunda Zico ile... Şampiyonlar Ligi’nde çeyrek finale yükseldiği o sezondan sonra Fenerbahçe’den de ses çıkmadı. Bu sezon, önce Şampiyonlar Ligi’ne, sonra ise UEFA Avrupa Ligi’ne sıradan takımlara elenerek erkenden veda etti.
   <span>
   </span>
  </p>
  <p class="MsoNormal">
   Türkiye’nin kıymetini geç anladığı Lucescu’nun, Shakhtar Donetsk ve Ukrayna futboluna katkısını görmek için istatistiklere bakmak yeterli. UEFA takım sıralamasına göre, 2003-04 sezonu sonunda Galatasaray, 15. sıradaydı. Luce’nin çalıştıracağı Shakhtar Donetsk ise 120. sırada bulunuyordu. Luce’nin yeni takımının pozisyonunu iyi anlamak için, o dönem Denizlispor’un Avrupa’da 112. sırada olduğunu söylemek kâfi.
   <span>
   </span>
   Yine aynı yıl baz alındığında ülke sıralamasında Türkiye 10. sırada yer alırken; Ukrayna, kendine 14. sırada yer buluyordu. Lucescu’nun gerçekleştirdiği sessiz devrimi görmek için, 2009-10 sezonundaki sıralamaya da bakmak gerekiyor. Ukrayna, sıralamada 7. sıraya kadar yükselirken; Türkiye, 11. sıraya geriliyor. Avrupa’da kupa kaldırma başarısını gösteren Shakhtar ise takım sıralamasında 16. sırada yer bulurken; 3 büyüklerimizden Fenerbahçe 34, Galatasaray 43 ve Beşiktaş 62. sırada yer alıp Luce’nin takımının oldukça gerisine düşüyor. Şu an ise Shakhtar Donetsk, takım sıralamasında 13. basamakta yer alıyor. Bu sezon topladığı puanlarla sadece Manchester United’a geçilen Shakhtar; Barcelona, Real Madrid, Chelsea, Arsenal, İnter, Milan ve Bayern Münih gibi devleri geride bıraktı.
  </p>
  <p class="MsoNormal">
   Avrupa arenasına 1986-87 sezonunda çıkan Lucescu, çeyrek asırlık süre içinde 154 maçta bu heyecanı yaşadı. Bu sayı, Lucescu’yu Avrupa’da en çok sahaya çıkan teknik adamlar sıralamasında 5. sıraya taşıdı. İlk sırada efsane isim Alex Ferguson yer alırken, Lucescu’nun 4. sıradaki
   <span>
   </span>
   Ottmar Hitzfeld’i ((156 maç) geçmesine çok az kaldı. Luce’nin başarısının bir başka tescili de, girişte de bahsettiğimiz THY’nin sponsorluk anlaşması oldu.
  </p>
  <p class="MsoNormal">
   THY, Lucescu’yu tekrar İstanbul’a uçurur mu bilinmez; ama Lucescu’nun Shakhtar Donetsk’i ve Ukrayna futbolunu Avrupa’nın zirvelerine uçurduğu kesin.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28968-luceden-once-luceden-sonra.html), [web.archive.org (arşiv bağlantısı)](http://web.archive.org/web/20110324140251/http://www.aksiyon.com.tr:80/aksiyon/haber-28968-luceden-once-luceden-sonra.html)
