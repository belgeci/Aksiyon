# Avrupa’da ligler mi karıştı ne!

*Efe Yiğit 2011.12.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gruptan çıkmalarına ihtimal verilmeyen Apoel Nicosia ve Basel, Devler Ligi’nde yoluna devam ederken Manchester United, Porto, Ajax, Valencia, Manchester City ve PSV Eindhoven gibi güçlü ekipler, Beşiktaş ve Trabzonspor’un da bulunduğu UEFA Avrupa Ligi’nde final hesapları yapıyor.
  </font>
 </div>
 <div id="newsText">
  <font class="detail-text">
   <p class="MsoNormal">
    UEFA’nın eski başkanlarından İsveçli Lennart Johansson’un en büyük projelerinden biri olan ve 1993’te start alan Şampiyonlar Ligi’nde alınan her puan, geçilen her tur para demek. Başarı skalasında ise İspanyol, İngiliz ve İtalyan kulüpleri ilk sıralarda bulunurken bu yıl grup maçlarında büyük sürpriz olarak tanımlanacak skorlar alındı.
   </p>
   <p class="MsoNormal">
    Şampiyonlar Ligi kuraları çekilirken favoriler zaten baştan belliydi. Kimse Porto, Zenit Petersburg ve Lucescu’nun takımı Shakhtar Donetsk’in bulunduğu G Grubu’nda Kıbrıs Rum Kesimi’nden Apoel’e şans tanımıyordu. Keza Benfica, Basel ve Otelul Galati’nin bulunduğu C Grubu’nda Manchester United’ın 2. tura çıkamayacağını kimse tahmin etmiyordu. Yine Almanya şampiyonu Borussia Dortmund ve Fransa şampiyonu Lille’in gruplarında son sırayı alacaklarını söylemek ‘fazla kehanet’ sayılırdı. Transfere son 3 yılda harcadığı yüz milyonlarca avronun karşılığını bu yıl nihayet almaya başlayan Manchester City’nin Devler Ligi’nden elenip yoluna UEFA Avrupa Ligi’nde devam edeceğini söylemek de “Bu kadarı da yeter ama!” yorumlarını yaptırırdı. Ama bunların hepsi oldu. “Futbolda son düdük çalmadan hiçbir şey belli olmaz.” sözü bir kez daha doğruluğunu ispatladı.
   </p>
   <p class="MsoNormal">
    Bu yıl en büyük sürprize Kıbrıs Rum Kesimi şampiyonu Apoel Nicosia imza attı. Daha önce sadece bir kez Devler Ligi’nde mücadele edip grubu son sırada tamamlayan Apoel, bu yıl inanılması güç skorlara imza attı. Kendi sahasında Zenit ve Porto’yu yenen Rumlar, deplasmanda 3 rakibiyle de berabere kaldı. 6 maç sonunda tek yenilgisini grupta son sıraya demir atan Shakhtar Donetsk karşısında aldı. Zaten bu maça, skor ne olursa olsun gruptan çıkmayı garantilemenin rahatlığıyla çıkmıştı Rum temsilcisi. Grupta Porto yoluna UEFA Avrupa Ligi’nde devam ederken Lucescu yönetiminde Avrupa’nın sayılı takımları arasına adını yazdıran Shakhtar Donetsk, sonuncu olup evine erken döndü.
   </p>
   <p class="MsoNormal">
    Bir grupta Alex Ferguson’un ManU’su varsa, tartışmasız favori odur. Ferguson, rakiplerini biraz küçümsemiş olacak ki deplasmanda oynadıkları ilk maçta Benfica karşısına sahaya Nani ve Javier Hernandes’i yedek soyundurarak başladı. Alınan 1-1’lik skordan ders almayan Ferguson, bu kez kendi sahasında Basel karşısına yedek ağırlıklı bir kadroyla çıktı. Basel karşısında 2-0 öne geçtikten sonra Fabian Frei ve Alexander Frei’nin (2) golleriyle 3-2 yenik duruma düşen Ferguson’u 90. dakikada kurtaran Ashley Young oldu. İlk iki maçta alınan iki beraberlik ManU’nun işinin hiç de kolay olmadığını gösterdi. Sir Alex’in takımı, sadece grubun kolay ekibi Romanya temsilcisi Otelul Galati’yi yenerken son maçı tam bir final havasındaydı. Manchester United gruptan çıkmak için mutlaka deplasmanda Basel karşısında sahadan puanla ayrılmalıydı. Basel, final gibi maçta rakibini 2-1’lik skorla geçip adını 2. tura yazdırdı. ManU’nun nasibine ise UEFA Avrupa Ligi kaldı. Basel, Benfica’nın ardından gruptan çıkarak ManU’yu geride bırakmanın mutluluğunu yaşadı.
   </p>
   <p class="MsoNormal">
    Aynı şehrin diğer temsilcisi Manchester City de Şampiyonlar Ligi’nde aynı akıbete uğradı. M. City, 433 milyon avro ile Premier Lig’in en değerli takımı unvanını elinde bulunduruyor. Mancini yönetiminde bu yıl kâğıt üzerindeki değerini sahaya da yansıtan Manchester City, Premier Lig’in zirvesinde bulunuyor. Bayern Münih, Napoli ve Villerreal’le birlikte A Grubu’nda yer alan M. City’nin en kötü ihtimalle grupta ikinci olacağı düşünülüyordu. Ancak evdeki hesap çarşıya uymayınca; Samir Nasri, Edin Dzeko, David Silva, Yaya Toure, Sergio Agüero gibi dünya çapında yıldızların bulunduğu M. City, grubu 3. tamamlayıp yoluna UEFA Avrupa Ligi’nde devam etti.
   </p>
   <p class="MsoNormal">
    Almanya şampiyonu Borussia Dortmund da bu yıl pek parlak bir görüntü çizmeyen Arsenal, Marsilya ve Olympiakos’un olduğu F Grubu’nda sonuncu olurken Nuri Şahin’i satmanın bedelini acı tecrübeyle ödedi. Fransız Lille de  Trabzonspor’un bulunduğu grupta sonuncu olup evine dönen şampiyonlardan biri oldu.
   </p>
   <p class="MsoNormal">
    Şampiyonlar Ligi ManU’suz, M. City’siz, Porto’suz, Valencia’sız, Ajax’sız oynanmaya devam ederken devlerin olmadığı bir Şampiyonlar Ligi de ister istemez eski yıllardaki heyecanını bulamayacak. Bu duruma en çok Şampiyonlar Ligi’nin gölgesinde kalan UEFA Avrupa Ligi sevinecektir. İngiltere, İspanya, Fransa, Almanya ve İtalya ligini üst sıralarda tamamlayıp Şampiyonlar Ligi’ne katılan takımlar daha önceki yıllarda gruplardan çıktığı için, UEFA Avrupa Ligi daha çok 2. ve 3. sınıf takımların mücadele ettiği bir organizasyon olmuştu. Bu yıl Devler Ligi’ne havlu atan Manchester takımları City ve United; Valencia, Porto, Ajax gibi UEFA Avrupa Ligi’nde görmeye alışık olmadığımız takımlar gözlerin Şampiyonlar Ligi’nden UEFA Avrupa Ligi’ne kaymasını sağlayacak. Elbette bu güçlü takımların varlığı Avrupa yoluna UEFA Avrupa Ligi’nde devam eden temsilcilerimiz Beşiktaş ve Trabzonspor için ‘iyi haber’ değil. Ancak daha 2. turda UEFA Avrupa Ligi’nin favorilerinden Ajax’ın M. United ile, Porto’nun M. City ile eşleşmesi 4 favoriden ikisinin evine döneceği anlamına geliyor. Schalke 04, Atletico Madrid, AZ Alkmaar, PSV Eindhoven, Rubin Kazan, Brugge ve Anderlecht gibi takımlara Şampiyonlar Ligi’nden elenip gelen devleri de eklediğimizde çok rahat “Büyükler UEFA Avrupa Ligi’ne, küçükler Şampiyonlar Ligi’ne” yorumunu yapabiliriz.
   </p>
   <p class="MsoNormal">
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=71C2C5C0396A5EBDA0BCB4073CA255DA?newsId=31399), [web.archive.org (arşiv bağlantısı)](http://web.archive.org/web/20120430133406/http://www.aksiyon.com.tr:80/aksiyon/newsDetail_getNewsById.action;jsessionid=71C2C5C0396A5EBDA0BCB4073CA255DA?newsId=31399)
