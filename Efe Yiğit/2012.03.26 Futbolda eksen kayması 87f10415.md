# Futbolda eksen kayması

*Efe Yiğit 2012.03.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Geçen sezona kadar Devler Ligi’nde son 8 takım arasında çok sayıda İngiliz takımı olurdu. Artık devir değişti. İngilizler, İtalyanlardan aldığı bayrağı İspanyollara devrediyor. Peki neden?
  </font>
 </div>
 <div id="newsText">
  <font class="detail-text">
   <p>
    Bu sezon Şampiyonlar Ligi ve UEFA Avrupa Ligi’ndeki son 8 takıma bakan futbolseverler, büyük ihtimalle listede bir yanlışlık olduğunu düşündü. 1997’den bu yana Şampiyonlar Ligi’nde ilk kez bu sezon çeyrek finalde 7 ülkenin takımı bulunurken sadece bir İngiliz takımının olması inanılması güç bir durumdu. Keza UEFA Avrupa Ligi’nde İngiliz takımlarını görmek mümkün değil bu sezon. Avrupa Ligi’nde son 8’de İspanya’dan 3 takım kendine yer bulmasına karşılık, bu kupada Ada’yı temsil eden ve Premier Lig’de zirveyi parselleyen Manchester United ve Manchester City rakiplerine elenerek evlerinin yolunu tuttu. İngiliz futbolunda nadir görülen bu durum, “Acaba Ada futbolu bir krize mi giriyor?” sorusunu akıllara getirdi. Geçen sezon Şampiyonlar Ligi’nde son sekizde 3 İngiliz takımı varken, önceki yıl bu rakam 2 idi. Aslında sorun sadece bu sezonla ilgili değil. Premier Lig, dünyanın en iyisi olarak ön plana çıkmasına karşılık, takımların sahipleri yabancı, kaleciler yabancı, teknik adamlar yabancı, forvetler yabancı… Hâl böyle olunca İngiltere Millî Takımı da başarıya hasret kalıp kan kaybetmeye devam ediyor.
   </p>
   <p>
    <img alt="" height="483" src="http://web.archive.org/web/20120502174955im_/http://medya.aksiyon.com.tr/aksiyon/2012/03/26/ingiliz.png">
     1980’lerin ortasından itibaren Avrupa futbolunun kalbi Serie A’da atıyordu. Avrupa’nın kalburüstü yıldızları top koşturmak için Çizme’nin yolunu tutuyor, Brezilyalı ve Arjantinlilerin de tercihi Serie A takımları oluyordu. Yıldız oyuncular sayesinde İtalya futbolu âdeta altın günlerini yaşıyordu. Hücum futbolunun en güzel örnekleri sunuluyor, klasik İtalyan futbolunun defans anlayışı rafa kaldırılıyordu. 1985’te Juventus ile Liverpool arasında oynanan Şampiyon Kulüpler Kupası finalinde çıkan olaylarda 37 kişi hayatını kaybedince, UEFA, holiganizmin esiri olan İngiliz kulüplerinin Avrupa kupalarına katılmalarına 5 yıl yasak getirdi. Bu, İtalya için altın bir fırsat oldu. Juventus, İnter, Parma ve Milan gibi kulüpler yıldız akınına uğrarken futbolun efsanesi Maradona’nın Napoli’yi tercih etmesi bir başka dönüm noktası oldu. Maradona, âdeta tek başına Napoli’yi şampiyonluğa taşırken UEFA Kupası’yla da başarısını taçlandırdı. 1990’ların başında sahneye Milan efsanesi çıktı. Yabancı sayısının 3’le sınırlı olduğu o yıllarda Hollandalı Gullit, Van Basten ve Frank Rijkaard, Milan’a altın yıllarını yaşattı. 5 yıla Avrupa’nın bir numaralı kupası 3 kez sığdırıldı. Futbolun popülaritesine kapılan zengin  İtalyanlar kulüpleri satın alırken, kısa süre sonra ‘ben bilirim’ anlayışına kapılıp sahaya müdahale edince Serie A kan kaybetmeye başladı. İtalya Ligi’nde artık bir yorgunluk başlamıştı. Statlar eskiyor, zenginler para akıtmanın faturasını ekonomik krizlerle ödüyordu. Ülkenin önde gelen kulüpleri Parma, Napoli, Fiorentina ve Roma iflasın eşiğine geliyordu. Mali sıkıntılar yıldız oyuncuların lig tercihini de etkiliyordu. Kısaca futbolun ekseni Çizme’den ‘anavatanı’ olan Ada’ya kayıyordu.
    </img>
   </p>
   <p>
    İngilizler, 1985’te getirilen 5 yıl Avrupa kupalarından men cezasını avantaja çevirmeyi başardı. Önce statları elden geçirdiler. Lord Peter Taylor, İngiliz futbolunu içinde bulunduğu kısır döngüden çıkaracak çalışmaya imza atarak tarihe ‘Taylor Raporu’ olarak geçen reçeteyi hazırladı. Holiganizme karşı etkili mücadele kararı alan hükümet, statların modernize edilmesini şart koştu. Yıllarca ayakta maç seyretmeyi gelenek hâline getiren İngilizler, devletin zorlamasıyla koltukta maç seyretmeye başladı. İngiltere Ligi 1992-93’te Premier Lig adıyla start alırken, sıradan oyuncuların gelmemesi için ‘millî olma’ şartı getirildi. Takımlar kadrolarını yabancı millî oyuncularla güçlendirince seyir zevki ön plana çıktı. İngilizlerin klasikleşen ‘sürekli havadan uzun toplarla oynama’ anlayışı tarihe karıştı.
   </p>
   <p>
    İngiliz futbolunun geleneksel yapısında şehir halkının takımına sahip çıkması vardı. Şehir halkı takıma sahip çıkarken, şehrin ileri gelenleri de takıma sahip çıkmayı bir görev olarak görürdü. Ancak futbolun kalbinin Premier Lig’de atmasıyla futbolu bir oyuncak gibi gören zenginlerin de iştahı kabardı. Oyunculara milyon sterlinler ödeyen kulüpler, gelir-gider dengeleri bozulunca birer birer zengin yabancılara satıldı. Özellikle 2003’te Rus milyarder Roman Abramovich’in Chelsea’nin patronu olmasının ardından Tayvan, Birleşik Arap Emerlikleri, ABD, Hindistan ve Malezya’dan zenginler birer birer Premier Lig kulüplerini satın aldı. M. United, M. City, Liverpool, Arsenal, Aston Villa, Queens Park Rangers, Fulham, Newcastle United gibi takımların sahipleri artık yabancılardı. ‘Başarı derhal olsun’ zihniyetiyle hareket eden zenginler, cepleri para dolu şımarık çocukların oyuncakçı dükkânında her gördüğünü almak istemesi gibi hesapsız transferler yaptılar. Zenginler, teknik adamları da baskı altına almaya başladı. Arsene Wenger ve Alex Ferguson gibi karizmatik teknik adamlar kulüp sahiplerine kafa tutarken, diğer takımlar sık sık teknik adam değişikliğine gitti. Bu durum kalitenin düşmesine sebep olan etkenlerden biri oldu.
   </p>
   <p>
    Premier Lig’in start aldığı 1992’den bu yana M. United, Arsenal, Blackburn Rovers ve Chelsea şampiyonluk sevinci yaşarken, takımların dümeninde hep yabancılar vardı. Premier Lig’in 20 takımından sadece dördünü İngiliz teknik adamlar çalıştırıyor. Alex Ferguson’un başını çektiği İskoç teknik adamların sayısı 6 olurken, futbolda esamisi okunmayan Galler ve Kuzey İrlanda’dan iki teknik adam görev yapıyor. Ada’da sadece kulüpler değil elbette ‘yerli teknik adam’ sıkıntısı yaşayan. İngiltere Millî Takımı da 2000 yılında ilk kez  yabancı bir teknik adamla çalışmaya başladı. Futbolun yazılı olmayan kuralına göre Almanya, Brezilya, Arjantin ve İngiltere hep yerli teknik adamlara emanet etmişti millî takımı. Bu geleneği ilk İngiltere bozdu. İsveçli Sven Göran Eriksson’dan sonra koltuğu bu kez İtalyan Fabio Capello devraldı. İki yabancıyla katıldığı Avrupa Şampiyonası ve Dünya Kupası’nda hüsran yaşayan İngiltere, geçen aylarda Capello’nun görevi bırakmasıyla uygun teknik adamı bulamayınca dümeni geçici olarak Stuart Pearce’e teslim etti.
    <p>
     Serie A 1990’lara, Premier Lig 2000’li yıllara damgasını vururken, İspanya bu liglerin karşısına ülke olarak değil, takım olarak çıktı. 1990’ların başında Johan Cruyff’lu Barcelona ve 2000’li yılların başında Vicente Del Bosque’li Real Madrid, Serie A ve Premier Lig’e karşı kafa tuttu. Her iki dönemde İspanyol kulüplerinin kazandığı başarıda ortak nokta, ülkedeki tüm yıldızların sadece bir takımda toplanmasıydı. Cruyff’un ‘rüya takımı’ yıldızları topladığında Real Madrid sıradan, Del Bosque’nin ‘galaksi’ takımı Real Madrid Zidane, Roberto Carlos, Figo, Raul gibi yıldızları toplandığında ise Barcelona normal bir takım görüntüsü çizdi. La Liga’nın toparlanması, Barcelona’nın kendi özüne dönüp takımı 3 yıl önce Josep Guardiola’ya teslim etmesiyle oldu. Barcelona’nın altyapısı La Masia’dan yetişip uzun yıllar formasını giydiği takımına genç yaşta teknik adam olan Guardiola, başarıya giden yolun altyapıdan geçtiğini çok iyi biliyordu. Barcelona’nın ligde ve Avrupa’da fırtına gibi esip Guardiola’nın ilk sezonunda 6 kupa kazanması gözleri Barcelona gerçeğine çevirdi. İspanya’nın, Barcelonalı oyuncuların varlığıyla Euro 2008 ve 2010 Dünya Kupası’nda zirveye çıkması artık gözleri La Liga’ya çevirmeye yetti. Barcelona’nın altyapı gücünü ancak pahalı transferle geçeceğini düşünen Real Madrid yönetiminin ‘sadece iyi oyuncu yetmez, iyi hoca da şart’ diyerek takımı Jose Mourinho’ya teslim etmesiyle La Liga’nın kalitesi bir kat daha arttı. Barcelona ve Real Madrid için artık sadece ‘ikili rekabet’ vardı. Bu sadece ülke sınırlarıyla kalmadı. Lig, kupa ve Avrupa’da tek hedef rakibini geçmek olunca takım kadroları yıldızların akınına uğradı. Messi ve Ronaldo’nun varlığı başlı başına ilgiyi bu takımlara çekmeye yetiyordu zaten. Diğer oyuncuların da bu iki yıldıza ayak uydurmasıyla La Liga’da yaşanan rekabet diğer tüm ligleri gölgede bıraktı. Öyle ki kimse Şampiyonlar Ligi’nde son 8 takım arasına sadece bir İngiliz takımının girmesini dert etmiyor, herkes Real Madrid ile Barcelona arasındaki ‘rüya finali’ bekliyor. UEFA Avrupa Ligi’nde de Atletic Bilbao, Valencia ve Atletico Madrid’in yoluna devam etmesi, futbolun rotasının Ada’dan İspanya’ya kaydığının bir başka göstergesi.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32160-futbolda-eksen-kaymasi.html), [web.archive.org (arşiv bağlantısı)](http://web.archive.org/web/20120502174955/http://www.aksiyon.com.tr:80/aksiyon/haber-32160-futbolda-eksen-kaymasi.html)
