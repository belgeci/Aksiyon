# O eski hâlinden eser yok şimdi

*Efe Yiğit 2011.12.06*

<font class="agenda2NewsSpot">
 Monaco, Deportivo, Leeds United… Daha düne kadar kendi liglerinde ve Şampiyonlar Ligi’nde fırtına gibi esen bu takımlar, şu an alt liglerde mücadele ediyor. Öyle ki Monaco, 2. Lig’de bile son sıraya demir atmış durumda.
</font>
<font class="newsDetail">
 <p>
  Futbolda dün başarılı olmak, bugün başarının süreceğini garanti etmiyor. Bir zamanlar Avrupa’da adından söz ettiren bazı kulüpler, bugün alt liglerde mücadele veriyor. Futbolun acımasız kurallarına yenik düşen bu takımlar eski günlerinin hayaliyle kendini avutmaya çalışıyor.
 </p>
 <p>
  <strong>
   MONACO:
  </strong>
  Fransa Ligi denince akla ilk gelen takımlardan biri olan Monaco’nun başarı hanesinde 7 lig ve 5 kupa şampiyonluğu bulunuyor. Son şampiyonluğunu 2000 yılında yaşayan Monaco, 2001-2005 arasında Fransızların efsane ismi Didier Deschamps yönetiminde farklı bir kimliğe büründü. 2004’te Şampiyonlar Ligi’nde Monaco’yu finale taşıyan Deschamps, tarihî başarıya imzasını atan futbolcuları yönetimin birer birer satmasıyla, kolu kanadı kırılmış bir teknik adam olarak yoluna devam etti. Alınan başarısız sonuçlardan sonra ise görevi bıraktı. Kötü bir yönetim örneği görmek isteyenler Monaco gerçeğine yakından bakmalı. “Her takım için en büyük tehlike, futboldan anlamayanların karar verme mercii olmasıdır.” diyen Deschamps, Şampiyonlar Ligi’nde final oynadıkları 2004’ten itibaren takımın maddi krize girdiğini belirtiyordu. Deschamps, “Şampiyonlar Ligi finalistinin maddi kriz yaşaması inanılır gibi değildi. Finalin ertesinde yapılan ilk teklif, ücretlerimizde tenzilat yapılması oldu.” diyerek takımın içine düştüğü durumu özetliyordu. İş bilmez yöneticilerin yıldan yıla erittiği Monaco, geçen sezon ligi 18. bitirip 2. Lig’e düştü. Monaco için kötü günler 2. Lig’de de devam ediyor. Bir zamanların fırtına takımı, 20 takımlı 2. Lig’de son sıraya demir atarak 3. Lig’e doğru hızla ilerliyor.
 </p>
 <p>
  <strong>
   NANTES:
  </strong>
  Fransa 1. Ligi’nin ‘Sarı Kanaryası’ FC Nantes, tam 44 yıl aradan sonra 2007’de lig düşerken taraftarlarını hüzne boğuyordu. 1. Lig’de en uzun süre kalan takım unvanlı Nantes; Marcel Desailly, Didier Deschamps, Christian Karembeu ve Claude Makelele’nin de aralarında bulunduğu onlarca yıldızı futbol dünyasına kazandırmış ve 8 kez şampiyonluk sevinci yaşamıştı. 2006-07 sezonu sonunda küme düşen Nantes, bir yıl sonra yeniden 1. Lig’e döndü. 2009’da tekrar düşen FC Nantes, eski güzel günlerin hayaliyle yoluna 2. Lig’de devam ediyor. Takımın efsane isimleri arasında Türk futbolseverlerin yakından tanıdığı Vahid Halilhodziç de bulunuyor. FC Nantes forması altında 1982-83 sezonunda 27, 1984-85 sezonunda ise 28 golle gol kralı oldu. FC Nantes formasını giyen bir başka tanıdık isim ise 1998-2000 arasında F.Bahçe formasını giyen Viorel Moldovan. Rumen oyuncu 2000-2004 arasında FC Nantes formasını giydi
 </p>
 <p>
  <strong>
   LEEDS UNITED:
  </strong>
  Leeds United, 2000’li yılların başında Harry Kewell, Mark Viduka, Jonathan Wootgate, Lee Bowyer, Robie Keane ve Fowler gibi genç yeteneklerden oluşan kadrosuyla, Manchester United ve Arsenal’in en büyük rakibi olarak gösteriliyordu. Ligde ilk şampiyonluğuna 1969’da ulaşan Leeds, aynı başarıyı 1974’te de tekrarladı. Takım altın yıllarını yaşamaya başladığı 1990’ların başında başarısını 1992’de şampiyon olarak taçlandırdı. Leeds United’ın hızla zirveden düşmeye başlaması, adından en çok söz ettirdiği yıllara denk geldi. Başarı hırsına bürünen Başkan Peter Ridsale’nin hesapsız harcamaları, kulübün borç batağına saplanmasına yol açtı. 2002-03 sezonunu rekor bir rakamla 150 milyon dolar açıkla kapatan Leeds, 2003-04 sezonunda takımın yıldızı Harry Kewell’i Liverpool’a, Olivier Dacourt’u ise Roma’ya satarak yaşam savaşına yenik düşmeyi geciktirdi. 2003-04 sezonunda, 14 senelik Premier Lig serüveni son bulan Leeds, takıma gönül verenlerin gözyaşları arasında Championship’e düştü. 2005-06 sezonunda Premier Lig’e çok yaklaşan Leeds United, play-off maçında Watford’a 3-0 yenilerek hasrete son veremedi. Ertesi sezon bütçesindeki açık nedeniyle 15 puanı silinen, kayyuma devredilme tehlikesi yaşayan Leeds, 2006-07 sezonunda bir kez daha küme düştü. Üç sezon iki alt ligde mücadele ettikten sonra, 2009–10 sezonunu ikinci sırada bitirerek tekrar Championship’e dönen Leeds, ihtişamlı günlerini mumla aratmaya devam ediyor.
 </p>
 <p>
  <strong>
   DEPORTİVO:
  </strong>
  1999-2000 sezonunda La Liga’yı şampiyon olarak tamamlayan Deportivo, Şampiyonlar Ligi’nde aldığı başarılı skorlarla adından söz ettirdi. 2003-04 sezonunda Milan’ı eleyerek Şampiyonlar Ligi’nde yarı finale yükselen Deportivo’nun final hevesine Mourinho yönetimindeki Porto son vermişti. Deportivo’yu ‘bizden kılan’ özelliği, aynı bölgenin takımı Celta Vigo ile yaşadığı rekabet. Maçlarını La Coruna şehrindeki Riazor Stadı’nda oynayan Deportivo’nun lakabı ‘El Turco’. Güneydeki komşu kent Vigo’nun takımı Celta Vigo ile ezeli rekabet hâlinde olan Deportivolular, Celtalıların hakaret amaçlı söyledikleri ‘El Turco’ lakabını gururla kabul edip “Evet, Türk gibi güçlüyüz!” diyorlar. İlk şampiyonluğunu 2000 yılında elde eden Depotivo, şampiyonluğu ligin son haftasında 1994’te Barcelona’ya, 1995’te ise Real Madrid’e dramatik bir şekilde kaptırmıştı. 1994’te son haftaya Barcelona’nın 2 puan önünde giren Deportivo, kendi sahasında Valencia ile karşılaşmıştı. Barcelona kazandığı için Deportivo’nun mutlak kazanması gerekiyordu. Durum 0-0 iken son dakikada kazanılan penaltıyı kullanmak üzere topun başına gelen Miroslav Djukiç, gol atamayınca şampiyonluk Barcelona’ya gitti. 2005’ten itibaren düşüşe geçerek ligde ilk 6’ya giremeyen Deportivo, 2010-11 sezonunun son maçında Valencia’ya 2-0 yenilerek ligi 18. sırada tamamlayıp La Liga’ya veda etti. Deportivo, bu sezon yeniden La Liga’ya yükselmeye çalışıyor..
 </p>
 <p>
  <strong>
   DINAMO DRESDEN:
  </strong>
  2. Dünya Savaşı sonunda Almanya, Batı Almanya ve Demokratik Almanya Cumhuriyeti diye ikiye ayrıldığında, batıda Bayern Münih, doğuda Dinamo Dresden futbolda adından söz ettiren kulüpler olmuştu. Futbol kalitesi olarak batı, doğunun çok önünde bir başarı grafiği yakalarken; doğunun parlayan yıldızı Dinamo Dresden, 8 şampiyonluk yaşayarak lige damgasını vuruyordu. İki Almanya’nın birleşmesinden sonra futbolseverlerin yakından tanıyacağı ve oynadığı dönemde dünyanın en iyi liberolarından biri olarak gösterilen Mathias Sammer’i futbol dünyasına kazandıran kulüp olan Dinamo Dresden, 7 kez de Demokratik Almanya Cumhuriyeti Kupası’nı müzesine götürdü. İki Almanya’nın 1991’de birleşmesiyle Hansa Rostock ile birlikte Bundesliga’da temsil edilen iki doğu takımından biri olan Dinamo Dresden, doğuda gösterdiği başarıyı birleşik Almanya’da tekrarlayamadı. Bundesliga’nın güçlü takımlarıyla sadece 4 sezon mücadele eden Dinamo Dresden, 1994-95’te 2. Lig’in yolunu tuttu. Ancak kulüp yaşadığı ekonomik sıkıntılardan dolayı lisans alamayınca aynı yıl federasyon tarafından 3. Lig’e düşürüldü. Yeniden 2. Lig’e dönen Dinamo Dresden, Demokratik Almanya günlerini mumla arayan kulüplerin başında geliyor. “İki Almanya’nın birleşmesinden en zararlı çıkan kurum Dinamo Dresden’dir.” tespiti yanlış olmasa gerek.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-31206-38-o-eski-h%C3%A2linden-eser-yok-simdi.html), [web.archive.org (arşiv bağlantısı)](http://web.archive.org/web/20120114074500/http://www.aksiyon.com.tr:80/aksiyon/haber-31206-38-o-eski-h%C3%A2linden-eser-yok-simdi.html)
