# Afrika için eğlence Avrupa için ıstırap vakti

*Efe Yiğit 2012.01.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İki yılda bir tam sezon ortasına denk gelmesinden dolayı Avrupa kulüplerinin şiddetle karşı çıktığı Afrika Uluslar Kupası, 21 Ocak’ta başlıyor. Kupaya Türkiye’den 13, Fransa’dan 61, Avrupa genelinden ise 166 futbolcu katılıyor.
  </font>
 </div>
 <div id="newsText">
  <font class="detail-text">
   <p>
    21 Ocak-12 Şubat arasında 28.’si düzenlenecek Afrika Uluslar Kupası’na sayılı günler kaldı. Gabon ve Ekvator Ginesi’ndeki organizasyonda 16 ülke Afrika’nın en iyisi olmak için mücadele edecek. Son 3 kupayı üst üste kazanan Mısır’ın yokluğuna Kamerun, Güney Afrika ve Nijerya gibi ülkelerin eklenmesi, kupanın heyecan kalibresini önemli ölçüde azaltmış oldu. Bu ülkelerin yokluğunda favori olarak ön plana Drogba ve Toure kardeşlerin (Yaya, Kolo) ülkesi Fildişi Sahilleri çıkıyor. Senegal ve Gana da güçlü kadrosuyla iddialı.
   </p>
   <p>
    İki yılda bir tam sezon ortasına denk gelmesinden dolayı Avrupa kulüplerinin şiddetle karşı çıktığı Afrika Uluslar Kupası’nın tarihine kısaca bir göz atalım önce. Afrika’yı futbolla İngilizler tanıştırdı. İngilizlerin izinden giderek Afrika’yı sömüren Portekiz, Hollanda ve Belçika da futbolun yayılmasında önemli rol oynadı. Ancak futbol Afrika’da uzun yıllar spor dalından ziyade okul aktivitesi olarak görüldü. FIFA’nın da desteğiyle ilk Afrika Uluslar Kupası düzenlendiğinde yıl 1957 idi ve kupaya Afrika Futbol Konfederasyonu (CAF) üyesi 4 ülke katılmıştı. Takım sayısının 4 olmasının tek sebebi, koca kıtada bağımsız ülke sayısının sadece bu kadar olmasıydı.
   </p>
   <p>
    Ancak kupanın başlamasına birkaç gün kala patlayan bir kriz, ülke sayısını 3’e indirdi. Mısır, Etiyopya ve Sudan; Güney Afrika Millî Takımı’nda beyazların yanında siyahların da olmasını isteyince, bu ülke kupayı boykot etti. CAF, 1992’de tekrar kabul edene kadar Güney Afrika’yı üyelikten çıkardı. Sudan’da düzenlenen ilk Afrika Kupası’nı Mısır kazandı.
   </p>
   <p>
    Afrika Kupası’nın perde arkasındaki beyin, Sudan’ın bağımsızlığına çalışan Dr. Abdulhalim Muhammed’di. Sudan’ın bağımsızlığını kazanmasıyla geçmişin kötü izini silmek isteyen Abdulhalim Muhammed, Avrupa’da popülerlik kazanan futbolun Afrika’ya yayılmasında önemli rol oynadı. 1957’de start alan Afrika Kupası, 1968’de kupaya 8 ülkenin katılmasıyla gerçek kimliğine bürünmeye başladı. 20 ülke kupaya katılmak isteyince eleme maçları oynandı. Dünya Kupası’na hep averaj takımları olarak katılan Afrika ülkeleri, bu makûs talihini 1990 Dünya Kupası’nda Kamerun ile yendi. Kamerun’un gösterdiği başarı, gözlerin Afrika’ya çevrilmesini sağladı. 1992’de Senegal’de düzenlenen Afrika Kupası’na katılan ülke sayısı 12’ye yükselirken 1996’da Burkina Faso’da düzenlenen kupada ülke sayısının 16’ya çıkartılmasıyla organizasyon daha çekişmeli bir boyut kazandı. Bir zamanlar “Afrika’dan futbolcu çıkmaz!” yorumunu yapan takım ve menajerler Afrika Kupası’nı yakından izleyip futbolcuları göz hapsine aldı. Afrika Uluslar Kupası’nı Mısır 7, Gana ve Kamerun 4’er kazandı. Dünya futbolunda esamesi okunmayan Sudan, Zaire ve Etiyopya da birer kez kazanma başarısını gösterdi.
   </p>
   <p>
    Kıta insanı için âdeta bir şölen olan Afrika Uluslar Kupası, Avrupa için ise âdeta ıstırap gibi. 1990’ların ortasından itibaren Afrika’dan yetişen yıldız oyuncuların sayısının giderek artmasıyla birçok Avrupa kulübünde bu isimleri görmek artık sıradanlaştı. Haritada yerini bulmakta zorlanacağımız ülkelerden çıkan yıldız isimler Avrupa kulüplerinin gözdesi oldu. 1995’te Liberyalı George Weah’ın dünyada yılın futbolcusu seçilmesi Afrika futbolunun dönüm noktalarından biri oldu. Güçlü fizikleriyle 90 dakika ayakta kalan Afrikalıların sayısının artması, her iki yılda bir avantajdan ziyade dezavantaja dönüştü. Afrika Uluslar Kupası iki yılda bir düzenlenirken kupanın takvimi ocak ayının sonu olarak tespit edildi. 21 gün süren kupa heyecanına ülkelerin millî takımlarının kupaya hazırlık için iki hafta önceden toplanmasıyla Avrupa kulüplerinin ıstırap dönemi başlamış oluyordu. Her iki senede bir çift rakamlı yıllarda yapılan Afrika Uluslar Kupası, Dünya Kupası ile çakışmasından dolayı artık tekli yıllarda yapılacak. Bu karardan sonra, 29. Afrika Uluslar Kupası, 2013’te Güney Afrika’da düzenlenecek. Aslında 2013’teki organizasyona Libya ev sahipliği yapacaktı. Hatta statlardan bazılarını Türk müteahhitler inşa ediyordu. Fakat iç savaş dolayısıyla bu organizasyon Güney Afrika’ya verildi. Libya, 2017’deki kupaya ev sahipliği yapacak. 2015 ise Fas’ta gerçekleştirilecek.
   </p>
   <p>
    <strong>
     Eurosport da olmasa…
    </strong>
   </p>
   <p>
    Avrupa’nın önde gelen kulüplerinin yıldız isimleri Afrika Uluslar Kupası’nda ter dökmesine karşılık, bu organizasyon heyecan olarak Avrupa Şampiyonası’nın çok altında kalıyor. Bunun en büyük sebebi, 16 takımdan sadece üç-beşinin iyi olması. Mesela, son 3 kupayı ülkesine götüren Mısır’da futbolseverleri ekrana kilitleyecek hiçbir oyuncunun bulunmaması, Afrika Uluslar Kupası’na dünyanın neden ilgisiz kaldığının bir göstergesi. Diğer bir etken ise Afrika Uluslar Kupası oynanırken Avrupa’da liglerin ve kupa maçlarının devam etmesi. Avrupa Şampiyonası, sadece kendi kıtasında değil, tüm dünyada ilgi çekiyor ve onlarca ülke maçları canlı yayımlıyor. Afrika Uluslar Kupası’nın neredeyse tek yayıncı kuruluşunun Eurosport olması aradaki kalite farkını ortaya net bir şekilde koyuyor.
   </p>
   <p>
    Avrupa Şampiyonası veya Dünya Kupası’na ev sahipliği yapan ülkeleri zorlayan konuların başında modern statların yapılması geliyor. Ülkeler statlar için milyarlarca dolar harcıyor. Eski statlar modernize edilirken kupa için sıfırdan yeni statlar yapılıyor. 16 ülkenin katıldığı Avrupa Şampiyonası 8 statta oynanırken Afrika Uluslar Kupası için 4 stat yeterli. Gabon ve Ekvator Ginesi, ev sahipliğini sadece ikişer statla yerine getiriyor. Gabon, 40 bin kapasiteli Stade d’Angondje ve 35 bin kapasiteli Stade de Franceville ile kupaya iştirak edecek ülkeleri ağırlayacak. Bu iki stat da sıfırdan inşa edildi. Stade d’Angondje kelimenin tam anlamıyla ‘Çin malı’. Gabon ve Çin hükümeti tarafından finanse edildi ve 20 ay gibi kısa bir sürede tamamlandı. Ekvator Ginesi’nin statları ise 2007’de inşa edildi. Estadio de Bata 36 bin, Nuevo Estadio de Malabo da 15 bin kapasiteli.
   </p>
   <p>
    Afrika Kupası’nda statlar genelde boş oluyor. Tribünler sadece ev sahibi ülke veya ülkelerin maçlarında ve final karşılaşmasında doluyor. Misafir ülkelerden çok az sayıda seyirci geliyor. Bunun sebepleri de fakirlik, güvenlik endişesi, ulaşım sıkıntısı ve konaklama imkânlarının yetersizliği. 2010 Afrika Uluslar Kupası’na Angola ev sahipliği yaparken bu ülkenin maçlarında statlar doldu. Angola çeyrek finale kadar yükselirken çeyrek finalin diğer 3 maçında toplam 32 bin kişi tribünlerde yerini aldı. Gana-Nijerya yarı final maçını 50 bin kişilik statta sadece 7 bin 500 kişi seyretti. Seyirci ortalamalarını dikkate aldığımızda Afrika ülkelerinin neden büyük kapasiteli statlar yapmadığını daha iyi anlıyoruz. Seyirci sayısı 1990’lara göre oldukça artmış gözüküyor. O yıllarda maçlar âdeta birkaç yüz kişi önünde oynanıyordu. Afrika Kupası’ndan en çok etkilenen liglerin başında Fransa geliyor. Fransız Alain Giresse’nin çalıştırdığı Mali’nin aday kadrosundaki 23 oyuncudan 14’ü Fransa‘da top koşturuyor. F.Bahçeli İsiar Dia ve Sivassporlu Jacques Faty’in formasını giydiği Senegal’in 10 oyuncusu Fransa’da top koşturuyor. Bu isimler arasında F.Bahçe’nin uzun süredir gündeminde bulunan Moussa Sow da bulunuyor. Türkiye’den en fazla oyuncu Fildişi’ne giderken bu ülkenin 23 oyuncusu da Avrupa’da top koşturuyor. G.Saray’dan Eboue, Trabzonspor’dan Zokora ve Orduspor’dan Jean-Jacques Gosso Fildişi’nin başarısı için ter dökecek. Bu ülkeden bir başka tanıdık isim ise eski G.Saraylı Abdulkader Keita. Fildişi, İngiltere Ligi’nin yıldızlarını kadrosunda barındırıyor âdeta. Chelsea’den Didier Drogba ve Solomon Kalou, Manchester City’den Yaya ve Kolo Toure kardeşler, Arsenal’den Gervinho, Newcastle United’dan Cheick Tiote, Fildişi’nin Premier Lig kökenli oyuncuları.
   </p>
   <p>
    Afrika Uluslar Kupası’na giden oyuncuların yokluğunu transferle kapatan takımlar da bulunuyor. Arsenal, Gervinho’nun Fildişi ve Marouane Chamakh’ın Fas kadrosunda yer almasından dolayı forvet açığını eski oyuncusu Thierry Henry’yi 2 aylığına kiralayarak doldurdu. Kadrosunda bulunan Jordan ve Andre Ayew kardeşleri Gana, Charles Kabore’yi Burkino Faso ve Souleymane Diawara’yı da Senegal Millî Takımı’na gönderen Marsilya ise çare olarak Gremio’ya kiraladığı forveti Brandao’yu geri çağırmakta buldu.
   </p>
   <p>
    Drogba, Yaya Toure, Kolo Toure, Moussa Sow, Asamoah Gyan, Seydou Keita gibi yıldızların yanında Gana’nın efsane ismi Abedi Pele’nin oğulları Andre ve Jordan Ayew, Newcastle formasıyla bu yıl muhteşem bir performans yakalayıp 14 gol atan Senegalli Demba Ba göz hapsinde tutulacak oyuncular arasında bulunuyor. Afrika Uluslar Kupası’nda mücadele edecek 16 ülkeden 9’unu yabancı teknik adamlar çalıştırıyor. G.Saray’ın eski teknik direktörü Erik Gerets (Belçika), Fas’ı; Brezilyalı Gilson Paulo, Ekvator Ginesi’ni; Brezilyalı Marcos Paqueta, Libya’yı; Fransız Herve Renard, Zambiya’yı; Fransız Alain Giresse, Mali’yi; Fransız Michel Dussuye, Gine’yi; Sırp Goran Stevanoviç, Gana’yı; Alman Gernot Rohr, Gabon’u ve Portekizli Paulo Duarte, Burkino Faso’yu çalıştırıyor.
   </p>
   <p>
    Bakalım, gözlerden ırak bir şekilde gerçekleşecek bu şampiyonada gülen kim olacak?
   </p>
   <h3>
    <span>
     2012 Afrika Uluslar Kupası grupları
    </span>
   </h3>
   <p>
    <strong>
     A Grubu:
    </strong>
    Ekvator Ginesi, Libya, Senegal, Zambiya
   </p>
   <p>
    <strong>
     B Grubu:
    </strong>
    Fildişi Sahilleri, Sudan, Burkina Faso, Angola
   </p>
   <p>
    <strong>
     C Grubu:
    </strong>
    Gabon, Nijer, Fas, Tunus
   </p>
   <p>
    <strong>
     D Grubu:
    </strong>
    Gana, Bostwana, Mali, Gine
   </p>
   <p>
   </p>
   <h3>
    <span>
     Hangi ülkeden kaç oyuncu gidiyor?
    </span>
   </h3>
   <p>
    Fransa 61, İngiltere 14, Almanya 14, Türkiye 13, İspanya 12, Belçika 10, İtalya 7, Portekiz 5, İsviçre 5, Hollanda 4, Rusya 4, Romanya 4, Yunanistan 3, Ukrayna 2, Danimarka 2, Polonya 2, İskoçya 1, Norveç 1, İran 1, Avusturya 1, Moldova 1
   </p>
   <p>
    <img alt="" src="http://web.archive.org/web/20120219055345im_/http://medya.aksiyon.com.tr/aksiyon/2012/01/16/afrika.png"/>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31597-38-afrika-icin-eglence-avrupa-icin-istirap-vakti.html), [web.archive.org (arşiv bağlantısı)](http://web.archive.org/web/20120219055345/http://www.aksiyon.com.tr:80/aksiyon/haber-31597-38-afrika-icin-eglence-avrupa-icin-istirap-vakti.html)
