# Futbolda aile içi şiddet

*Efe Yiğit 2011.02.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İbrahim Üzülmez-İbrahim Toraman kavgasından hareketle şöyle bir hafızamızı tazelediğimizde, aynı kulüp içinde teknik direktör-futbolcu, futbolcu-futbolcu veya yönetici-futbolcu kavgalarıyla ilgili birçok örnek karşımıza çıkıyor.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    İbrahim Üzülmez, Beşiktaş defansı ve orta sahasının solunda son 11 yılın değişmez ismiydi. 90 dakika boyunca sol kanadı bir koridor gibi kullanan Üzülmez, kaptanlığa kadar yükselmişti. Sahada çalışkanlığıyla taraftarların sevgilisi olurken, adaşı İbrahim Toraman’la yıldızının barıştığını söylemek pek mümkün değildi. İki İbrahim’in medyaya yansıyan ilk kavgası, Temmuz 2008’deki Avusturya kampında olmuştu. Yönetim, önce iki futbolcuyu kadro dışı bırakmış, ardından Toraman ve Üzülmez’i bir basın toplantısıyla barıştırarak affetmişti. Ancak ikili arasındaki çekişmenin alttan alta devam ettiği, deplasmanda 1-0 kaybedilen Ankaragücü maçının devre arasında ortaya çıktı.
   </p>
   <p class="MsoNormal">
    Beşiktaş, bu sezon kadro olarak Avrupa standartlarında, skor olarak ise sıradan bir takım görüntüsü veriyor. Guti, Querasma, Almeida, Fernandes, Simao, Bobo gibi yıldızlara sahip olan takımın ikinci devredeki hedefi, 17 maçta 17 galibiyetti. Ancak daha devrenin ikinci maçında bu hedef hayal olurken, deplasmanda Ankaragücü ile oynanan maçın devre arasında soyunma odasında yaşananlar, alınan kötü sonuçların önüne geçti. Kaptan İbrahim Üzülmez, yenilen golden sonra kendisine küfür ettiği gerekçesiyle İbrahim Toraman’ı yumrukladı. Teknik patron Schuster, Üzülmez’i oyundan alırken; soyunma odasında yaşananların basına sızdırılmaması konusunda da oyuncular uyarıldı. Maçtan bir gün sonra kulübün internet sitesinden yayımlanan kısa bildiri ile İbrahim Üzülmez’in takımla ilişiğinin kesildiği ifade edildi. Olayın sis perdesi kısa sürede kalktı, tüm ayrıntılar basına yansıdı.
   </p>
   <p class="MsoNormal">
    Beşiktaş, kovduğu oyuncusuna vedayı başkanı ile yapma gereği duyuyordu. Başkan Yıldırım Demirören, “İbrahim, kişiliğiyle Türk futboluna örnek olmuş bir insan. Ancak soyunma odasındaki davranışı, kabul edilecek bir hareket değil. Hocamız olayla ilgili rapor sundu. Kararı yönetim kurulumuz verdi. İbrahim kardeşimizi kadro dışı bırakamayız, A2’ye yollayamayız. Çünkü o Beşiktaş’ın kaptanı. Ben bir oğlumu kaybettim. O ‘Beşiktaşlı Deli İbrahim’ olarak kalacak. 11 sene çok kolay değil.” diyor ve kaptanlık pazubendini Üzülmez’in koluna takıyordu.
   </p>
   <p class="MsoNormal">
    “İki ay daha sabredin, futbolu Beşiktaş’ta bırakayım.” talebi Demirören tarafından kabul görmeyen Üzülmez de “Beni üzen şey, 11 yıldır şerefle hizmet ettiğim Beşiktaş’a aynı şekilde veda edememektir. Beni İbrahim Üzülmez yapan, bu camia ve Beşiktaş taraftarıdır. Çok üzgünüm ama bize yakışan, o asaleti gösterip kenara çekilmektir. Her zaman Beşiktaş’ın kaptanı ve çocuğu olarak bu sorumluluğu üzerimde taşıyacağım. Futbolu bu şekilde noktalamak istemiyorum. Beşiktaşlılardan haklarını helal etmelerini istiyorum.” diyerek 11 yılını verdiği kulübüne veda ediyordu.
   </p>
   <p class="MsoNormal">
    Aslında İbrahim Üzülmez-İbrahim Toraman kavgası, futbolda ne ilk, öyle görünüyor ki ne de son olacak. Son olaydan hareketle şöyle bir hafızamızı tazelediğimizde, aynı kulüp içinde teknik direktör-futbolcu, futbolcu-futbolcu veya yönetici-futbolcu kavgalarıyla ilgili birçok örnek aklımıza geliyor.
   </p>
   <p class="MsoNormal">
    Teknik direktör-futbolcu kavgasında kimse Alex Ferguson’un eline su dökemez. 2003’teki FA Cup maçında M. United sahasında Arsenal’e 2-0 yenilince, Ferguson faturayı David Beckham’a çıkarıyordu. Ferguson’un tekmesiyle havalanan bir krampon Beckham’ın başına çarpıyordu. Kaşı yarılan Beckham’a iki dikiş atılırken, Ferguson özür dilemesine rağmen ‘akan kan’ unutulmuyordu. Sezon sonunda Beckham ayrılıyordu.
   </p>
   <p class="MsoNormal">
    Danimarkalı Thomas Gravesen ile Brezilyalı Robinho, 2006’da Real Madrid’de forma giyerken idmanda yumruk yumruğa kavga etti. Gravesen’in sert müdahalesine Robinho ‘yumrukla’ karşılık verince, kavga meraklısı Danimarkalı, takım arkadaşını feci şekilde hırpaladı. İkili, diğer futbolcuların araya girmesiyle ayrılırken; teknik patron Capello, iki oyuncuyu soyunma odasına gönderdi. Sezon sonunda ise ikisi de satıldı.
   </p>
   <p class="MsoNormal">
    Yeşil sahalardaki en ilginç kavgalardan birinin mimarları, Nisan 2005’te Newcastle forması giyen Kieron Dyer ve Lee Bowyer o ldu. Aston Villa’ya 3-0 yenildikleri maçın 81. dakikasında Bowyer ve Dyer yumruk yumruğa birbirlerine girdi. İki takım oyuncularının zorlukla ayırdığı Bowyer ve Dyer kırmızı kartla oyun dışı kalırken, kavga soyunma odası yolunda da devam etti. Sezon sonunda Bowyer, kavganın bedelini gönderilerek ödedi. Aslında bu, Bowyer’in ilk vukuatı değildi. 2003 yılında da
    <span>
    </span>
    Leeds United forması giyerken Robbie Fowler’la kavga etmişti. Leeds United ise faturayı sezon sonunda iki ismi de göndererek kesmişti.
   </p>
   <p class="MsoNormal">
    John Hartson’un Arsenal’den West Ham United’a satılmasının nedeni, sinirini kontrol edememesiydi. 1998 yılında idmanda kendine sert giren takım arkadaşı Berkoviç’i bir yumrukla yere yıkan Hartson, sezon sonunda gönderildi.
   </p>
   <p class="MsoNormal">
    Yenilgiyi hiçbir zaman kabul etmemesiyle bilinen Joey Barton’un sabıkaları saymakla bitmez. Mayıs 2007’de Manchester City’de oynarken takım arkadaşı Ousmane Dabo’yu idman sırasında dövmüş, 4 ay futboldan men ve 25 bin pound da para cezası almıştı. Dabo dava açarken, kulüp de Barton’un sözleşmesini feshetmişti.
   </p>
   <p class="MsoNormal">
    Avrupa’da kavganın eksik olmadığı bir başka kulüp ise Bayern Münih. Geçen ocakta Arjen Robben’in, sert girmesinden dolayı Philip Lahm’ı yumruklaması, uzun süre gazetelerin gündeminden düşmemişti. 1996’da da kaleci Oliver Kahn, Stuttgart’tan yediği golün faturasını Avusturyalı Herzog’a çıkartarak ensesine okkalı bir yumruk atmıştı. 1999’da ise efsane isim Lothar Matthaus, idmanda Fransız Lizarazu’yu adamakıllı dövmüştü. 2002’de de Kuffour, Jeremies ve Fink, kavgacılar listesine girerek idmanda kavga yumağı oluşturmuşlardı.
   </p>
   <p class="MsoNormal">
    Geçen ocakta Manchester City idmanı boks maçına döndü. Bir tarafta Kolo Toure ve Emmanuel Adebayor, diğer tarafta Jerome Boateng ve Mario Balotelli, futbolu bırakıp boksörlüğe özendi. Kavgacıları takım arkadaşları zorla ayırırken, teknik patron Roberto Mancini, “Ben de futbol oynadım. Olur böyle olaylar.” dedi. Yönetim kavgacılara para cezası verirken, Adebayor ara transfer döneminde Real Madrid’e satıldı.
   </p>
   <p class="MsoNormal">
    Yine geçtiğimiz ocakta Sporting Lizbon’un spor direktörü Ricardo Sa Pinto, Mafra ile oynadıkları kupa maçında takımın yıldız oyuncusu Liedson’la kavga etti. Kulüp, Pinto’nun görevine derhal son verdi. Pinto, futbolculuk yıllarında da (1977) dönemin Portekiz Millî Takımı Teknik Direktörü Arthur Jorge ile kavga etmiş, faturasını millî takımdan kovularak ödemişti.
   </p>
   <p class="MsoNormal">
    Türkiye’de oyuncu-teknik adam kavgası denince belki de ilk sırada Yılmaz Vural bulunuyor. Vural, bir röportajında vukuatları hakkında şunları söylemişti: “1996’da Sarıyer’i çalıştırırken Todorov adlı Bulgar bir oyuncum vardı. Ertesi gün Noel’di, ülkesine gitmek istiyordu, fakat İstanbulspor ile kritik bir maçımız olduğu için yollamadık. 36. dakikada hakem İlhami Kaplan yanıma geldi, ‘Hocam, Todorov atılmak istiyor. Kasıtlı hareketler yapıyor.’ dedi. Todorov 5 dakika sonra rakibe bir tekme attı, Kaplan da onu atmak zorunda kaldı. Öyle kalsa iyi, sahadan da çıkmıyor. E burama geldi, bir tokat patlattım! Ankaragücü’ndeki olaya gelirsek... 2005’te takımın küme düşme durumu var, bizi ‘Gel kurtar’ diye çağırdılar. Adem Dursun iki maçta bir atılıyor. Üstelik takım kaptanı. Bir gün Sakaryaspor’la oynuyoruz. 2-1 öndeyiz, ‘Oğlum Adem, 10 kişi kalmayalım, gene başladın kıpırdanmaya’ diye uyardım. 2. yarı başladı, kulübenin tozunu siliyorum, kafamı bir döndürdüm, iki kişi birden kırmızı kart görmüş. Biri Adem, biri Effa. İkisine birden saldırdım. Bir de Antalyaspor’u çalıştırırken Onur adında genç bir oyuncumuz vardı. Oyundan alınca tepki gösterdi. Dayanamadım.”
   </p>
   <p class="MsoNormal">
    15 Ağustos 2003’te de Trabzonspor kendi sahasında Fenerbahçe’ye Van Hooijdonk’un golüyle 1-0 yenilince, teknik direktör Samet Aybaba, faturayı kırmızı kart gören Oumar Dieng’e çıkarmıştı. Aybaba, Senegalli futbolcuyu saha kenarında tokatlamıştı.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=8EBD0BDACB84FF478950129EBC2249FB?newsId=28732), [web.archive.org (arşiv bağlantısı)](http://web.archive.org/web/20121224001322/http://www.aksiyon.com.tr:80/aksiyon/newsDetail_getNewsById.action;jsessionid=8EBD0BDACB84FF478950129EBC2249FB?newsId=28732)
