# Masada kazandı sandıkta kaybetti

*Ömer Şahin Bilinmeyen-tarih*

<div>
 <font>
  <img border="0" height="1" src="/web/20030901225736im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20030901225736im_/http://www.aksiyon.com.tr/resim/32/36.jpg" vspace="5"/>
  </p>
 </font>
 <font class="content">
  Seçimde yüzde 5,5 oy alınca hem ANAP’a hem siyasete veda etti. Ankara’yı da terk eden Mesut Yılmaz, hiç bir seçimi kazanamadı ancak üç kez başbakan olmayı başardı. Sandıkta mağlup oluyor, masada kazanıyordu. Bir ANAP’lının dediği gibi, “Şu sandık olmasa, Mesut Bey ne güzel iktidar olurdu.”
 </font>
 <p>
  <font class="content">
   Ankara’da Necatibey Caddesi’nde küçük bir oda. 1983’ün bahar ayı ve Türkiye’nin kaderine 20 yıl hükmedecek isimler bir arada. Hepsi aynı kareye sığabilmek için toplanmışlar. İçlerinden sadece “tonton” ve kısa boylu olanını herkes tanıyor. Fotoğraf çektirmek için gelen insanlar bir arada sohbet ediyor. Bıyıklı, hafif sakallı ve geniş çerçeve gözlüklü olan bir köşede yapayalnız. Çünkü, tanıyanı yok. Fotoğraf çekimini organize eden Mustafa Taşar, içeridekileri sayıyor. 37 olması gereken sayı hep bir fazla çıkıyor. Gidiyor, köşedeki gözlüklünün yanına, kolundan tuttuğu gibi dışarı çıkarmaya çalışıyor. Gerçek bir süre sonra anlaşılıyor. Fotoğrafçı da kurucu olarak sayıldığı için sayı fazla çıkıyor. Taşar’ın içerideki fazlalık olarak görüp dışarı çıkarmaya çalıştığı kişi ise kendisini tanıtıyor: “Ben Mesut Yılmaz. Kurucuyum”.
   <br/>
   <br/>
   Turgut Özal’ın liderliğindeki ANAP’ın çekirdek kadrosunu daha çok teknisyenler ve DPT kökenliler oluşturuyordu. Mesut Yılmaz ise Mülkiyeliydi. Özal’ın tanımadan kurucu yaptığı üç isimden biriydi. Semra Özal’ın yakın dostu Leyla Yeniay Köseoğlu tarafından Turgut Özal’a tavsiye edilerek kurucu yapılmıştı. Yılmaz, sağ kökenli aileden geliyordu. Amcası DP’nin bakanlarından İzzet Akçal’dı. Mülkiye’de okurken siyasi aksiyon olarak “nötr” bir öğrenci olan Yılmaz, sol kökenli arkadaşlarının aksine Adalet Partisi’ne sempati besliyordu. Okuldaki tartışmalarda iyi bir müzakereci olarak dikkat çekiyordu.
   <br/>
   <br/>
   ANAP iktidara gelince Mesut Yılmaz’ın yıldızı hızla parlamaya başladı. Şöhret basamaklarını birer birer tırmandı. İlk kabinede Devlet Bakanı ve Hükümet Sözcüsü oldu. Kültür ve Turizm ve defalarca Dışişleri Bakanlığı yaptı. O günlerden itibaren medya ve sermaye çevreleriyle ilişkilerini sıcak tutmaya başladı.
   <br/>
   <br/>
   Yılmaz, eşiyle dans edenlerin “liberal”, etmeyenlerin ise “muhafazakar” olarak sınıflandırıldığı ANAP’ta liberal kanadın lideri olarak görülüyordu. ANAP’ta hakim olan “kutsal ittifak” diye bilinen milliyetçi—muhafazakarlardı. Yılmaz, parti içi gücü elinde bulunduran bu gruplarca fazla sevilmiyordu. Hatta, Özal’ın vurulduğu kongrede Yılmaz ve arkadaşları “çizilmiş”, parti yönetimine ancak 3—4 liberal arkadaşı girebilmişti. Siyasette sabırlı ve dengeli bir politika izledi. Şüphesiz ki, hedefi Turgut Özal sonrası ANAP’ın liderliğiydi. Özal Cumhurbaşkanı olunca aileyi “içten” fethetmek için kolları sıvadı. İstanbul İl Başkanlığına taşıdığı Semra Özal ile çocuklarının desteğini aldı. ANAP içindeki milliyetçi kanatla da ittifak yaptı. Özal sonrasının güçlü ismi görülen H. Celal Güzel’e karşı “kolay lokma” gördüğü Yıldırım Akbulut’u destekledi. Zamanı geldiğini düşününce Dışişleri Bakanlığı’ndan istifa ederek, adaylığını açıkladı. Medyanın desteğini arkasına aldı, mayolu fotoğrafı manşetleri süsledi. 1991’deki kongrede Akbulut’un bakan yaptığı 12 isim de kendisine açıktan destek verdi. Böyle olunca, dünya tarihinde ilk kez Akbulut gibi bir Başbakandan kongrede parti liderliğini aldı. ANAP’ın başına kılpayı geçmesinde iki muhafazakar isim Ekrem Pakdemirli ve Cenap Gülpınar’ın son dakika destekleri etkili oldu. Pakdemirli elini kaldırdığında Türkiye’de yeni bir dönem başlıyordu.
   <br/>
   <br/>
   Basının daima desteğini aldı
   <br/>
   <br/>
   Yıldırım Akbulut’a karşı fıkralı kampanya yapan basın, Mesut Yılmaz’ı çok sevdi. “Genç”, “yakışıklı”, ”dürüst” imajıyla işe başlayan Yılmaz, Özal ailesine karşı mesafeli durmaya başladı. Turgut Özal, Yılmaz’ın icraatlarından endişe duyuyordu. Yeni Başbakan Yılmaz’ın işçilere yaptığı aşırı zamma, ekonomik dengeleri bozacağı gerekçesiyle çok kızdı. Özal zammı televizyondan duyunca elindeki kumandayı yere fırlattı.
   <br/>
   <br/>
   Yılmaz, üç aylık Başbakanken ve önünde 1.5 yıl varken erken seçime gitti. Akbulut’un yıprattığı partiye yeni bir hava getirdiğine inanıyordu. ANAP, ilk sandık mağlubiyetiyle de tanışmış oldu. Yüzde 24 oy alan ANAP için 8 yıllık tek başına iktidarın ardından muhalefet günleri başlıyordu.
   <br/>
   <br/>
   Erbakan’a ikinci doktorasını yaptırdı
   <br/>
   <br/>
   Muhalefette geçen 4 yılın ardından 1995 seçimleri geldi çattı. Bu kez karşısında Özal’dan sonra Köşk’e çıkan Demirel’in yerine “yeni” bir isim olan Tansu Çiller vardı. “Yalı Çetesi” diye yerden yere vurduğu Çiller’le ortak kaderleri başlıyordu. Seçimlerden aynı oy oranıyla çıktılar. Kamuoyundaki beklenti seçimin galibi RP ile ANAP’ın koalisyon yapmasıydı. ANAP teşkilatlarının yüzde 90’ı da RP ile koalisyonu istiyordu. İki tarafın kurmayları bir araya geldi.
   <br/>
   <br/>
   Anlaşma bitmiş, bakanlıklar paylaşılmış, detaylar görüşülüyordu. Bir sabah uyanıldığında herkes şaşırdı. Yılmaz, RP yerine DYP ile anlaşmıştı. Yılmaz’ın çalımına Erbakan Hoca öyle şaşırdı ki, “Yılmaz, bana ikinci doktoramı yaptırdı” sözü tarihe geçti.
   <br/>
   <br/>
   İyi niyetle kurulan bir ortaklık değildi ANAYOL. Sandıkta hesaplaşamayan iki parti zoraki birlikteliğe gitmişti. Aradan üç ay geçmeden işin kokusu çıktı. Çiller’in malvarlıkları, örtülü ödenek dosyaları boy boy gazetelere yansıdı. “Çamurun üstünde oturmam” diyen Yılmaz, hükümeti bozdu. Çiller, Erbakan Hoca ile anlaşıp Refahyol’u kurunca ANAP tekrar muhalefete düştü. Türkiye adım adım 28 Şubat sürecine giderken Mesut Yılmaz “beklemeyi” tercih etti. Sincan’dan tanklar yürürken o hükümeti eleştirdi. DYP’den ayrılanlara kapılarını açtı. Erbakan’ın istifasıyla beraber yeniden Başbakanlık koltuğuna oturdu. Ecevit’in DSP’si ve DYP’den kopanların kurduğu DTP ile ortaklık kurdu. Yılmaz için silmekte zorlanacağı “28 Şubat’ın Başbakanı” imajı başlamıştı. Yılmaz, Refahyol’un bitişini hazırlayan etkenlerden görülen Susurluk Kazası’na karşı aktif tavır aldı. Devlet içindeki çeteleri çökertmeyi kendine misyon edinen bir şövalye gibi davrandı. Bu uğurda sebebi hâlâ bir sır olan Budapeşte gezisi sonrası burnu bile kırıldı. Susurluk sürecinde milliyetçi camianın öfkesini çeken Yılmaz, 28 Şubat sürecinde de muhafazakar ve liberal kesimlerden tepki gördü.
   <br/>
   <br/>
   ‘Höt denilince gitmem’
   <br/>
   <br/>
   Askerlerle Yılmaz arasındaki güven bunalımı 28 Şubat süreciyle başladı. Askerlerin tercihiyle Başbakan oldu diye eleştirilen Mesut Yılmaz, bir süre sonra gazetecilere pandomim yaparak Paşa’ları “ti”ye almaya başladı. Askerlerin sert açıklamalarıyla karşılaşınca “Ben Erbakan değilim, höt denilince gitmem” diye rest çekti. O günden sonra da askerlerle yıldızı hiç barışmadı.
   <br/>
   <br/>
   Yılmaz, 1999 seçimlerine günah çıkartarak girdi. 28 Şubat sürecinin suçunu RP’ye ve askere yıktı. Kendilerinin demokrasiyi kurtarmak adına zarar gördüklerini savundu. ANAP, sandıktan yine hüzünle çıkmıştı. Başbakanlık koltuğunda bu kez Yılmaz’ın Azınlık Hükümetini teslim ettiği Ecevit, DTP’nin yerinde ise Bahçeli’nin MHP’si vardı. Son başbakanlığından itibaren yolsuzluk ithamları Mesut Yılmaz’ın yakasını bırakmadı. Türkbank olayı nedeniyle yolsuzluk iddiası sonucu koltuğundan olan ilk Başbakan oldu. İçişleri Bakanlığına sonradan ipini çekeceği Sadettin Tantan’ı getirdiğine pişman oldu. Tantan destekli jandarma peşpeşe operasyon yapıyordu. Operasyonun hedefinde ise ANAP vardı. Yılmaz, bu süreçte yargıyla ve askerle kavgaya girdi. Belki de hiçbir siyasetçinin kullanmayacağı sert üslupla “had bildirdi”.
   <br/>
   <br/>
   AB projesini oya çeviremedi
   <br/>
   <br/>
   Bir dönem baraj denilince Atatürk’ü, Keban’ı hatırlayan ANAP’lıları yüzde 10 barajının altına iten 3 Kasım seçimlerinde Yılmaz’ın kozu Avrupa Birliği idi. Halkın yüzde 70’inin destek verdiği bu projeyi oya tahvil etmek istiyordu. Hükümet ortağı Bahçeli’ye, “Brüksel sevdalısı” dedirtecek ölçüde Kopenhag kriterlerini savundu. İcraatleri ile çelişkili tavırlar sergilese de AB’nin sözcüsü gibi görüldü Yılmaz. Mesut Yılmaz, AB’yi aynı zamanda siyasi manevra alanını genişletmenin tek yolu olarak da görüyordu.  3 Kasım’da sandıktan oy yerine ANAP’a hüzün çıktı. Her seçimden partiyi küçülterek çıkan Yılmaz, yüzde 45’le işe başlayan ANAP’a yüzde 5’le kötü bir final yaşattı. Sonuç halkı değil ama Arif Ahmet Denizolgun ve ekibine umut bağlayan Yılmaz’ı şaşırttı. Yine de böyle bir akıbete hazırlıklı olduğu, sonuçları evinden izlemesinden belliydi. İki gün eve kapanan Yılmaz, Bahçeli ve Çiller’le birlikte “adios” diyerek siyaset sahnesine veda etti. Mesut Yılmaz, Türk siyasetinin sandıkta mağlup olup, masada kazanan belki de  son temsilcisiydi. İyi bir pokerciydi. Elindeki kartları ne zaman kullanacağını iyi biliyordu. Bu konunun üstadı Süleyman Demirel’i bile geçtiği söyleniyordu. İktidar olma yöntemleri üzerine ince dersler verdi. 1991’den itibaren girdiği hiçbir seçimi kazanamadı. Ancak, neredeyse her dönem iktidar oldu. Bir ANAP’lının dediği gibi, “Şu seçimler olmasa, Mesut Bey ne güzel iktidar olurdu”.
   <br/>
   <br/>
   <br/>
   HAYALİ CUMHURBAŞKANI OLMAKTI  Yılmaz’ın nihai hedefi Cumhurbaşkanı olabilmekti. Kendisini Süleyman Demirel sonrasına hazırladı. Bu hedef için en kestirme yol olarak DSP lideri Bülent Ecevit’le yakınlaşmayı gördü. Masa başındaki hünerine güveniyordu ve bu uğurda Ecevit’le ortak hareket etmekte beis görmedi. Yılmaz’ın hesapları Genelkurmay karargahından gelen “şaibeli aday istemiyoruz” cümlesiyle bozuldu. Bu cümlenin adresi olarak bir dönemin “dürüst lideri” Mesut Yılmaz gösterildi. Yılmaz, Ecevit ve Bahçeli’ye de adaylığını kabul ettiremeyince hayal kırıklığı yaşadı.
   <br/>
   <br/>
   Gülme dersleri bile almıştı
   <br/>
   <br/>
   Türk siyasetinin en soğuk, asık suratlı figürlerinden biri olarak göze çarptı Mesut Yılmaz. Gülme dersi bile almasına rağmen soğuk duruşunu gideremedi. Oğlu Hasan’ı bile döver gibi seven Yılmaz’ın en çok eleştirilen yönü insani ilişkileri oldu. Milletvekillerine en büyük iltifatı “selam canım”dı. Partideki makam odasından başka bir kata uğradığı görülmedi. 19 yıldır ANAP’ta çalışan ve Yılmaz’la tokalaşamayan personel sayısı hiç de az değildi. Sermaye ve medya patronlarıyla yakın ilişkisi handikapı oldu. Halktan kopuk yaşadı. Fakir sofraları yerine zengin muhitlerde gezdi. THY’nin tarifeli uçağında Mesut Yılmaz’ı gören olmadı. Yılmaz, muhalefet lideri iken de özel uçak kullandı. İyi bir Galatasaray taraftarı olan Yılmaz, bunun da siyasi faturasını ödedi. GS sevgisi, FB taraftarlarının öfkesine dönüştü. Taraftar bu öfkesini tribünle birlikte sandığa bile yansıttı.
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2176), [web.archive.org (arşiv bağlantısı)](http://web.archive.org/web/20030901225736/http://www.aksiyon.com.tr:80/detay.php?id=2176)
