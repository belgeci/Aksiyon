# Heybeli’de unutulan hastane

*Abdullah Dirican 2001.07.07*

<div>
 <p class="spot">
  Marmara'nın ortasındaki bu  küçük adanın ismi genellikle,  tepesindeki ruhban okuluyla  birlikte hatırlanır. Oysa adada  1924 yılından beri hizmet  veren ve büyük bir ormanlık  alana sahip Heybeliada Göğüs  Hastalıkları Hastanesi'ni  neredeyse kimse bilmez.  Aslına bakılırsa hastaneyi  bilmeyen ya da orada büyük  bir hastane olduğunu unutan  sadece siz değilsiniz
 </p>
 <p class="metin">
 </p>
 <img border="0" src="/web/20020501064010im_/http://www.aksiyon.com.tr/2001/344/resimler/heybeli.jpg"/>
 <p class="metin">
  Yaklaşık 80 yıldır başta verem hastaları olmak üzere binlerce hastanın şifa bulmasına, hiç olmazsa hayatının son günlerini şehir gürültüsünden uzak, hastane kuyruklarından asude, deniz manzaralı odalarda geçirmesine vesile olmuş bu hastane yetkililer tarafından da unutulmuş ve kendi haline bırakılmış. Gözden ırak olmanın bedelini gönülden de ırak kalmakla ödeyen Heybeliada Göğüs Hastalıkları Hastanesi'nde herşey eskimiş, duvarlar dökülmüş, hastane tabelası bir duvar kenarında dinlenmeye bırakılmış.
 </p>
 <p class="metin">
  Hastanenin bugünkü başhekimi tam 27 yıl önce asistan olarak göreve başladığı Heybeliada'daki eski günlerini arıyor. O günlerde İsviçre'deki bir sanatoryum model alınarak inşa edilen ve 1940'lı yıllar için çok modern bir yapıya sahip olan bina artık bir harabeye dönüşmüş. 17 Ağustos depremi ve peşpeşe gelen artçı depremler ise hastanenin bazı bölümlerini tamamen kullanılmaz hale getirmiş ve erkek hastalar bayan hastaların kaldığı bloklara taşınarak hastane ortak kullanılmaya başlanmış.
 </p>
 <p class="metin">
  600 yatak kapasitesi olan hastane bugünlerde sadece 300 yatakla hizmet verebiliyor. Şehir merkezinden uzak, ulaşımı zor olan ama tabiatla tamamen içiçe olan hastane yapısal sorunlarının yanısıra bir de personel sıkıntısı çekiyor. Sadece 23 hemşire bulunuyor, yıllık izinlerin kullanıldığı yaz aylarında sayı daha da azalıyor. Hastaneyi gezerken, yeni hemşire kadrosu verilmesi dileklerine karşılık bir hemşire espriyle cevap veriyor: "Onlar da bizim gibi evde mi kalsınlar". Sağlık İl Müdürü Osman Karaaslan ise, yılın 365 günü tatil beldesi olan Heybeliada'ya gönüllü olarak gidecek hemşireler arıyor.
 </p>
 <p class="metin">
  Sadece bunlarla kalmıyor hastanenin unutulmuşluğu, 1992 yılında inşaatı başlayan cerrahi bloku, inşaatın büyük bir bölümünün tamamlanmasına rağmen hâlâ hizmete giremedi. Deniz manzaralı süit odaları olan bina; bugün sadece kırık dökük ranzalar, rastgele atılmış eski eşyalar için depo olarak kullanılıyor. Kapılar kilitli, odalar boş, hastalar yok, doktorlar ise çaresiz bir şekilde hatırlanmayı bekliyor.
 </p>
 <p class="metin">
  Aynı zamanda Türkiye'nin ilk göğüs hastalıkları eğitim hastanesi olan Heybeliada Göğüs Hastalıkları Hastanesi'nde şimdiye kadar yüzlerce doktor eğitim görmüş ve uzmanlığa adım atmış. Verem hastalığının "ince hastalık" olarak bilindiği ve türküler yakıldığı dönemlerde binlerce hasta bu küçük adaya gelerek tedavi görmüş. İşte Heybeli'de unutulan bu hastane yıllar sonra yeniden hatırlandı ve bu günlerde tamirat çalışmaları başlatılıyor. Başta hastane başhekimi Ferit Demiröz olmak üzere herkesin dileği hastanenin eski günlerine kavuşması.
 </p>
 <p class="metin">
  İEİS tamiratı üstlendi
 </p>
 <p class="metin">
  Sağlık Bakanı Osman Durmuş, hastanenin durumu kendisine iletilince, İlaç Endüstrisi İşverenleri Sendikası(İEİS)'na ricada bulunarak hastanenin onarılmasını istedi. Sendika yetkilileri de Durmuş'un bu isteğini geri çevirmeyerek hastanenin depremden zarar gören bölümlerinin sağlamlaştırılması için proje hazırladı. Yaklaşık 400 bin dolara mal olacak çalışma için hazırlıklar tamamlandı. Ancak hastanenin tam kapasite hizmet verebilmesi için bir milyon dolarlık yatırıma ihtiyacı bulunuyor.
 </p>
 <p class="metin">
  İstanbul Sağlık İl Müdürü Osman Karaaslan ile birlikte bu çalışmalar başlamadan önce hastaneyi gezdik. Karaaslan, hastanenin bir an önce tamir edilmesi, yeni hemşire atanması ve hastaneye bir ambulans verilmesi için kendilerine düşen görevi yerine getireceğini söylüyor.
 </p>
 <p class="metin">
  Depremden zarar gördü
 </p>
 <p class="metin">
  Hastaneyi gezdikten sonra konuştuğumuz Karaaslan, hastanenin depremden büyük zarar gördüğünü vurguladıktan sonra devam ediyor: "Deprem sonrasında hastanelerimiz için Dünya Bankası tarafından bir proje hazırlandı, proje şu anda Bayındırlık Bakanlığı'nda. Sağlık Bakanımızın isteği üzerine Sayın Bülent Eczacıbaşı önderliğinde İEİS tarafından depreme karşı dayanıklılık projesi hazırlandı. Önümüzdeki hafta inşaat işlerine başlanacak, tabii ki ondan sonra diğer bölümler yapılacak. Hastane daha güzel görüntüye kavuşacak. Burası bizim çok önem verdiğimiz bir hastane; şu anda bir bölümünü kapattık. Hemşire sıkıntısı sadece bu hastanede değil; İstanbul'da personel açığımız var, 3 bin personel gerekiyor ama bu konuda bakanlığımızın da yapacağı birşey yok çünkü kadro yok. Burada ulaşım sorunu olduğu için hemşire bulmakta zorluk çekiyoruz, ancak gönüllü olarak isteyen olursa onları hemen gönderebiliriz. İnşaatlar bittikten sonra personel olarak da takviye edeceğiz, bir de deniz ambulansı göndererek acil durumlar için kullanacağız."
 </p>
 <p class="metin">
  O veremi, yıllar onu bitirdi
 </p>
 <p class="metin">
  Heybeli'deki hastane 1924'te kurulmuş ve Türkiye'nin ilk göğüs hastalıkları, halk dilindeki söyleyişle ilk verem hastanesi olma unvanını taşıyor. Yıllar boyu vereme karşı yapılan mücadelenin en önemli üssü olmuş. Heybeli, veremi bitirmiş, fakat galiba yıllar da onu bitiriyor gibi. Başhekim Ferit Demiröz, asistan olarak 27 yıl önce çalışmaya başladığı hastanede, bugünkü konumuna kadar yükselmiş. Biraz mahzun, biraz esefle şunları söylüyor: "Burada birçok uzman yetiştirildi. Yılların birikimi ile fiziki yapımız eskidi. 17 Ağustos depremiyle de daha çok yıprandı. İEİS bir bölümünü onaracak, diğer bölümler de Sağlık Bakanlığı tarafından tamir edilecek. Dileğimiz bu 74 yıllık hastaneyi yıllar önceki çok iyi durumuna getirmek."
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/344/haberler/7.htm), [web.archive.org (arşiv bağlantısı)](http://web.archive.org/web/20020501064010/http://www.aksiyon.com.tr:80/2001/344/haberler/7.htm)
