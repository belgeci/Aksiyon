# MASKELİ İSTİSMAR

*Abdullah Dirican 2002.01.19*

<div>
 <p class="spot">
  Tıraşlı başları, yüzlerini örten maskeleri ile lösemi hastası çocuklara medyada sık sık rastlıyoruz. Onları bu derece medyatik yapan, lösemili çocuklara yardım için kurulan ve üyeleri arasında ünlü isimlerin de bulunduğu vakıfların faaliyetlerini lanse etmedeki başarıları. Yardım faaliyetlerinin kamuoyuna maledilmesi güzel bir şey; güzel olmayan, bu vakıflar hakkındaki resmi mercilere akseden iddialar
 </p>
 <p class="metin">
 </p>
 <img border="0" src="/web/20020523023926im_/http://www.aksiyon.com.tr/2002/372/resimler/maske.jpg"/>
 <p class="metin">
  Onlarla medyada sık sık karşılaşıyoruz. Bazen yararlarına düzenlenmiş bir konser, bazen bir ünlünün hastane ziyareti haberinde görüyoruz; tıraş edilmiş başları, ağızlarını kapatan maskenin üzerinden bakan masum gözleri içimizi burkuyor. Onlar lösemi hastası çocuklarımız. Lösemi bir kan hastalığı. Damarlarımızda dolaşan kanın yapım yeri olan kemik iliğinin normal olmayan kan hücrelerince istila edilerek kan yapımının duraksaması olarak tarif ediliyor tıp diliyle. En çok 2—6 yaş grubu çocuklarda görülüyor. Ve Türkiye'de her yıl 1000—1500 yeni lösemili çocuk vakasının ortaya çıktığı belirtiliyor.
 </p>
 <p class="metin">
  Lösemi hastalığının medyada bu kadar ön plana çıkmasının ve zihinlerde bu kadar yer etmesinin bir sebebi de lösemi hastalarına yardım amacıyla kurulmuş ve üyeleri arasında ünlü kişilerin de bulunduğu vakıfların faaliyetlerini gündeme getirmekteki başarıları. Yardım amaçlı çalışmaların kamuoyuna maledilmesi, insanların yardıma teşvik edilmesi elbette ki takdire şayan. Zira lösemi, tedavisi zor ve pahalı bir hastalık. Kendisine bu teşhis konmuş bir hasta ayda bir damardan verilen yüklü miktarda ilaç ve kemoterapi ile iki buçuk yıl süren bir tedavi görmek zorunda. Tedaviden sonra tamamen iyileşme oranı yüzde 70—85. Yüzde 5 oranındaki vakalarda ise eğer şartlar uygunsa kemik iliği nakli gerçekleştirilebiliyor. Birçok ailenin böylesine ağır bir tedavinin masraflarını kendi başlarına karşılaması neredeyse imkânsız. Ayrıca tedavi müddetince steril ortamda bulunması gereken çocukların eğitimlerinden ve sosyal hayattan kopmamalarını da sağlamak gerekiyor.
 </p>
 <p class="metin">
  Bu anlattıklarımız, olayın bir yüzü. Diğer yüzünde ise birtakım iddialar yer alıyor. Lösemi hastası çocukların yüzlerinde maskeler ve tıraş edilmiş saçlarıyla değişik ortamlarda kamuoyuna teşhir edilmesi, Sağlık Bakanlığı tarafından istismar olarak kabul ediliyor. Bu yüzden hasta çocukları reklam malzemesi olarak kullandıkları iddiasıyla iki vakıf hakkında soruşturma başlatıldı. Sağlık Bakanlığı Teftiş Kurulu, Ankara'daki LÖSEV ile  İstanbul'daki Bizim Lösemili Çocuklar Vakfı'nda inceleme yaparak, vakıf yetkililerine lösemili çocukları neden teşhir ettiklerini ve topladıkları bağışları nerelere harcadıklarını sordu.
 </p>
 <p class="metin">
  İstanbul'daki Bizim Lösemili Çocuklar Vakfı hakkında açılan soruşturmada 14 Nisan 2001 tarihinde Mydanoss Showland'da yapılan gecede lösemi hastası çocukların sahneye çıkartılarak duygu sömürüsü yapıldığına dikkat çekildi ve vakıf yetkililerinden savunma alındı. Vakıf Başkanı Prof. Dr. Gündüz Gedikoğlu verdiği  ifadede, konserde, hasta çocukların değil sanatçılarla beraber olmak isteyen vakıfta tedavi görmüş çocukların geceye katılan diğer çocuklarla birlikte sahneye çıktıklarını iddia etti. Gedikoğlu, konserde toplanan 15 milyar 377 milyon 450 bin liranın da vakıf hesabında bulunduğunu bildirdi.
 </p>
 <p class="metin">
  Enjektörü bile paramızla aldık
 </p>
 <p class="metin">
  Vakıfta çocukları uzun süre tedavi gören (A.K),  "Yardım için bir sanatçı ya da sporcu geldiği zaman çocuklar odalarından alınarak medyanın karşısına çıkarılıyor. Hasta babalarının bile her zaman giremediği steril odalardan çocuklar çıkarılarak medyaya karşı kullanılıyor" diyerek çocukların istismar edildiğini doğruluyor.
 </p>
 <p class="metin">
  Kızı vakıfta tedavi gören başka bir kişi (E.O), vakfın kendilerine yardım etmesi bir yana enjektör ve eldiven gibi malzemeleri bile parayla aldıklarını iddia ederek, "Tedavi gören çocukların aileleri açıklama yapmaktan kaçınıyorlar çünkü çocukları onlara emanet. Ancak çocuklar öldükten sonra gerçekleri konuşabilirler" diyor.
 </p>
 <p class="metin">
  Üniversite kuruldu
 </p>
 <p class="metin">
  ama hastane yok
 </p>
 <p class="metin">
  Vakfın öncelikli amacının lösemili çocukların tedavisi ile çocukların ailelerine yer temin etmek olduğunu kaydeden Sağlık Bakanlığı Kanser Daire Başkanı Prof. Dr. Murat Tuncer ise Türkiye'de en önemli hastalığın çocuk lösemisi gibi lanse edildiğini, sanatçı ve sporcuların buna alet edilerek duygu sömürüsüne gidildiğini söylüyor. Tuncer, sözlerine şöyle devam ediyor: "Kanserle Savaş Dairesi Başkanı olarak ülkede bu kadar çocuk sağlığı problemi varken insanların vicdanını sömürerek, lösemili çocukları ön plana çıkartarak para toplanmasına karşıyım. Bunu kullandırmak istemiyorum."
 </p>
 <p class="metin">
  Tuncer, vakıfta tedavi gören çocukların çoğunun tedavi masraflarının sosyal güvenlik kurumları tarafından karşılandığını belirterek bir başka konuya, vakıf için toplanan paraların Haliç Üniversitesi'nin açılışında kullanılmasına değiniyor; "Diyorlar ki lösemili çocuklar ölüyor, onları kurtaralım. Vatandaş konuyu bilmiyor, zannediyor ki devlet bu çocuklara  bakamıyor. Toplanan paralarla özel üniversite açılıyor. Bu ahlaki değil. Üniversite açılabilir ama lösemili çocuklar alet edilerek üniversite açılması ne kadar ahlaki olabilir?"
 </p>
 <p class="metin">
  Lösemili çocuklar için hastane kuracaklarını söyleyen vakıf yetkilileri şimdiye kadar bu konuda bir girişimde bulunmazken, çok kısa sürede Haliç Üniversitesi'ni kurdular. Vakıfta tedavi gören çocuklara kesilen faturalara "Bizim Lösemili Çocuklar Vakfı Haliç Üniversitesi" ibaresi konularak üniversiteye para aktarıldı. Vakıfta tedavi görenlere verilen faturalarda da Haliç Üniversitesi açıkça belirtiliyor. Vakıf Başkanı Gedikoğlu'nun iddiasına göre üniversite kurma teklifi YÖK'ten geldi.
 </p>
 <p class="metin">
  Vakfın para toplama amaçları arasında  "Lösemili çocuklar hastanesi" kurmak yer alıyor. Ancak şimdiye kadar Sağlık Bakanlığı'na böyle bir çalışma hakkında bilgi verilmemiş. Vakıf yetkilileri savunmalarında, hastanenin fizibilite çalışmalarının devam ettiğini, planlarının tamamlanmakta olduğunu söyleyerek, takdime hazır olunduğunda resmi kuruluşlar ve Sağlık Bakanlığı'na bilgi verileceğini belirtiyorlar.
 </p>
 <p class="metin">
  Müfettişlere verdiği ifadesinde, toplanan paraların vakfın amacına uygun bir şekilde kullanıldığını vurgulayan Vakıf Başkanı Prof. Dr. Gedikoğlu, kimseyi yönlendirmediklerini savunuyor: "Bu aktivitelerde en önemli kanser türünün çocuk kan kanseri olduğu şeklinde bir yönlendirme söz konusu değildir. Lösemi ve kalıtsal kan hastalıklarının tedavi edilebilir olduğu, erken tanı ve tedavinin mesajları verilmiştir, toplanan paralar diğerleri gibi yönetim kurulu tarafından tüm kanuni prosedür yerine getirilerek harcanmakta, yönetim kurulunun her türlü faaliyeti mütevelli heyetinin onayından geçmektedir".
 </p>
 <p class="metin">
  Vakıfta son beş yılda yatarak tedavi gören çocuk sayısı, 1997'de 130, 1998'de 99, 1999'da 75, 2000'de 89 ve 2001 yılının ilk beş ayında 50. Bu hastaların yaklaşık yüzde 90'ının tedavi ücretleri sosyal güvenlik kurumları tarafından karşılanıyor.
 </p>
 <p class="metin">
  En medyatik vakıf
 </p>
 <p class="metin">
  Yukarıda da ifade ettiğimiz gibi Bizim Lösemili Çocuklar Vakfı Türkiye'nin en medyatik vakıflarından birisi. Yaptıkları her faaliyete Türkiye'nin sevilen sanatçı ve sporcularını çağırarak medyanın ilgisini çeken vakıf, ağızlarındaki maskeler ve tıraş olmuş saçlarıyla medyaya yansıyan lösemili çocukları kullanarak dikkat çekmeyi başarıyor.
 </p>
 <p class="metin">
  Sanat ve spor camiasının ünlüleriyle vakfın reklamı yapılırken, vakıf onursal başkanlıklarına da politikacı ve bürokrat eşleri seçiliyor. Vakfın, bu şekilde politikacıların da desteğini almaya çalıştığı belirtiliyor. 8. Cumhurbaşkanı Özal'ın eşi Semra Özal ile ANAP Genel Başkanı Mesut Yılmaz'ın eşi Berna Yılmaz onursal başkan unvanı verilen isimlerden ikisi. Onursal başkan unvanı verilen diğer isimler ise Güzide Yılmaz (Mesut Yılmaz'ın annesi), Sacide Ayaz (MEB eski Bakanı Nevzat Ayaz'ın eşi), İhsan Şentürk (İstanbul eski Valisi ve Senatör Namık Kemal Şentürk'ün eşi), Mübeccel Çakır (İstanbul Valisi Erol Çakır'ın eşi). Bir iddiaya göre Maliye Bakanı Sümer Oral da vakfa üye yapılmak istenmiş ancak bakan bir bürokratın uyarısı üzerine üye olmaktan vazgeçmiş.
 </p>
 <p class="metin">
  Bir diğer ilginç nokta da Bizim Lösemili Çocuklar Vakfı'na yapılan bağışlar ve tedavi gelirlerinin aktarıldığı Haliç Üniversitesi'nin mütevelli heyetiyle vakfın mütevelli heyetinin aynı kişilerden ya da akrabalık bağı olan kişilerden oluşması. Prof. Dr. Gündüz Gedikoğlu hem vakfın hem de Haliç Üniversitesinin mütevelli heyeti başkanı.
 </p>
 <br/>
 <center>
  <a class="anaorta" href="http://web.archive.org/web/20020523023926/mailto:a.diricanli@zaman.com.tr">
   a.diricanli@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/372/haberler/4.htm), [web.archive.org (arşiv bağlantısı)](http://web.archive.org/web/20020523023926/http://www.aksiyon.com.tr:80/2002/372/haberler/4.htm)
