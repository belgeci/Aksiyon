# Yılın sergisini kaçırmayın

*Hilal Kazan 2011.11.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bu sezonun en önemli kültür-sanat etkinliklerinden biri, Yıldız Sarayı’ndaki Hilye-i Şerif sergisi. Şimdilik 1 Aralık’a kadar açık olan sergiyi mutlaka gezmenizi tavsiye ediyoruz.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    Malum, sonbaharla birlikte kültür ve sanat faaliyetleri birbiri ardınca başladı. Bienallerin yanı sıra şahsi sergiler, caz festivalleri, sanat fuarları, kültür merkezlerindeki yoğun etkinlikler… Bunların içinde biri var ki gerçekten görmeye değer: Yıldız Sarayı’nda 1 Kasım’da Cumhurbaşkanı Abdullah Gül tarafından açılan “Hat Sanatının Şaheserleri Hilye-i Şerif Sergisi”… 1 Aralık’a kadar açık kalacak serginin 1 Ocak’a kadar uzatılma ihtimali var.
   </p>
   <p>
   </p>
   <p class="MsoNormal">
    Birkaç yıl önce Turgay Artam veya bilinen adıyla Antik AŞ, düzenlediği yarışmanın kazananları ve koleksiyonundaki Hilye-i Şeriflerden oluşan eserler ile bu konuda ilk sergiyi açtı. Onu önce Küçükçekmece Belediyesi, sonra Cemal Reşit Rey Konser Salonu ve en son geçen ay Vatikan’daki sergiler takip etti. Ve şimdi ülkemizin güzide koleksiyonerlerinin en nadide parçaları olan Hilye-i Şerifler, Yıldız Sarayı Mabeyn Köşkü’nde tabiri caizse görücüye çıktı.
   </p>
   <p>
   </p>
   <p class="MsoNormal">
    Öncelikle Antik AŞ ile Yıldız Holding’i bu mükemmel organizasyon için tebrik etmek lazım. Geçen yıl da birlikte düzenledikleri Kur’an-ı Kerim Sergisi ile bir ilke imza atmışlardı. Ardından şüphesiz sergiye eserlerini verme lütfunda bulunan koleksiyonerlere şükranlarımızı sunuyoruz. Çünkü klasik sanatseverlerinin bu tür sergilere çok ihtiyacı var. Normal şartlarda varlığından haberdar olma ve görme imkânımız olmayan yüzden fazla eserin bizimle buluşmasına katkı sağladılar. Sergilenen her eser, bizler için bir ders ve inceleme konusu. Sergiye birkaç defa gitmek lazım ki incelikleri ve detayları daha iyi anlayalım. Çünkü bu tür sergilere sanat severler kadar yeni yetişen sanatkârların da ihtiyacı var.
   </p>
   <p>
   </p>
   <p class="MsoNormal">
    Bilindiği gibi Hilye-i Şerif, tanıyan ve görenlerin tariflerinden yararlanarak Hz. Muhammed’in özelliklerini yazıyla anlatmadır. Bunlar içinde Hz. Ali’nin anlatımı en fazla kabul görmüş, 17. yüzyıl hattatlarından Hafız Osman (1642-1698) tarafından levha şeklinde yazılmaya başlamıştır. Bu bağlamda sergide âdeta Hilye-i Şerif’in tarihî süreçte geçirdiği tekâmülü görüyoruz. Hafız Osman’dan başlayarak (1668 tarihli ilk Hilye-i Şerif, Demet-Cengiz Çetindoğan koleksiyonunda) en genç hattatlardan Ferhad Kurlu (1976) ve Arda Çakmak’a (1977) kadar uzanan üç asırlık bir dönemi kapsamakta sergi. Bu arada, Osmanlı hat ekolünün en tanınmış hattatlarının Hilye-i Şerif kompozisyonlarını müşahede ettiğiniz gibi, her bir hattatın yazılarındaki değişim ve gelişime de şahit oluyorsunuz. Söz gelimi Hafız Osman’ın özel koleksiyonlar ve türbelerden gelen en az 5-6 Hilye-i Şerif’i var sergide. Bunlar muhtelif tarihlerde yazılmış. En erken tarihlisinin formatı, bugün bildiğimiz manadaki klasik kompozisyondan çok farklı. Eserlerine baktıkça Hafız Osman’ın nasıl Hafız Osman olduğunu takip etme şansına sahip oluyorsunuz.
   </p>
   <p>
   </p>
   <p class="MsoNormal">
    Bir diğer husus, Mahmud Celaleddin’in (Ö. 1829) Hilye-i Şerifleri… Neredeyse tamamı değerli koleksiyoner Erdoğan Demirören’e ait olan birbirinden müstesna 5-6 Hilye-i Şerif’i, onun da sanattaki ve kompozisyondaki arayışlarını takip etme fırsatını bize vermekte. Mahmud Celaleddin ile birlikte hanımı olan tanınmış kadın hattatlarımızdan Esma İbret’in de efendisinden geri kalmadığını görüyoruz
   </p>
   <p>
   </p>
   <p class="MsoNormal">
    Serginin özelliklerinden biri ise bu hat şaheserlerinin tezyinatlarında sergilenen tuhaflıklar. Bilindiği üzere hat sanatı zirveye 19. asırda ulaşmıştır ve bu sanatın gelişimi hâlen devam etmektedir. Bunun aksi olarak tezhip sanatı ise zirvesini 16. asırda yaşamış, devletteki Avrupalılaşma ile beraber klasik tezyinatlar yerini barok, rokoko ve ampir üsluplara bırakmıştır. Dolayısıyla sergilenen eserlerin yazıları ile tezyinatları aynı seviyede değildir. Klasik tarzın tam tersi olarak oldukça frapan ve göz alıcı renkler, alışılmışın dışında desen ve motiflerle kullanılmıştır. Fakat yazıların güzelliği ve birbiri ile uyumları sayesinde hatseverler bundan hiç hoşnutsuzluk duymamaktadır. Sergilenen eserler içinde 11 adet Hilye-i Şerif ile Kazasker Mustafa İzzet (1801-1876) ilk sırayı alıyor. Onu 9 Hilye-i Şerif ile Hasan Rıza (1849-1920), 6 Hilye-i Şerif ile Yahya Hilmi (1833-1907) takip ediyor.
   </p>
   <p>
   </p>
   <p class="MsoNormal">
    Bir tebrik de kuratörlerden Prof. Dr. Faruk Taşkale’ye eserlerin sergilenişi ve sunuşu için. Temennimiz, bu sergilerin muhtelif konularda devam etmesi. Acaba gelecek yıl Yıldız Holding ve Antik AŞ hangi özel sergi ile bizleri buluşturacak? Merakla beklemekteyiz.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31079-186-yilin-sergisini-kacirmayin.html), [web.archive.org (arşiv bağlantısı)](http://web.archive.org/web/20120203033102/http://www.aksiyon.com.tr:80/aksiyon/haber-31079-186-yilin-sergisini-kacirmayin.html)
