# Ortadoğu perspektifinden Türkiye’nin AB üyeliği

*Zeynep Dağı 2005.12.19*

<div>
 <p>
  <font>
   Türkiye'nin AB üyeliği ve bu süreçte yaşanan gelişmeler Ortadoğu kamuoyu tarafından dikkatle izleniyor. Türkiye'nin AB üyeliği bir yandan bölgesel istikrarın bir unsuru olarak ele alınırken öte yandan da uzun vadede Ortadoğu'da ABD ve İsrail'e karşı Avrupa dengesini yaratmanın bir gereği olarak değerlendiriliyor.
   <br/>
   <br/>
   Türkiye ve Ortadoğu ülkeleri arasında coğrafi yakınlığa rağmen, toplumsal algılamalarda kronik olarak bir 'ötekileştirme'nin varlığından söz edilebilir. Arap milliyetçiliğinin Osmanlı ve Türkiye üzerinden inşası ve Türkiye'nin Cumhuriyetle birlikte laik bir yönetime geçişi, bu toplumlarla olan geleneksel bağın kopuşunu hızlandırmıştır. Ardından Soğuk Savaş döneminde Türkiye'nin NATO'ya girişi, Özellikle İngiltere ve ABD'nin telkinleriyle Bağdat Paktı gibi bir oluşumun içinde yer alması ve İsrail'i tanıyan ilk Müslüman ülke olması, bölge ülkeleriyle ilişkileri gerginleştirmiştir. Türkiye, Ortadoğu toplumları nezdinde Batı ve İsrail'le sıkı işbirliği kuran ve 'laik' rejimiyle İslami kimliğinden uzaklaşan bir 'öteki' olarak algılanmıştır.
   <br>
    <br>
     Ancak son yıllarda, Ortadoğu kamuoyunda AB ile tam üyelik müzakerelerine başlayan Türkiye'ye yönelik artan bir ilgi ve destek görülmektedir. AB ile ilişkilerin seyri Türkiye'yi Ortadoğu'da 'yükselen değer' haline getirmektedir. Son dönemde Arap sermayesinin Türkiye'ye yapmaya çalıştığı açılım bunun somut bir göstergesidir.
     <br>
      <br>
       AB üyelik sürecinde Türk dış politikasında yaşanan dönüşümler, bölge kamuoyunun Türkiye'ye yönelik tutumunu ve algısını değiştirmesinde etkili olmaktadır. Örneğin, TBMM'nin Irak savaşı sırasında Amerikan kuvvetlerinin Türkiye'den geçişini ve konuşlandırılmasını reddetmesi, Barış Süreci'nin sekteye uğramasının ardından İsrail ile oluşan mesafeli ilişki oldukça önemli kırılmalardır. Ayrıca, Ankara'nın 'iyi komşuluk' politikası çerçevesinde Suriye, İran, Yunanistan ve Rusya ile işbirliğini geliştirmesi, Kıbrıs sorununda çözümden yana ağırlık koyması, bölgede oldukça olumlu karşılanmaktadır. Bu gelişmelere ek olarak, İslami kimliğiyle bilinen AK Parti'nin AB sürecinde Avrupa ile Müslüman Doğu arasında uzlaşı misyonu üstlenmesi de Ortadoğu gündemine Türkiye'yi taşımaktadır.
       <br>
        <br>
         Neden AB?
         <br/>
         <br/>
         Kolonyal bir tecrübe yaşayan Ortadoğu toplumları açısından 'Batı' tarihsel ve düşünsel bir sorundur. Kolonyal geçmişin mirası olan Filistin sorunu hâlâ çözülebilmiş değil. 11 Eylül sonrası Bush ve Şaron'un bölgeye yönelik çatışmacı politikaları, kamuoyunda derin öfkeye neden oluyor ve Batı karşıtlığını arttırıyor.
         <br/>
         <br/>
         Ancak Batı, Soğuk Savaş döneminde olduğu gibi tekil değil. AB'nin Şaron politikalarını açıkça eleştirmesi, Irak krizine diplomatik çözüm arayışları, AB ve ABD dış politikalarında farklılaşmayı göstermektedir. Trans-Atlantik ilişkilerdeki ayrışma, Ortadoğu'nun da Batı'yı tekil algılayan bakışını değiştirmesine neden olmaktadır. Arap ve Müslüman halklar ile 'Siyonist-Amerikan ittifakı'nın bölgedeki uzlaşmaz konumu, AB'yi bir çekim merkezi yapmaktadır. Ayrıca, AB'nin Türkiye üzerinden Ortadoğu'ya doğru genişleme olasılığı ve bölgede istikrarın ancak AB güvenlik alanına dahil olunarak sağlanacağı beklentisi, dikkatlerin Türkiye-AB ilişkilerine yönelmesine neden olmaktadır. Dolayısıyla, 'hangi Batı' sorusuna karşılık olarak ABD değil, 'yumuşak bir güç' olarak AB öne çıkmakta ve Ortadoğu toplumlarında Batı Avrupa ülkelerine ilişkin genel emperyalist kanı yumuşamaktadır.
         <br/>
         <br/>
         Avrupa'nın test zemini: 'Medeniyetler Buluşması'
         <br/>
         <br/>
         Türkiye'nin AB süreci, hem AB'ye hem de Türkiye'ye ilişkin Ortadoğu toplumlarında mevcut olan tarihsel önyargıların sorgulanmasını da beraberinde getiriyor.
         <br/>
         <br/>
         Türkiye'ye özel bir misyon yükleyen, Batı ve İslam arasında gerginlikleri giderici bir alternatif strateji olarak öne sürülen 'medeniyetler buluşması', Türk dış politikasını 'liberalleştiren' bir boyut taşımaktadır. Bu iddianın gerçekleşmesi, öncelikle Türkiye ve AB ilişkilerinde mesafe alınmasına, ardından da Türkiye'nin Ortadoğu ülkeleriyle ilişkilerini toplumsal, ekonomik ve siyasal zeminlerde zenginleştirmesine ve derinleştirmesine bağlıdır. Bu hedefe ise ancak AB, Türkiye ve Ortadoğu üçgeninde mevcut olan tarihsel 'öteki'leştirme sorununun aşılmasıyla ulaşılır. Tarihsel ve kültürel nedenlerle beslenen 'öteki'leştirmede en ciddi kırılma, AB'nin 3 Ekim'de Türkiye ile müzakerelere başlamasıdır.
         <br/>
         <br/>
         AB projesinin ülkelerin yapısal dönüşümüne verdiği desteğin Türkiye özelinde bölgede dikkatle izlenmesi oldukça önemli bir ayrıntıdır. Türkiye'nin AB üyeliğinin bir gereği olarak devleti yeniden yapılandırma ve demokratikleşme siyaseti izlemesi 'teslimiyetçi' bir yaklaşım olarak nitelendirilmemektedir. Aksine, modern siyasal değerlerle İslamı uyumlaştırma çabasında ve demokratikleşme tartışmalarında Türkiye önemli bir referans kaynağı ve model olarak belirginleşmektedir. Sonuçta, AB üyeliğinin bir gereği olan demokratikleşme bölgede negatif olarak algılanmamakta, Türkiye'nin Batılılaşmasını Ortadoğu'dan/İslam'dan bir kopuş olarak gören anlayış çözülmektedir. Bu kırılma, Türkiye'nin Batılılaşma sürecinde yaşadığı tarihsel tecrübeyi onlar açısından ilk kez anlamlı kılmakta ve Türkiye'yi sadece ekonomik değil siyasi açıdan da bir çekim merkezi yapmaktadır. Dolayısıyla, Türkiye'nin Avrupalılaşma sürecinin bölge ülkeleri için tehdit değil, aksine bir istikrar kaynağı olduğu anlaşılmaktadır. Bu karşılıklı anlayış ortamı Türkiye ve Ortadoğu arasında rasyonel bir diyalog ve işbirliği için zemin oluşturabilecektir.
         <br/>
         <br/>
         Bölgede 'medeniyetler buluşması' söylemi paralelinde bir uzlaşı ve değişim arzusu güçlü olmakla birlikte, AB'nin Türkiye ile müzakere sürecinde Batı'nın geleneksel emperyalist kodlarına mı, yoksa aydınlanma geleneğine mi sadık kalacağı merak edilmektedir. Bölge ülkeleri AB'nin Türkiye'ye yönelik tutumunu izleyerek 'İslam/Batı' ayrışması konusunda Avrupa'nın yerini saptayıcı gözlemler yapmaktadırlar. Bu bağlamda, Avrupa'nın Türkiye'ye vereceği cevabın kendilerine yönelik bir mesaj içereceği beklentisi güçlüdür. AB'de bazı grupların tarihteki Türk imajını İslam fobisiyle birleştirerek Türkiye'yi 'öteki'leştirmesi ve AB üyeliğine karşı olmaları, Ortadoğu kamuoyunda tepkiye neden olmaktadır. 1963'te Ankara Anlaşması ile söz verilen Türkiye'nin dinsel nedenlerle dışlanması durumunda, İslam'la Avrupa'nın kalıcı ve yapısal bir şekilde birbirlerinden ayrılmış olacağı vurgulanmaktadır. Dolayısıyla, AB'ye üyelik tartışmalarında dinsel ve kültürel faktörlerin, ekonomik ve siyasi kriterlerin önüne geçmesi, bölge halkıyla Türkiye arasında dinsel ve kültürel ortak paydayı görünür kılmaktadır. Bu faktörlerin süreci belirleme gücü, Ortadoğu kamuoyunu konuya taraf yapmakta ve Türkiye'nin 'Avrupalılaşmasına' destek verilmesine yol açmaktadır. Dolayısıyla, Avrupa Türkiye'ye vereceği 'evet' cevabı ile, kendi içindeki 'öteki'leştirmeye son vermekle kalmayacak, aynı zamanda Ortadoğu'ya Batı'nın İslama bakışı, Batılı değerlerin evrenselliği ve Batı'nın güvenirliliği konusunda güvenceler vermiş olacaktır. Bir başka ifadeyle, Türkiye'nin Avrupa'daki varlığı, gerçekte, hem Türkiye'nin hem de Batı ve Batılı değerlerin Ortadoğu ülkeleriyle arasındaki mesafeyi kısaltacaktır.
         <br/>
         <br/>
         Sonuç olarak, Türkiye'nin AB üyeliği ve bu süreçte yaşanan gelişmeler Ortadoğu kamuoyu tarafından dikkatle izlenmektedir. Türkiye'nin AB üyeliği bir yandan bölgesel istikrarın bir unsuru olarak ele alınırken öte yandan da uzun vadede Ortadoğu'da ABD ve İsrail'e karşı Avrupa dengesini yaratmanın bir gereği olarak değerlendirilmektedir. Özellikle 11 Eylül sonrası ABD'nin Ortadoğu bölgesine yönelik politikalarından duyulan rahatsızlık AB'ye ilişkin algıları olumlulaştırmakta, bu da Türkiye'nin AB'ye üyelik sürecine olan ilgiyi artırmaktadır. Türkiye özelinde AB'nin Ortadoğu'ya genişlemesi durumunda, AB Avrupası'nın geçmişte olduğu gibi Arap coğrafyasına istilacı olarak değil, bir denge unsuru olarak gelmesi gerektiği belirtilmektedir. Ayrıca, Türkiye-AB ilişkilerinde önemli bir boyut olarak belirginleşmeye başlayan 'medeniyetler ittifakı' söylemi, Ortadoğu kamuoyunun da dikkatini çekmekte ve Türkiye'nin yanında yer almalarını sağlamaktadır.
         <br/>
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2029 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23048), [web.archive.org (arşiv bağlantısı)](http://web.archive.org/web/20070626200633/http://www.aksiyon.com.tr:80/yazdir.php?id=23048)
