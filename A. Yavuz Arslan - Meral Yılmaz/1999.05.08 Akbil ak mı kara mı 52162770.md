# Akbil: ak mı, kara mı?

*A. Yavuz Arslan - Meral Yılmaz 1999.05.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Herşey Belediye'nin Belbim şirketinde çalışan elektronik mühendisi Muzaffer Kılıç'ın zimmetine 1 milyar 200 milyon lira geçirdiği iddiasıyla hakkında soruşturma açılmasıyla başladı.
  </font>
 </div>
 <div id="newsText">
  <font class="detail-text">
   Büyükşehir Belediye Meclisi'nin olayla ilgili inceleme başlatması üzerine Kılıç'ın Üsküdar Başsavcılığı'na gidip "akıllı bilet" olarak bilinen Akbil uygulaması hakkında birtakım iddialar ortaya atmasıyla, son yılların en ilginç yolsuzluk tartışmasının da önü açılmış oluyordu.
   <br/>
   <br/>
   Üsküdar Savcısı sürdürdüğü soruşturmanın sonunda 27 Ekim 1997 tarihinde belediye yetkililerinin değil, iddia sahibi mühendisin yolsuzluk yaptığına karar verdi ve Üsküdar 3. Asliye Ceza Mahkemesinde 'emniyeti suiistimal suretiyle zimmet' suçlamasıyla yargılama başladı.
   <br/>
   <br/>
   Belediye'nin mühendis Muzaffer Kılıç ile arasında dava sürerken İTÜ İnşaat Fakültesi'nden Prof. Dr. Berk Üstündağ, akıllı bilet projesi üzerinde hak iddia ederek Belediye ile mahkemelik olmuş, 9. Asliye Ticaret Mahkemesi'nde dava açılmıştı. Aynı profesör, belediye ile olan bu ihtilafları sebebiyle Sarıyer Adliyesi'ne gidip yine akıllı biletle ilgili çeşitli ihbarlarda bulundu. Sarıyer Savcısı da 16 Şubat 1999 tarihinde soruşturma başlattı.
   <br/>
   <br/>
   Gerekçe belli değil
   <br/>
   <br/>
   İş bu kadarla da kalmamıştı. CHP İstanbul İl Başkanı Mehmet Bölük, 13 Nisan'da düzenlediği basın toplantısının ardından İstanbul Adliyesi'ne gidip yine bu iddiaları tekrarlayarak R. Tayyip Erdoğan ve Ali Müfit Gürtuna hakkında suç duyurusunda bulundu. Cumhuriyet Savcısı, 14 Nisan'da olayı inceleyip takipsizlik kararı verdi. CHP İl Başkanı'nın Belbim yöneticileri ile ilgili iddialarını ise Üsküdar Adliyesi'ne havale etti. Sarıyer Savcısı'nın sürdürdüğü soruşturma ise, günlerce süren gözaltılara neden oldu. Fakat Akbil dosyasının birden bire nitelik değiştirip İstanbul Büyükşehir Belediyesi'nin neredeyse tamamını içine alan bir operasyona nasıl dönüştüğünün 'hukuki gerekçesi' bir türlü anlaşılamadı.
   <br/>
   <br/>
   Sarıyer ve İstanbul DGM savcıları tarafından verilen talimatla, 27 Nisan tarihinde başlatılan operasyonlarda Büyükşehir Belediyesi'ne bağlı İGDAŞ, BELBİM, İSTAÇ ve İSTANBUL ULAŞIM A.Ş müdür ve çalışanlarından şu ana kadar 77 kişi gözaltına alındı. Yalnız Belediye değil, Belediye ile iş yapan Albayraklar gibi firmaların sahip ve yöneticileri de gözaltına alınanlar arasında yer aldılar. Emniyet, soruşturma çerçevesinde, İstanbul Barosu Başkanı Yücel Sayman'ın bile tepkisini çekecek bir şekilde 'herkes'i topladı. Öyle ki kimliklere bakılarak soyadı "Albayrak" olan herkes götürülürken, tesadüfen şirkette bulunan Metin Yerlikaya isimli bir müteahhit de Emniyete alındı. Sorgulama esnasında durum fark edildi ancak basına yolsuzluk yapan müteahhit olarak çıkmaktan kurtulamadı. Polisin özel şirketlere ait 413 klasör belgeyi tutanaksız ve mühürlenmeden alması ise bir başka problem. Çünkü üzerinde her türlü müdahale yapmak mümkün.
   <br/>
   <br/>
   Soruşturma aşamasındaki garipliklere tepki gösteren R. Tayyip Erdoğan'ın avukatı Münci İnci ise, "Suçun DGM kapsamında olup olmadığına savcılığın karar vermesi lazımdır. Ama DGM savcısı bu dosyamızda da doğrudan müdahale etmemiş, polisin inisiyatifine bırakmıştır. Diyelim ki naylon fatura tanzim edilmiş, vergi kaçırılmıştır, bunun mercii Defterdarlıktır. Veya yüzde yüz münderecatı sahte bir fatura tanzim edilmiştir, bunun mercii de DGM değil, İstanbul adliyeleridir. Ticari davalardır bunlar. Bu belediye şirketlerinin hiçbirinde Erdoğan, yönetim kurulu üyesi değildir. Bu şirketlerden dolayı sorumluluğunun hukuki açıdan düşünülebilmesi için dahi en azından yönetim kurulu üyesi olması lazım" diyor. Dosyadaki gariplikler bir yana Belediye Başkanı Ali Müfit Gürtuna'nın konuyla ilgili olarak,"Bu iftiralara karşı da hukuki yollardan hak aranacak" şeklindeki açıklaması da dikkat çekici.
   <br/>
   <br/>
   İddialar ortada, sanıklar serbest
   <br/>
   <br/>
   Büyükşehir Belediyesi ile ilgili basında her gün farklı iddialar yer alırken operasyonun başından bu yana hiçbir açıklama yapmayan Emniyet, sanıklar DGM'ye sevk edildikten sonra yaptığı açıklamada, trilyonlarca lira naylon fatura, kaşeler, üç kişinin evinde kaynağı belirsiz 1 milyon 84 bin 650 dolar, 290 bin Alman Markı ve 10 bin Hollanda Guldeni ele geçirildiğini belirtti. Belediyedeki yolsuzluk iddiaları ile ilgili gözaltına alınan ve "Cürüm işlemek için teşekkül oluşturmak ve bu teşekkül vasıtasıyla kamuyu zarara uğratmak" iddiasıyla DGM'ye sevkedilen 77 sanık ise serbest bırakıldı. İGDAŞ Genel Müdürü Fuat Şengül, BELBİM Genel Müdürü Ahmet Rıfat Kozakoğlu, Lonca Şirketler Grubu Yönetim Kurulu Başkanı Ahmet Hamdi Pınarcık'ın da aralarında bulunduğu sanıklar hakkında dava bile açılmaya gerek görülmedi. Büyükşehir Belediyesi İştirak Dairesi Başkanı Necmi Kadıoğlu, FP'den milletvekili adayı ve Erdoğan'ın danışmanı Harun Karaca ile Ahmet Ergün yolsuzluk iddialarında halen kilit isimler olarak adlandırılıyor ve Almanya'da oldukları sanılıyor.
   <br/>
   <br/>
   İstanbul Büyükşehir Belediyesi ile ilgili ortaya atılan yolsuzluk iddialarında isimleri ön plana çıkan ve Emniyetin bir süre gözaltında tuttuğu Albayrak kardeşler, iddialar ile ilgili tazminat davası açacaklarını söylüyorlar. İddiaların hayal mahsulü olduğunu söyleyen Yönetim Kurulu Başkanı Mustafa Albayrak, mahkemeye sevk edilmeden serbest kalmalarının da bunun bir kanıtı olduğunu vurguluyor. Albayrak Şirketler Grubu'nun 1982 yılından bu yana pek çok alanda ticari faaliyet gösterdiğini kaydeden Mustafa Albayrak, "Biz basında iddia edildiği gibi Refahlı Belediye iş başına gelmeden çok önce, 1982 yılında otobüslerimizle servis hizmeti başlattık. 1250 konutluk bir toplu konut projesine imza attık" diyor. Mustafa Albayrak, kuruluş olarak SHP'li başkan Nurettin Sözen döneminde de ihaleler aldıklarını, her türlü denetime açık olduklarını söylüyor ve ekliyor; "İstanbul Belediyesi ile her zihniyetten firma iş yapıyor. Bu firmaların sadece %2'lik bir bölümü Fazilet zihniyetinde. Ama Emniyette sadece biz sorgulandık. Kamuoyunda yanlış anlaşılır korkusu ile Belediye bugüne kadar firmamızın kazandığı yaklaşık 10 ihaleyi iptal etmiştir."
   <br/>
   <br/>
   Akbilde 'akılsızlık' var mı?
   <br/>
   <br/>
   Akbil, kolay kullanımı sebebiyle İstanbul genelinde çok kullanılan bir sistem. İstanbul Büyükşehir Beledeyisi'nin tüm birimlerini kapsayan soruşturmaların başlangıcı ise sistemdeki soru işaretlerinden çıktı. İddialara göre; sistemde toplanan paralar kayıtsız olarak Belediye havuzunda toplanıyordu ve Akbil uygulamasının başlangıcından itibaren İETT gelirleri yüzde 40 oranında azalmıştı. CHP İstanbul İl Başkanı Mehmet Bölük'ün de şova dönüştürdüğü sahte Akbil makinesi tartışması halen sürerken bir çok elektronik mühendisi sistemin istismara açık olduğunu söylüyor. Eletra Teknoloji Danışmanlık şirketinin kurucusu Elektronik Mühendisi Alper Demir Akbil sisteminde elektronik ortamda belgesiz muhasebe düzeninin sürdürüldüğünü, bu sebeple sistemin suiistimale müsait olduğunu iddia ediyor. Elektronikçiler dünya genelinde yaygın olan ve para havuzunun bankalar aracılığı ile oluşturulduğu akıllı kart sistemine geçilmesi gerektiğini savunuyorlar.
   <br/>
   <br/>
   İstanbul Büyükşehir Belediyesi'ndeki yolsuzluk iddiaları hergün farklı bir boyuta taşınıyor. İddiaların sahibi CHP İl Başkanı Mehmet Bölük ve medya 'bombardımana' devam ediyor. Dosyayı takip eden savcılar sanıklar hakkında dava açmaya bile gerek görmeden hepsini serbest bıraktı. Gözaltına alınan sanıklar ve Büyükşehir Belediyesi medyayı yanlı haberler için mahkemeye veriyor. Şimdiden sonra ne olacağına gelince: Dosya DGM kapsamından çıktı. Karşılıksız paralar ve naylon faturalarla ilgili dava açılabilir, ancak bu da yerel mahkemelerde bakılır ve oldukça da uzun sürer. Gelişen olaylarda 'bir garip yolsuzluk hikayesi' olarak arşivlerdeki yerini almış oluyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=5036), [web.archive.org (arşiv bağlantısı)](http://web.archive.org/web/20121022125122/http://www.aksiyon.com.tr:80/aksiyon/newsDetail_getNewsById.action?newsId=5036)
