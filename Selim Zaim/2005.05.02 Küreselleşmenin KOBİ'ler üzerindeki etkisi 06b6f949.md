# Küreselleşmenin KOBİ’ler üzerindeki etkisi

*Selim Zaim 2005.05.02*

<div>
 <p>
  <font>
   Türkiye’deki küçük ve orta boy işletmelerin büyük bir bölümü düşük verimlilik, düşük kalite ve düşük performans kıskacında bulunuyor. Burada atılacak ilk adım, firmaları içinde bulundukları durumdan kurtaracak yöntemleri belirlemek olabilir.
   <br/>
   <br/>
   Örneğin, geleneksel üretim yöntemleriyle rekabet şansı az olan firmaların yüksek katma değerli ürünlere yönelmesi teşvik edilebilir.
   <br>
    <br>
     Günümüzün hızla değişen ve artan rekabet koşullarında klasik rekabet kavramının yanında küresel rekabet kavramı ortaya çıkmıştır. Küresel rekabet firmalar arasındaki basit rekabetin dışında bir oluşumdur. Küresel rekabette eğitim sistemi, teknolojik altyapı, işçi-işveren ilişkileri, kamu-özel sektör ilişkileri, iktisat politikaları ve finansal sistemin durumu iç içe geçmektedir. Bu nedenle, yeni rekabet veya küresel rekabet ortamında, sadece firmalar değil aynı zamanda hükümetler de giderek önemli bir rol oynamaya başlamışlardır. Hükümetlerin, ülke düzeyinde rekabet gücünü artırması gerekmektedir.
     <br>
      <br>
       Bir ülkede, ülke düzeyinde rekabet gücü sağlayacak bir ortam oluşturulmamış ise erişilecek sektörel rekabet gücü de sınırlı olmakta ve korunmasında güçlükler ortaya çıkmaktadır. Çünkü uluslararası rekabet ortamlarında, firmaların tekil, dinamik, rekabetçi yapıları ve yönetim stratejileri, rekabet şanslarını artırmakta yeterli olamamaktadır. Bunun için firmaların mutlaka içinde yaşadıkları ulusal ortamın gücünden kuvvet almaları gerekmektedir.
       <br>
        <br>
         KOBİ’ler büyüklük, mevki, sermaye yatırımı, bölgesel yaygınlık ve özellikle istihdam artırıcı özelliği nedeniyle küresel anlamda ekonomik gelişmeyi iten bir güç olarak görülmektedir. Tüm dünyada 350 milyon civarında her ölçekte işletme olup bu sayının yüzde 90’ı KOBİ tanımına girmekte ve KOBİ’ler 2 milyar insana iş imkanı sağlamaktadır. Avrupa Birliği (AB) ülkelerinde işletmelerin yüzde 96’sı KOBİ’ler olup, istihdamın yüzde 40-80’i ve gayri safi hasılanın yüzde 30-70’ini, bu işletmeler oluşturmaktadır. AB’de KOBİ’ler teknolojik gelişmenin öncüsü durumundadırlar. Türkiye’de ise işletmelerin yüzde 98’ini oluşturan KOBİ’ler istihdamın yüzde 65’ini, yatırımların yüzde 28’ini, üretimin yüzde 40’ını, ihracatın yüzde 85’ini ve katma değerin yüzde 35’ini sağlamaktadır.
         <br/>
         <br/>
         Yukarıdaki rakamlarda görüldüğü gibi Türkiye’de ihracatın büyük bir oranının KOBİ’ler tarafından gerçekleştirilmiş olmasına karşın katma değerin ise sadece küçük bir oranı KOBİ’ler tarafından sağlanmaktadır. Burada amaç katma değeri yüksek, kaliteli ve farklı ürünlerin üretilmesi yoluyla kârlılığın ve verimliliğin, dolayısıyla rekabet gücünün artırılmasıdır. Şu anda Türkiye’de bulunan küçük ve orta boy işletmelerin büyük bir çoğunluğu düşük verimlilik, düşük kalite ve düşük performans kıskacında bulunmaktadır. Bu durumda ise dışardan gelecek olan tehditlere karşı işletmeler son derece zayıf kalmakta ve bu durumdan çok fazla etkilenmektedirler. Burada ilk atılarak adım bu firmaları bu kıskaçtan çıkartacak yöntemlerin belirlenerek KOBİ’leri yüksek kalite, yüksek performans ve yüksek verimlilik noktasına taşımaktır.
         <br/>
         <br/>
         Günümüzde Türkiye’de bulunan KOBİ’ler geleneksel üretim yöntemleri ile Türkiye pazarı için üretim yapmakla beraber aynı zamanda başta AB ülkeleri olmak üzere birçok yabancı firma ile düşük katma değerli ürünler ve sadece fiyat ve kalite stratejisi kullanarak rekabet etmeye çalışmaktadırlar. Bu yukarda ifade edilmiş olduğu gibi Türkiye’deki KOBİ’lerin içinde bulundukları bir açmazdır. Bu açmazdan çıkış yolu yüksek katma değerli ürün ortaya koymaktır. Bu ürünleri üretebilmek için de özgün ve farklı olmak gerekmektedir. Araştırma ve geliştirme faaliyetlerine ağırlık vererek teknolojik değişimi sağlamak, özgün tasarımla farklılaşmak yani tüketicinin ihtiyacı temel alınarak katma değeri yüksek ürünler üretmek, elektronik pazar yerleri oluşturmak, stratejik ortaklıklar kurmak, markalaşma ve yüksek katma değer oluşturmaktır. Firmaların pazar ekonomisinden yeni küresel ekonomiye geçişte kalite, verimlilik gibi temel kavramları oluşturduktan sonra yukarda ifade edilen şekilde değer ve özgün tasarım üzerinde odaklanması gerekmektedir. Küresel bir marka ile yüksek ve farklı bir değer yaratmak, değerleri kontrol edebilecek bir marka oluşturmak ve firmanın üretim sistemini yeni küresel ekonomi ve rekabet koşullarına uygun olarak yeniden yapılandırmak gerekmektedir.
         <br/>
         <br/>
         KOBİ’lerin bu değişimi gerçekleştirebilmesi ve küresel rekabete ayak uydurabilmeleri için güçlü ve geliştirmeye açık alanlarının çok iyi tespit edilmesi gerekmektedir. Öncelikle KOBİ’ler yönetim kademesinin az olması nedeniyle esnek ve dinamik yönetim yapılarına sahip olmaktadırlar. Bu durum KOBİ’lerin en büyük avantajı olarak görülmektedir. KOBİ’ler ayrıca talep değişikliklerine karşı daha esnek davranabilmektedirler. KOBİ’lerin avantajlarının yanında desteklenmesi gereken yanları da bulunmaktadır. KOBİ’ler çoğunlukla sınırlı sermayeye sahip, kredi sağlamada güçlüklerle karşılaşan ve teşviklerden ve diğer finansman araçlarından yararlanamayan işletmelerdir. Yurt içi ve dışı teknolojik gelişmeleri çok yakından takip edememektedirler. Kalifiye personel çalıştırmakta ve bunları uzun süre bünyelerinde istihdam etmekte zorluk yaşamaktadırlar. KOBİ’ler üretimi artırarak maliyeti düşürmede zorlanmakta ve hammadde ve ara mal sağlamada zorluklarla karşılaşmaktadırlar. KOBİ’ler reklam, satış sonrası hizmetler, kredili satışlar vb. pazarlama araçlarından da yeterince yararlanamamaktadırlar.
         <br/>
         <br/>
         Günümüzde KOBİ’lerin etkin ve verimli çalışması için bürokratik engelleri kaldırmak, sermaye artırıcı ortamı yaratmak veya kolaylıklar sağlamak, yeni teknolojileri kullanmalarını teşvik etmek gibi desteklerin yanında, Küçük ve Orta Ölçekli Sanayi Geliştirme Başkanlığı (KOSGEP) tarafından KOBİ’lerin fuarlara katılması teşvik edilmektedir. Ayrıca gene KOSGEP tarafından eğitim desteği, kalifiye eleman istihdamı desteği, AR-GE desteği, dış pazarlara açılma konusunda destekler verilmektedir. Bunların yanında, tek bir finans kurumu ile uzun vadeli bir ilişkiye girmek KOBİ’lere tavsiye edilen bir diğer husustur.
         <br/>
         <br/>
         KOBİ’lerin rekabet yeteneği kazanabilmeleri ve dünya piyasalarına açılabilmeleri için bir yandan sektörel ve işletme bazında gelişme sağlamaları diğer yandan ise makro dengesizliklerin giderilmesi için çaba sarf edilmesi gerekmektedir.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1345 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21086), [web.archive.org (arşiv bağlantısı)](http://web.archive.org/web/20051227202358/http://www.aksiyon.com.tr:80/yazdir.php?id=21086)
