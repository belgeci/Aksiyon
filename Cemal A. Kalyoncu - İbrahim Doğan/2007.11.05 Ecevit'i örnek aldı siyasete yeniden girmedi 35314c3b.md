# Ecevit'i örnek aldı, siyasete yeniden girmedi

*Cemal A. Kalyoncu - İbrahim Doğan 2007.11.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Solda birleşmeyi sağlayacak kişi olarak ismi son zamanlara kadar hep gündeme gelen Kürümoğulları ailesinden Erdal İnönü, Ecevit gibi olmamak için siyasete yeniden girmemiş.
  </font>
 </div>
 <div id="newsText">
  <font class="detail-text">
   ‘Erdal İnönü’nün sağlık durumu iyiye gidiyor.’ İnönü’yü son ziyaret eden kişilerden Hikmet Çetin, Onur Kumbaracıbaşı ve Mustafa Sarıgül bu haberi Türkiye’ye ulaştırdığında tarih 28 Ekim 2007’ydi. Aradan 48 saat geçti, bir başka haber daha ulaştı Houston’dan Türkiye’ye, ‘Erdal İnönü, 30 Ekim tarihinde hayata gözlerini yumdu’ diye.
   <br/>
   <br/>
   Hayat böyle bir şey işte…
   <br/>
   <br/>
   Ve hayat böyle bir şey dedirtecek bir açıklama da Erdal İnönü’nün, Bülent Ecevit’in vefatı üzerine verdiği beyanattan: “Çok üzüldüm, ülkemizin siyaseti için büyük bir kayıp. Türkiye’de kararlı bir siyaset adamıydı rahmetli Ecevit.”
   <br/>
   <br/>
   Bugün aynı tür açıklamalar Erdal İnönü için yapılıyor.
   <br/>
   <br/>
   Bir alıntı daha yapalım. 12 Nisan 2006 tarihli Sabah gazetesinde yazılmış, Mehmet Barlas tarafından: “Bazı toplumlarda insanların değeri, onlar ancak hayata gözlerini yumduktan sonra bilinir. Özellikle siyaset mesleğinde, insanlar yaşadıkları sürece diğer politikacılar için potansiyel rakiptirler. Belki bu nedenle ‘Politikacılar ölmeden devlet adamı olmazlar’ gibi bir özdeyiş üretilmiştir.”
   <br/>
   <br/>
   EVİNİZDEKİ SESLERDEN BİR ŞEYLER KALMIŞTIR
   <br/>
   <br/>
   Erdal İnönü, 1983’te zorla siyasete itilmiş bir isim. İşadamı İbrahim Cevahir, bir gazeteciye verdiği röportajda bunun ipuçlarını veriyor zaten: “Orhan Keçeli’den telefonunu alıp aradım, ‘Seninle bir şeyler konuşmak istiyorum’ dedim. ‘Ne konuşacaksınız benimle’ dedi. ‘Biz adam yemeyiz, benim adım İbrahim Cevahir, sor kime istersen’ dedim. Sormuş, yemek buluşmamıza tam zamanında geldi. Lafa direkt girdim; ‘Erdal Bey, İnönü soyadı tarihte iyi bir yer almıştır. Tarihe gömülmeden bu soyadını Türkiye’de yaşatman lazım’ dedim. ‘Ben politikayı hiç düşünmedim’ dedi. ‘Sizin evde çıkan seslerden bir şeyler kalmıştır hafızanda, o da sana yeter’ dedim.”
   <br/>
   <br/>
   İnönü, o gün Cevahir’in tüm çabalarına rağmen kabul etmez siyasete girmeyi. Ancak birkaç gün sonra Cevahir’i ziyaret eder. Orada da siyasete girmeyi önce kabul eder, aradan bir iki gün geçince de yine vazgeçer. Erdal İnönü’nün siyasete girmesi konusunda eşi Sevinç Hanım da hiç istekli olmamıştır; bir de tabii babası İsmet İnönü: “Babam ‘Aileden bir siyasetçi yeter. Şimdi memlekete âlimler, sanatçılar lazım’ demişti.” Ayrıca, 12 Eylül idaresi partileri kapatmış, solda bir boşluk doğmuştu. Buna rağmen Bülent Ecevit de yeni parti kurulmasını istemiyordu.
   <br/>
   <br/>
   Bütün bu unsurlara rağmen Erdal İnönü siyasete girdiği 1983 yılında 57 yaşındaydı. Yani AK Parti’nin milletvekilliği yaşına koyduğu 65 sınırına çok yaklaşmıştı.
   <br/>
   <br/>
   İNÖNÜ’NÜN OĞLUNA MGK VETOSU
   <br/>
   <br/>
   İnönü, her şeye rağmen 18 Mayıs 1983’te yaptığı “siyasi hayattan ve görevden kaçamayacağı” açıklamasıyla siyaset teklifini kabul etmişti. Bunun üzerine 26 Mayıs’ta İnönü’nün liderliğinde Sosyal Demokrat Parti (SODEP) kuruldu. Partinin başında o bulunuyordu. Diğer kurucular Cahit Külebi, Türkan Akyol, Cahit Talas, Erhan İşit, Erol Köse, şimdilerde Hürriyet’in başyazarı olan Oktay Ekşi, Refet Tüzün, İsmail Hakkı Birler, Cevdet Selvi ve Vecdi Çapa isimlerinden oluşuyordu. İnönü, hesapta olmayan bir engele daha takılacaktı. 12 Eylül’ün ünlü ‘beşli’si 23 Haziran’da, aralarında Erdal İnönü isminin de bulunduğu SODEP’in 21 kurucusunu veto edecekti. Türkiye Cumhuriyeti’ni kuran ekipten İsmet İnönü’nün oğlu bile veto ediliyordu MGK tarafından.
   <br/>
   <br/>
   SODEP, 3 Kasım 1985’te kendini feshederek Halkçı Parti ile birleşti. SHP böyle doğdu. İnönü de seçildiği genel başkanlık koltuğunu, parti içindeki hizip ve başkanlık mücadelelerine rağmen 1993 senesine kadar korudu.
   <br/>
   <br/>
   1986’daki ara seçimlerde İzmir’den Meclis’e adımını atan İnönü, 1987 ve 1991 genel seçimlerinde de aynı ili temsilen Meclis’te yerini aldı. Turgut Özal’ın cumhurbaşkanı olmasıyla siyasetin aktörlerinde bir sıra oynama oldu. ANAP’ın başındaki Mesut Yılmaz’ın erken seçim kararı, Süleyman Demirel’li DYP ve Erdal İnönü’lü SHP’ye yarayınca, Demirel-İnönü koalisyon hükümeti kuruldu. İnönü, kabinede hem başbakan yardımcısı hem de devlet bakanlığı görevlerini üstlendi. 1993’te, Demirel’le birlikte ADD’nin kurulmasını sağlayan İnönü’nün, bu dönemde başını üç hadise ağrıttı. 1991 yılındaki seçimlere giremeyen HEP’in (Halkın Emek Partisi) adaylarına SHP’nin kapılarını açması, bunlardan ilkiydi. Sivas olayları ve İSKİ skandalı, tarihin de unutmadığı olaylar arasında yerini çoktan almıştı bile.
   <br/>
   <br/>
   Geçmiş dönemlerdeki koalisyonlardan fayda bulamamış bir Türkiye, bu dönemde de başarılı bir süreç geçirmemişti.
   <br/>
   <br/>
   İnönü, Demirel’in cumhurbaşkanı olmasıyla Tansu Çiller’le de koalisyon ortağı olarak yoluna devam etti.
   <br/>
   <br/>
   SİYASETE NOKTA KOYMA ERDEMİ
   <br/>
   <br/>
   Fakat bu dönemde İnönü’nün takdire şayan bir girişimi vardı. Siyasete kıyısından köşesinden bulaşanların kendilerini bir daha bu arenadan geri çekemediği, siyasi temsilciliğin hanedan gibi, babadan oğula, hatta toruna sirayet ettiği Türkiye’de Erdal İnönü, 1993 yılında, zor olanı yaptı ve koltuk sevdalısı olmadığını ortaya koydu. O yıl, doğum günü olan 6 Haziran’da ‘10 yıl yeter’ diyerek parti genel başkanlığından ayrıldı.
   <br/>
   <br/>
   1992 senesinde CHP’nin yeniden açılması ile başlayan sürecin sonunda SHP de bu partiyle birleşince, İnönü de Dışişleri Bakanlığı görevini üstlendi. Ardından da politikadan elini eteğini çekti. Ve sonraki yıllarda, solun parçalanmış hali karşısında İnönü ismi akla ilk gelenlerden olmasına rağmen, onu, solda ‘tutkal’ gibi görmek isteyenler bir daha da emellerine ulaşamadı.
   <br/>
   <br/>
   Tanışıklıkları 1956’da İnönü’nün öğrencisi olmasıyla başlayan Prof. Dr. Cengiz Yalçın, bu hususta bir hatırasını anlatarak, Erdal Bey’in sonraki yıllarda siyasete neden uzak kaldığına şöyle açıklık getiriyor: “TÜBA İstanbul’da bir toplantı tertip etti. Bu toplantıda konuşmacı olarak Erdal İnönü, ben ve TÜBİTAK’ın o zamanki başkanı Namık Kemal Pak vardık. Toplantı bitti, benim tanımadığım, fakat Erdal Bey’i çok yakından tanıyan, siyasetçi olarak gözlediğim üç-beş kişi geldi. Erdal Bey’in siyasete ikinci defa girmesi için baskı yapıyorlardı. Erdal Bey dedi ki ‘Ben siyasete girerken Prof. Yalçın’a sormuştum. Şimdi girip girmeyeceğimi yine ona soracağım.’ Böylece konuşmak istemediğini anladılar. Onlar gidince de ‘Bu yaştan sonra siyasete girersem Ecevit gibi olurum belki’ dedi. Yaşlandı. Ecevit çok saygın bir kişiydi. Erdal Bey kendisini çok iyi bildiği için bir daha siyasete girmedi.”
   <br/>
   <br/>
   BAYKAL İLE ÇOK ZOR ANLAR YAŞADI
   <br/>
   <br/>
   Prof. Dr. Yalçın, İnönü’nün, siyaseti, problemleri çözen bir araç olarak gördüğünü, dolayısıyla partinin başarısının onun için önemli olmadığını da anlatıyor: “Deniz Baykal, siyaseti tıkamakla suçlamıştır onu. Ama siyaseti kimin tıkadığı ortaya çıkmıştır. Erdal Bey’in Deniz Baykal ile ilişkisinde çok zor zamanlar yaşadığı izlenimini aldım.”
   <br/>
   <br/>
   Parti çalışmalarından bunalıp birçok defa istifa etmişti İnönü. SHP’de Parti Meclisi üyesi Fuat Atalay da bu konuda bir sürü anısının olduğundan bahsediyordu.
   <br/>
   <br/>
   Hazır siyasetten bahsediyorken Erdal İnönü’nün üniversite yıllarındaki tutumuna da bir bakmak gerekiyor. Zira, onun tutumu YÖK’ün günümüzdeki tutumuyla karşılaştırıldığında çıkarılacak dersler barındırıyordu içinde: “Hiçbir zaman siyaset konuşmadı. Öğrenciler ve asistanlarla siyaset konuşmamaya özen gösterdiğine tanık olmuşumdur. Bilimsel kurumlara siyasetin bulaştırılmasındaki tehlikelerin neler olduğunu, daha sonraları bu tehlikeleri yaşayarak öğrenmişimdir.”
   <br/>
   <br/>
   Onun için cumhurbaşkanlığı seçimi öncesinde kendisine yöneltilen suallere de manalı cevaplar vermiştir İnönü: “Siyasi demeç vermiyorum. Sadece olanları izliyorum. Güncel konular hakkında konuşmuyorum. Bu siyaset oluyor.”
   <br/>
   <br/>
   KÜRÜMOĞULLARI AİLESİ
   <br/>
   <br/>
   İnönü’nün siyasete en azından bir ‘gülümseme’ getirdiği konusunda herkes hemfikirdi. SHP’den çalışma arkadaşlarından Fuat Atalay, fizikçi olmasının kazandırdığı sağlam mantık yürütmeyi ‘cesur adımlar’ atamamasından dolayı daha fazla şansa çeviremediğini söylüyordu. İsmet İnönü’nün oğlu olmanın getirdiği ağırlığın da bunda etkisi olmuştu muhakkak.
   <br/>
   <br/>
   Milli Şef, Türkiye’nin ikinci cumhurbaşkanı İsmet İnönü’nün üçüncü erkek çocuğu olarak 1926 yılında Ankara’da doğan Erdal İnönü, aslen Kürümoğulları diye bilinen bir aileye mensup. 1300’lerde Horasan’dan Anadolu’ya gelip yerleşmiş, önce Hakkari Tiyar Vadisi’ndeki Erdel köyünü yurt bilmiş aile. Sonra Kürüm köyünü yerleşim yeri seçmişler. Savaş ve çeşitli sebeplerle Van, Diyarbakır, Bitlis ve Siirt gibi yerlere savrulmuşlar sonra. Erdal İnönü’nün yeğeni Hayri İnönü de Kürümoğullarının Bitlis kolundan olduklarını söylemektedir. İnönü ailesi, 10. Cumhurbaşkanı Ahmet Necdet Sezer’in eşi, Kemal Kürümoğlu’nun kızı Semra Hanım’la da akrabadır, bu vesileyle.
   <br/>
   <br/>
   ATATÜRK İLE DE AKRABA
   <br/>
   <br/>
   Ailenin büyükleri 1860-70’lerde Malatya’ya gelip yerleşir zamanla. Sorgu yargıçlığı yapan İsmet İnönü’nün babası Hacı Mehmet Reşit Bey, Malatyalı olarak bilinir. Reşit Bey, Rumelili, Deliorman Razgradlı Cevriye Hanım ile evlenir. Çiftin, İzmir doğumlu İsmet dışında iki çocuğu daha olur. Ticaretle uğraşan ve bu işleri sebebiyle İsmet İnönü’nün de başını ağrıtan Hasan Rıza Temelli ve Seniha (Okatan).
   <br/>
   <br/>
   İnönü ailesi, Hasan Rıza Temelli’nin çocukları kolundan Atatürk’le de hısımdır. Hasan Rıza Temelli’nin, Adalet Hanımla evliliğinden doğan Mutlu Hanım, Atatürk’ün eşi Latife Uşaki Hanım’ın kızkardeşi Vecihe İlmen’e gelin gider. Vecihe Hanım’ın eşi de ünlü Süreyya Paşa’nın oğlu Hayri İlmen’dir. Uşakizadeler’den gelin alan Süreyya Paşa, kızı Melahat Hanım’ı da Latife Hanım’ın kardeşi İsmail Uşaki ile evlendirmiştir. Melahat Hanım ikinci evliliğini İhsan Şükrü Aksel ile yapar. Kadıköy’deki Süreyya Sineması bunların çocukları tarafından işletilmektedir.
   <br/>
   <br/>
   Sırası gelmişken, Süreyya Paşa’nın, Ziya ve İffet dışındaki kardeşi Şükrü’nün bir kızının (Hayat Hanım) Lozan Barış görüşmelerine Genel Sekreter olarak atanan Reşit Saffet Atabinen ile diğer bir kızının (İffet Hanım) da Rıza Nur ile evlendiğini hatırlatalım. İsmet İnönü’nün kız kardeşi Seniha Hanım ise Abdürrezzak Okatan ile evlenmiştir.
   <br/>
   <br/>
   İsmet İnönü ise evliliğini Süleyman Zühtü ile Ayşe Saadet Hanım’ın dördüncü kızı Mevhibe Hanım’la gerçekleştirir. 13 Nisan 1916’da yapılır düğünleri. Evlendikten 21 gün sonra da Miralay İsmet cepheye, görev yerine gider. İlk çocukları İzzet, 1919’da dünyaya gelir. Ancak İzzet henüz iki yaşında iken vefat eder. İsmet’ten iki yıl önce doğan Ömer 1924’te, Özden ise 1930 yılında gözlerini açar dünyaya.
   <br/>
   <br/>
   İsmet İnönü’nün çocukları yaptıkları evliliklerle sürekli genişler. İşadamı Ömer İnönü, Hayri-Fahrünnisa Ögelman çiftinin kızları Engin Hanım’la evlenir. Engin Hanım eski İstanbul valilerinden Süleyman Sami’nin torunu, emekli büyükelçi Mehmet Fuat Kepenek’in yeğenidir aynı zamanda. Ömer-Engin İnönü çiftinin, Erdal İnönü’nün de en çok sevdiği yeğeni Hayri ile Eren adını verdikleri iki çocuğu olur. Hayri, Kadirbeyoğlu ailesinden emekli büyükelçi Veysel Versan’ın yeğeni Nazlı Kadirbeyoğlu ile Eren de Şirin Gökçe ile bir dünya kurar. Kıbrıs Barış Harekatı’nın şifresi Ayşe’nin babası, devlet bakanlığı yapmış Turan Güneş, bu Şirin Hanım’ın eniştesidir.
   <br/>
   <br/>
   Gazeteci Metin Toker’le evlenen Özden Hanım’ın Gülsün, Nurperi ve Güçlü isminde üç çocuğu vardır. Gülsün, Adalet Partisi milletvekillerinden Cihat Bilgehan’ın oğlu Mustafa ile evlenir. Erdal İnönü ise Sohtorik ailesinden, Hacı Hüseyin Avni ve Fatma (Selimoğlu) çiftinin kızları Sevinç Hanım’la izdivaç eyler. Behiç, Sevil, Selim ve Semih Sohtorik, Sevinç Hanım’ın diğer kardeşleridir. Sevinç İnönü’nün Sohtorik Denizcilik’e borçlarından dolayı kefil olması sebebiyle, İnönülerin Boğaz’daki yalıları kamuoyunu meşgul etmiş; çifte, yurtdışına çıkış yasağı konmuştu. Bu sebeple, Erdal İnönü’nün, 2004 yılında kazandığı Wigner Fizik ödülünü alması için yurtdışına gitmesi için de Başbakan Tayyip Erdoğan’dan özel izin çıkarılmıştı. Fakat mahkeme daha sonra bu yasağın uygulanamayacağına hükmetmişti.
   <br/>
   <br/>
   Erdal İnönü, çalkantılı bir dönemde Ankara’da geçirir çocukluğunu. Çankaya İlkokulu ve Gazi Lisesi’ni bitirir. Anne babası diplomasi okumasını isterken o felsefeye eğilimlidir; ancak daha sonra fen bilimlerine meyleder. Ankara’da da fen fakültesi yoktur. İsmet Paşa, oğlu için Ankara’da bir fen fakültesi kurulmasının zeminini hazırlar. Sonraki yıllarda bu durum Erdal İnönü’ye sorulduğunda onun cevabı “Cumhurbaşkanı oğluna özel bir elbise yapılmadı ki. Fizik, kimya okumak isteyen herkesin yararlanacağı bir fakülte kuruldu.” olur. 1947 yılında, lisansüstü eğitimi için Amerika’daki ağabeyi Ömer’in yanına giden Erdal İnönü, California Teknoloji Enstitüsü’nde doktorasını tamamlar. 1951’de döndüğünde Türkiye’de de iktidar değişmiş, Celal Bayar-Adnan Menderes devri başlamıştır.
   <br/>
   <br/>
   Erdal İnönü, bu sırada Ankara Üniversitesi’nde fizik asistanı olarak çalışmaya başlar. Ardından askerliğini yaptığı bilgisi yer alır kayıtlarda, fakat detay bilgi yoktur. 1955’te doçent, beş yıl sonra da profesör unvanını kazanır. Ara ara Amerika’da çalışmalarını sürdürür. 1969-71 arasında ODTÜ’de rektör vekili ve rektörlük yapar. Bu yıllarda öğrenci hareketleri dolayısıyla Türkiye karışık bir süreçten geçmektedir. Üniversite-polis arasında çatışmalar çıkar. İnönü, tavrını öğrencilerden yana koyar.
   <br/>
   <br/>
   ERDAL’I DEVLET NİYE DİNLESİN!
   <br/>
   <br/>
   Bu dönemde İnönü’nün odası ilginç bir toplantıya da ev sahipliği yapar. İnönü’nün rektör olduğu dönemde yardımcılığını yapmış, Devlet Planlama Teşkilatı’nın kurucularından, sonraki yıllarda Dünya Bankası’nda çalışmış, ünlü keman sanatçısı Suna Kan’ın eşi Atilla Sönmez ve Yalçın Küçük ile 27 Mayıs’çı Numan Esin bir araya gelir. Toplantı yeri için neden İnönü’nün odası seçildiğini Yalçın Küçük’ten dinleyelim: “Numan Esin ihtilalci birisi. Herkes bana ihtilal için geliyor. Onun için devletin hiç dinlemeyeceği bir yer olarak Erdal İnönü’nün odasını düşündüm. Erdal’ı devlet niye dinlesin? Orada konuştuk, yapacaklarını anlattılar. Ben orada toprak reformunu, Kürt sorununu sordum. Anlaşamadık. Numan Esin gidince komiteye ‘Yalçın çok şeyler sordu, hiçbirine katılmadı, ama bize lazım diye’ beni Türkiye’yi yönetecekleri düşündükleri 40 kişilik bir komiteye koymuşlar. Diktatörya. 40’lar meclisi. Tabii içlerinden biri öbür tarafa da bilgi veriyor. Ve 9 Mart 1971’de yenildi bunlar.”
   <br/>
   <br/>
   İnönü, ODTÜ’den ayrıldıktan sonra İstanbul’a, Boğaziçi Üniversitesi’ne geçer; 1974’ten, siyasete gireceği 1983’e kadar Temel Bilimler Fakültesi Dekanlığı yapar. NATO Fen Komitesi, UNESCO Yürütme Kurulu gibi görevlerin yanında TÜBİTAK ve benzeri kuruluşlara katkısı olan İnönü, politik kimliğinden ziyade bilim adamı kimliğine ehemmiyet verir. Üçyüz Yıllık Gecikme isimli kitabıyla matbaanın Osmanlı’ya geç gelmesini, söylendiği gibi bilimin geri kalmasında sebep görmenin yanlışlığına dikkat çeken İnönü, bilim edebiyatı tarihine geçmiş Türkler konusundaki çalışmasıyla da tarihe bir not düşer. Akil Muhtar Özden, Hulusi Behçet, Sabri Ergun, Cahit Arf, Feza Gürsey, Asım Cenani ve kendisiyle birlikte bu isimleri uzun araştırmalardan sonra tarihe armağan eden Erdal İnönü, 1991 yılında, üniversitelerde kıyafet yasağı getirilmesi konusunda ilk mahkemeyi açan kişi olarak da tarihteki yerini alır.
   <br/>
   <br/>
   İşadamı İbrahim Cevahir’in, Hürriyet’ten Yener Süsoy’a verdiği “Paşa’nın (İsmet İnönü) ölüm yıldönümlerinde hep kabri başında olurum. Bakarım, millet gelip mezara okur, İnönü’nün çocukları ise orada öyle durur. Kimseye hoş geldin demezler, el sıkmazlar, konuşmazlar, öyle soğuk dururlar. 1978’deki anma gününde, şerefsizim dedim ki onlara; ‘Orada kazık gibi ne dikiliyorsunuz? Hadi siz babanıza geldiniz, İsmet Paşa bunların babası değildi ki? Ellerini sıkıp, niye geldiklerini sorsanıza.’ Çok şaşırdılar…” beyanatı da, esprili mizacı, siyaset ve medyaya verdiği malzemeleriyle bilinen Erdal İnönü kadar tarihe mal olmuş mudur şimdiden? Kim bilir?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-16826-eceviti-ornek-aldi-siyasete-yeniden-girmedi.html), [web.archive.org (arşiv bağlantısı)](http://web.archive.org/web/20140618233654/http://www.aksiyon.com.tr:80/aksiyon/haber-16826-eceviti-ornek-aldi-siyasete-yeniden-girmedi.html)
