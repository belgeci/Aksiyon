# Dalgacıları ciddiye almak

*Mustafa Özel 1997.11.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Paşam elinizdeki kitaba bi göz atmama izin var mı? Dördüncü Dalga, sevgili Mikro Recep.
  </font>
 </div>
 <div id="newsText">
  <font class="detail-text">
    Dördüncü mü? Toffler'ın Üçüncü Dalga'sını hatırlıyorum en son.
   <br/>
   <br/>
   Evet, insanlık tarihinin ilk üç değişim dalgasına aşinayız: Tarım devrimi, sanayi devrimi, enformasyon devrimi. Yeryüzünün beşte dördü daha ikinci dalgayı tam idrâk edemezken, iki Amerikalı yazar dördüncü dalgayı haber veriyorlar.
   <br/>
   <br/>
    Dalga mı geçiyorlar Paşam? Neymiş dalgaların dördüncüsü?
   <br/>
   <br/>
   İkinci dalga maddeciliğe ve (Batılı) insanın tabiata ve hemcinslerine hükmetmesine dayanıyordu. Bu yönelişten ilkesiz rekabet ve tüketim toplumu doğdu. Sonuç kirlilik ve şiddetin dünya ölçeğinde yaygınlaşması oldu. Üçüncü dalgada denge ve sürdürülebilirlik kavramlarına daha fazla ihtimam gösteriliyor. Doğal çevreyi koruma, hayatın kutsallığı ve işbirliği hususlarında, en azından görünürde daha duyarlı hale geliyoruz. Dördüncü dalga, hayatın tüm boyutlarını bütünleştirecek ve herkese karşı sorumluluğu toplumun odağına yerleştirecek; tüm canlı sistemlerin kimliklerinin kabulü yeni etkileşim biçimlerine yol açacak(mış).
   <br/>
   <br/>
    İstemeyenin gözü kör olsun! Bu dalgaların dayandığı temel fikirler yok mu?
   <br/>
   <br/>
   Birinci dalgayı artık tahlile değer bulmayan yazarlarımız, her bir dalganın bir dünya görüşüyle temayüz ettiğini belirtiyorlar:
   <br/>
   <br/>
   İkinci Dalga: Ayrıyız ve rekabet etmeliyiz.
   <br/>
   <br/>
   Üçüncü Dalga: Bağlıyız ve işbirliği içinde olmalıyız.
   <br/>
   <br/>
   Dördüncü Dalga: Biriz ve ortaklaşa yaratmayı seçmeliyiz.
   <br/>
   <br/>
   Yazarların belki de bilinçli olarak atladıkları birinci dalgayla dördüncüsü arasında fark yok zannediyorum. Tarım toplumu da esas olarak birlik ve ortaklık üzerine kurulu değil miydi?
   <br/>
   <br/>
    Haklısınız Paşam. Dördüncü dalganın alametleri neler?
   <br/>
   <br/>
   Yazarlarımız mistik geleneklere uyarak 7 gelişmenin altını çiziyorlar:
   <br/>
   <br/>
   Birincisi, bilinç kayması. Dünyanın dört bir yanında giderek artan sayıda insanlar bilincin, akıl veya ruhun maddî nesneler karşısındaki üstünlüğünü kavramaya başlıyor. Herkesin herkesle, herşeyin herşeyle karşılıklı bağlantı ve bütünlüğüne daha fazla önem veriliyor, insanlar derunî bilgiye yöneliyorlar. Bilinçteki bu kayma derin olmanın ötesinde paradikmatik nitelikler taşıyor, eski dünya görüşümüzü ve o görüşün dayandığı bütün varsayımları sorguluyor. Diğer altı yöneliş esas olarak bu bilinç kaymasının eseridir.
   <br/>
   <br/>
     İnsanoğlu, manevî dünyasını keşfe hazırlanıyor demek ki. Sonra?
   <br/>
   <br/>
   İkinci gelişme, bilimcilik büyüsünün bozulması. Bütün gerçeklik ve tecrübeyi fizikî ve kimyevî olguların matematiksel tasvirine indirgeyen bilimperestlik büyüsü bozuluyor. Descartes'tan beri Batılılar boyuna rasyonel hakikatı vurguladılar: Bilim ve bilimsel süreçler hakikatı tesbit etmenin biricik yoluydu; rasyonel akıl ve mantıksal düşünce en değerli yeteneklerimizdi. Fakat "gerçek" olan sadece dokunabildiğimiz veya ölçebildiğimiz şeyler ise, o zaman birçok tecrübe ve olayı açıklayamayız. Klasik bilimsel tavır açık biçimde sorgulanmaktadır bugün.
   <br/>
   <br/>
    O halde, bilimi hakikatın sınırlı bir parçasını açıklama çabası olarak görmeli, hayatımızın kutup yıldızı haline getirmemeliyiz.
   <br/>
   <br/>
   Doğru. Ehemmiyet vermeli, fakat bilhassa hayatın gayesi meselesine bulaştırmamalıyız. Üçüncü gelişme, derunî otorite ve güç kaynaklarının farkına varılmasıdır. Birçok tecrübe ve olayın açıklanamaz veya ölçülemez olması, insanları derunî bilgiye yöneltiyor, "farkında olmadan bilmek" denilen şeye. Bu bilgi türü insana ilham ve sezgi yoluyla gelmektedir. Bu içsel güç ve otorite birçok insanı başkalarının kendi adlarına karar vermesine, hayatlarını veya iş düzenlerini belirlemesine isyan ettiriyor.
   <br/>
   <br/>
    Okuduğum yöneticilik kitapları boyuna "işyerlerinde devrim"den söz ediyor. Devrimin insanların içinden geldiğini şimdi daha iyi anlıyorum.
   <br/>
   <br/>
   Dördüncü gelişme, fertle beraber toplumun yeniden maneviyata yönelmesidir. Batı dünyasında birçok insan denge, amaç ve kişisel güç yokluğuna cevap olarak, maneviyatı hayatlarının ve işlerinin merkezine yeniden getirme çabası içindedirler. İnsanlar daha önce fazla ciddiye almadıkları anlam, amaç, iç huzur, hakikat, aşk, şefkat, onur, hikmet, yüce bir güç, birlik duygusu gibi şeyleri ve onları dile getirme araçlarını daha fazla ciddiye almaya başlıyorlar. Diğer üç gelişme şunlar: Maddeciliğin çöküşü, siyasî ve iktisadî demokratikleşme ve millîliğin ötesine geçiş. Bunları haftaya konuşalım.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=3C2F037DB24BF155B5A13E71B7827BAB?newsId=3231), [web.archive.org (arşiv bağlantısı)](http://web.archive.org/web/20140820141910/http://www.aksiyon.com.tr:80/aksiyon/newsDetail_getNewsById.action;jsessionid=3C2F037DB24BF155B5A13E71B7827BAB?newsId=3231)
