# Strateji geliştirme

*Mustafa Özel 1997.08.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Paşam, strateji geliştirme takımlarının kurulma biçimleri üzerinde konuşuyorduk.
  </font>
 </div>
 <div id="newsText">
  <font class="detail-text">
   * Evet, Mikro Recep. Başarılı bir strateji takımının doğal lideri genel müdürdür. Fonksiyonları bakımından anahtar durumunda olan bölüm müdürleriyle, bilgi ve tecrübesi sebebiyle veya tahlil yapma yeteneği yüzünden seçilen beşon arası kişi, takımın diğer elemanlarını oluşturur. Liderin genel müdür olması elbette şart değildir; fakat her halükârda bütün takım üyeleri üzerinde saygı uyandıran bir kişilik (ve galiba rütbe) sahibi olması gerekir. İnsanlar alt kademeden liderlerin etrafında kenetlenmeye gelmezler pek. Gerekiyorsa bir veya iki alttakım da kurulabilir. Bunlar, ana strateji takımına lojistik destek sağlar, birtakım detay çalışmaları sürdürürler.
   <br/>
   <br/>
    Paşam, öyle sanıyorum ki strateji geliştirmede "takım havası" çok önemli olmalı. Olumlu bir havanın başlıca özellikleri nelerdir?
   <br/>
   <br/>
   * Çok mühim bir sual bu evladım. Tanınmış bir strateji hocası şu dört vasfı sayıyor:
   <br/>
   <br/>
   1. Bütün üyeler stratejik düşüncenin önemli olduğunu ve bu sürece vakitlerinin büyük bölümünü hasretmeye gönülden arzulu olduklarını eylemleriyle tebarüz ettirirler.
   <br/>
   <br/>
   2. Takım üyeleri yeni fikirlere açıktırlar ve asla savunmacı değildirler. Nalıncı keseri gibi boyuna kendilerine yontmaz, zeytinyağı gibi hep üste çıkmak istemezler.
   <br/>
   <br/>
   3. Herkes sürece A'dan Z'ye ve son derece açık bir tutumla katkıda bulunmaya kendini hazırlar. Mızmızlık, çekimserlik, birbirini çekemezlik gibi olumsuz hasletler süreç boyunca hasır altı edilir. Takım lideri bu gibi hususlarda elden geldiğince "hoşgörüsüz" davranır, takımın havasını bozmaya yeltenenleri süratle tasfiye eder.
   <br/>
   <br/>
   4. Takımda ödüllendirilen temel değerler şunlardır: Tahlil, görüş ileri sürme, karşı çıkma, kararlılık, tartışma, yenilikçi düşünce, dinleme, vuzuh, seçenek araştırma, basiret ve farklılığa saygı.
   <br/>
   <br/>
    Ne kadar güzel ifade ediyorsunuz Paşam. Mahallenin futbol takımında bile geçerlidir bu fikirler.
   <br/>
   <br/>
   * Sağlıklı bir hava takım üyelerini birbirlerinin fikirlerini coşkuyla paylaşmaya, bilgi, fikir ve varsayımları titizlikle araştırmaya yöneltir Mikro Recep. İyi takımlar, her bir üyenin davranışına biçim veren bir gayrı resmî kurallar kümesi geliştirirler. Bu 'normlar' çoğu zaman dile getirilmezler, fakat bunların olumlu vasıf taşıması hayatî önemdedir. Takım normları açıklığı, enerjik davranmayı, itimat, sahihlik, entelektüel kudret ve yaratıcılığı özendirici olmalıdır.
   <br/>
   <br/>
    Peki, takım zamanla bürokrasiye boğulursa ne yapmalı? Ayrıca, üyeler arası ilişkiler ve karar verme ne ölçüde demokratik olmalı?
   <br/>
   <br/>
   * Projenin başarıyla sürdürülmesi yüksek dereceden bir liderlik yeteneği gerektirir. Rekabetçi strateji bürokratik bir alıştırma değildir. Sürecin kendisi sonuç kadar önemlidir. İşin aslı nitelikli tartışmadır. Çatışma, yarışma ve yenme.. karşı çıkılması değil, geliştirilmesi gereken kaynaklardır. Süreç ateşli ve canlı tutulmalıdır. Takım lideri yaratıcılığı, gerçekçiliği, dikkatlilik ve meydan okumayı besleyici bir ortam meydana getirebilmelidir. Rekabetçi strateji istişarî olmakla beraber, demokratik değildir. Yanlış beklentilere fırsat tanınmamalıdır. Strateji geliştirme delege edilebilecek bir görev değildir; genel müdür her zaman doğrudan sorumludur.
   <br/>
   <br/>
    O zaman size daha doğrudan bir soru: Strateji takımı nasıl etkin olabilir?
   <br/>
   <br/>
   * Elimizde kesin bir formül yok. Fakat gene de birkaç mühim hususun altını çizebiliriz:
   <br/>
   <br/>
   1. Takım performansı düzenli ve sık biçimde gözden geçirilmeli, geliştirici fikirler şemalarla gösterilmelidir (takımın yaptığı bazı toplantıları videoya çekmek, sürecin gözden geçirilmesine ileri ölçüde yardımcı olabilir).
   <br/>
   <br/>
   2. Bir bireyler topluluğu olarak değil, takım olarak çalışılmalı ki, her üye kendi tarafgîr çıkarı için değil, ortak çıkar için çalışıyor olmalıdır.
   <br/>
   <br/>
   3. Takımın daha etkili hale gelebilmesi için beyin fırtınası, şemalarla anlatım, planlı tartışma gibi teknikler yeterince kullanılmalıdır.
   <br/>
   <br/>
   4. Mevcut zaman dahilinde belirli hedefler konmalı, sonra bu hedefler çerçevesinde performans gözden geçirilmelidir.
   <br/>
   <br/>
   5. Her zaman için, strateji geliştirme sürecini idare edecek bir lidere sahip olunmalıdır. Bu lider, takımdan resmen sorumlu müdür olmayabilir!
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2826-strateji-gelistirme.html), [web.archive.org (arşiv bağlantısı)](http://web.archive.org/web/20140507055420/http://www.aksiyon.com.tr:80/aksiyon/haber-2826-strateji-gelistirme.html)
