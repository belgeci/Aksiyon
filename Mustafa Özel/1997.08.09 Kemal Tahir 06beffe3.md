# Kemal Tahir

*Mustafa Özel 1997.08.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Paşam, Kemal Tahir'in romanlarını okuyorum şu günlerde. Sanatçı olduğu kadar, mütefekkir bir tarihçi gibi geldi bana.
  </font>
 </div>
 <div id="newsText">
  <font class="detail-text">
   * Sanatçıların tarih muhasebesi bizim için çok mühimdir Mikro Recep. Zira tarih, geçmişte yaşamış olduklarımızdan çok, gelecekte yaşamak istediklerimizi yansıtan bir kurgudur. Goethe için Napolyon "muhteşem bir şahsiyet" idi. Hegel, Fransız generali Jena'da gördüğü zaman, "evrensel ruh"un at üzerinde şehrin sokaklarında dolaşmakta olduğuna kanaat getirmişti. Modern tarihçiliğin üç üstadı (Ranke, Droysen ve Burckhardt) da Napolyon'un eser ve tesirini "o güne kadarki en büyük hadise" olarak resmediyorlardı. Bütün bunlar, Avrupalıların geleceğe yönelik tasarımlarını yansıtıyordu. Herşey, nihayette güçlü Avrupalı millî devletlerin kurulması için olup bitmişti sanki!
   <br/>
   <br/>
    Bizim tarihe bakışımız nasıldı efendim?
   <br/>
   <br/>
   * Bizim tarihle münasebetimiz ise utangaçlık ve korku ile meşbûydu. Monteskiyö'nün hiçbir ilmî değeri olmayan "Doğu despotizmi" yaftasını düşünmeden benimsemiş, tarihten ne kadar koparsak "millî devletimizi" o kadar kolay kurabileceğimize inanmıştık. Kemal Tahir, bu kolaycılık ve sahteliği yüzümüze vuran ilk ciddî romancıdır. "Millî Devlet"in yıllarca sansürüne uğrayan Yorgun Savaşçı şu sarsıcı ifadeyle başlamaktadır: "Siz benim geçmişi aradığımı sanıyorsunuz. Yanılıyorsunuz. Ben sizin geleceğinizi aramaktayım."
   <br/>
   <br/>
    Ben Devlet Ana ile başladım Paşam. Belki ilk romanlarından yola çıkmalıyım ama pişman değilim. Marksçı kuramcıları şaşırtan bir tutumla, Osmanlı devletini sınıfsal baskı uygulayan bir aygıt yerine, kerim devlet olarak tavsif ediyor.
   <br/>
   <br/>
   * Bu teorik fark çok mühimdir evladım. Romanın yazılış saikini bir konuşmasında şöyle açıklıyordu: Altıyüz yıl geriye gitmemin sebebi, Anadolu Türk insanımızın temel cevherini tarihsel gelişiminin çok önemli bir dönemecinde tutup incelemek, meydana vuracağı özelliklerden, günümüzün ve geleceğimizin zorluklarının çarelerine sağlam dayanaklar bulmaktır. Bu çareler, Anadolu Türk insanını, Batı için geçerli kalıplara dökerek, yabancı genellemelerle açıklamaya çabalayarak bulunamaz.
   <br/>
   <br/>
    Yani insanımızın temel cevherini keşfetmek, bunu da Batılı bilginlerin genellemelerine iltifat etmeden başarmak istiyor. Çok ilginç.
   <br/>
   <br/>
   * İnsanoğlu ya geçmişi mitleştirir, ya geleceği Mikro Recep. Yapılması gereken, yaşanabilir bir gelecek için, yaşamaya değer geçmiş tecrübeleri ilmin ışığında incelemektir. Resmî ideoloji yakın geçmişimizi bütünüyle karalamak, Batı tarihini ise bütünüyle yüceltmek suretiyle, sağlıklı bir gelecek tasarımını imkânsız hale getirdi.
   <br/>
   <br/>
    Kemal Tahir'in resmî ideolojiye bakışı nasıldı efendim?
   <br/>
   <br/>
   * Bunu, romancıyı çok yakından tanıyan Halit Refiğ Bey çok güzel dile getirmektedir: Kemal Tahir, resmî ideolojiyi "bağımsız millî devlet" esasından çıkarıp, "Batı'ya bağımlı toplum" haline getirmeye çalışanlara, Kemalizmi de bu şekilde yorumlayanlara karşıydı. Ona göre Batı'nın göz kamaştırıcı zenginliği ve teknolojik gelişmişliği büyük bir sömürü düzeninin sonucuydu. Türkiye'nin Batıcıları Batı'nın dünya sömürüsüne iştirak edemedikleri için, devleti kullanarak iç sömürüye girişmişlerdi. Eğer resmî ideoloji, Atatürk adının arkasına sığınarak, devleti hırsız takımının ele geçirmesi ise, Kemal Tahir bu ideolojiye karşıydı. Devleti kullanarak milleti soymanın adına liberalizm denen bir ülkede, liberallerin Kemal Tahir'den hoşlanmamaları gayet rahat anlaşılabilir.
   <br/>
   <br/>
    Son bir sualim daha olacak Paşam: Kemal Tahir'e göre, Osmanlı tarihinin incelenmesinden alınacak en büyük ders ne olacak?
   <br/>
   <br/>
   * Alabileceğimiz en büyük ders, verimli fakat sömürüsüz bir toplum düzeninin mümkün olduğuydu. Bunun için, yabancılara, özellikle dış sömürü güçlerine (emperyalistlere) değil, kendi insanımıza dayanmayı bilmeliydik. Emperyalizm, "çevre" niteliği taşıyan sözde millî devletlerin iktidar kadrolarının isteklerine örtüşür, diyor. Bu sebeple gerçek millî isteklere imperyalist talepler çoğu zaman birbiriyle karşılık bulunur, daha da korkuncu emperyalist oyunlar millî isteklerden daha millî görünür. Bu görünüşü sağlayabilmek için önceden hazırlanmış tabular kullanılır. Bütün tabular namussuzluktur. Kemal Tahirleri okumak, kendimizi yeniden keşfetmektir evladım. Temel cevherini bilmeyenlerin yaşanmaya değer bir gelecekleri olamaz.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2851-kemal-tahir.html), [web.archive.org (arşiv bağlantısı)](http://web.archive.org/web/20140507054156/http://www.aksiyon.com.tr:80/aksiyon/haber-2851-kemal-tahir.html)
