# Şirketler odaklanınca

*Mustafa Özel 1998.11.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Paşam, şirket stratejilerinden "odaklanma" üzerine söyleşiyorduk.
  </font>
 </div>
 <div id="newsText">
  <font class="detail-text">
   * Odaklanmanın önemi pazaryerinde mevcut ürünlerin sayısına bağlıdır, Mikro Recep. Odaklanmamış bir ürün, hiçkimsenin birinci tercihi olmaz. Belki bazılarının ikinci veya üçüncü tercihi olabilir. Bu ise, tabiatıyla, satış şansını azaltır.
   <br/>
   <br/>
    Her zaman odaklanmak mümkün müdür Paşam?
   <br/>
   <br/>
   * Değil tabiî. İlk tercihlerin çok az olduğu durumlarda odaklanmamak daha uygun olabilir. Mesela, Henry Ford'un odaklanmamış T Modeli otomobil piyasasının ilk evresi için tam yerinde bir tercihti, fakat otomobil talebi artıp ürün yelpazesi genişledikçe giderek daha az başarılı oldu. Spor veya müziğe odaklanmış televizyon kanalları ancak eldeki programların görece fazla olduğu zamanlar ayakta kalabilir; frekans sayısı az olursa, bütün kanallar mecburen odaksızlaşır. Odaklanmış havayolu şirketleri başarılı olamadılar, çünkü hava trafiğinin yoğunluğu bu tür özel şirketleri ayakta tutacak seviyeye gelmemişti.
   <br/>
   <br/>
    Odaklanma sürecinde tepe yönetimine çok iş düşüyordur her halde...
   <br/>
   <br/>
   * Hiç şüphesiz. Fakat onların çabası da odaklanmış bir çaba olmalıdır. Tepe yönetimi en çok anahtar beceriler üzerinde yoğunlaşmalı. Almanya'nın gayrı safi milli hasılasının üçte ikisi, 1000'den az eleman çalıştıran küçük ve ortaboy şirketler tarafından sağlanmaktadır. Dünyanın ikinci büyük ihracatçısı olan bu ülkede, 500 milyar doları aşan ihracatın üçte biri bunlar tarafından yapılmaktadır. Odaklanmanın zaferidir bu. ABD'de durum çok farklı değil. İntel'in efsanevî başkanı Andrew Grove, şirketlerin başkalarından daha iyi yapabildikleri şeyi iyi anlamaları ve çabalarını amansızca onun üzerine yoğunlaştırmaları gerektiğini söylüyor.
   <br/>
   <br/>
    Özetle, kafayı bir şeye takmak ve o yolda ısrarla yürümek gerekiyor.
   <br/>
   <br/>
   * Evet, ama kafayı doğru şeye takmak lâzım. Bu doğru şey, şu dört adımın atılmasıyla keşfedilebilir: 1. Gerçekte Hangi Müşterileri Arzu Ediyoruz? 2. Hedef Müşterilerimiz Neye Ençok Değer Veriyor? 3. Lazer Gibi Bir Odak Keşfetmek. 4. Odaklanmayı Şirket Çapında Sabit Fikre Dönüştürmek.
   <br/>
   <br/>
    Dönüp dolaşıp müşteriye çıkıyoruz galiba. Yahut pazarlamaya.
   <br/>
   <br/>
   * Haklısın. Şirket yönetiminin birinci derecedeki işi sadece bir ürün veya hizmeti satmak değil, şirketin geleceğini bulmaktır. Umumi geleceği değil, ihtimamları altındaki şirketin muayyen geleceğini. Pazarlamanın devreye girdiği nokta burasıdır. Peter Drucker yıllar önce her ticarî işletmenin iki, sadece iki temel işlevi vardır demişti: Pazarlama ve Yenilik Yapma. Birinci Dünya Savaşı sonrası yılların ilgi odağı imalat, II. Dünya Savaşı sonrası yıllarınki finansman idi. Bugün sıra pazarlamadadır.
   <br/>
   <br/>
    Son on yılda ABD'de yılın yöneticisi seçilen insanlara bakıyorum da, aralarında pazarlamacı olmayan tek kişi yok: Bill Gates (Microsoft), Sam Walton (WalMart), Fred Turner (McDonald's), Michael Eisner (Walt Disney), John Smale (Procter and Gamble), Robert Goizueta (CocaCola), Roger Smith (General Motors). Günümüzün tepe yöneticisi, aynı zamanda ana pazarlama yöneticisidir.
   <br/>
   <br/>
   * Çok doğru. Bilgisayar pazarını altüst eden HP'nin kurucusu David Packard, pazarlamanın pazarlama departmanına bırakılamayacak kadar önemli bir iş olduğunu söylüyor. IBM'in tepe yöneticisi Lou Gerstner ise, Bill Gates ve şirketi için bakın ne diyor: Yazılım alanındaki en büyük rakibimiz teknik bakımdan çok iyi bir şirket değildir. Fakat hayatta gördüğüm en iyi pazarlama şirketidir... Hülasa, bana yönetici kimdir diye sorarsanız, cevabım hazırdır: Bilanço ve kâr/zarar cetvellerini okumasını bilen pazarlamacı.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=ED2CA59CFD204DDEA40388B64CCA5B52?newsId=4373), [web.archive.org (arşiv bağlantısı)](http://web.archive.org/web/20121224003441/http://www.aksiyon.com.tr:80/aksiyon/newsDetail_getNewsById.action;jsessionid=ED2CA59CFD204DDEA40388B64CCA5B52?newsId=4373)
