# Yaser Arafat silah arkadaşlarına yürüdü

*Kerim Balcı Bilinmeyen-tarih*

<div>
 <font>
  <img border="0" height="1" src="/web/20041215113747im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041215113747im_/http://www.aksiyon.com.tr/resim/519/48.jpg" vspace="5"/>
  </p>
 </font>
 <font class="content">
  Filistin davasının yılmaz savaşçısı Yaser Arafat da bu dünyadan göçtü. Bağımsız bir Filistin devleti kurmak için yıllarını veren Yaser Arafat, 13 gün süren öldü-ölmedi tartışmalarının ardından Paris’te hayata gözlerini yumdu. Yüzbinlerin katıldığı ve izdihamın yaşandığı cenaze töreninin ardından Ramallah’ta ebediyete uğurlandı.
 </font>
 <p>
  <font class="content">
   Filistin davasının sembol ismiydi Yaser Arafat. Geçen hafta perşembe günü bağımsız Filistin devletini dünya gözü ile göremeden vefat etti. 29 Ekim’de Ramallah’tan helikopterle Ürdün’ün başkenti Amman’a, oradan da Paris’e götürülerek Percy Askeri Hastanesi’ne yatırılan Arafat, öldü-ölmedi tartışmalarıyla geçen 13 günün ardından son yolculuğuna çıktı. Önce Kahire’de, sonra da Ramallah’ta düzenlenen cenaze merasimlerinin ardından ebediyete uğurlandı.
   <br/>
   <br/>
   1929’da Kahire’de doğan Muhammed Abdurrahman Abdürrauf el Kudvâ’nın (Yaser Arafat) Filistin davasıyla tanışması annesinin ölümü üzerine Kahire’den gönderildiği Kudüs’te oldu. Ağlama Duvarı’nın yanı başında genişçe bir evi olan dayısı Selim Ebu Saud’un yanında yaşıyordu. Bu ev gerek Mescid-i Aksa’ya olan yakınlığı, gerekse dayı Selim’in uzak akrabası Şeyh Hasan Ebu Saud’un yaptığı ziyaretlerle Filistin direnişinin kurgulandığı merkezlerden biri hâline gelmişti. İngiliz Manda Yönetimi’ne ve onun bir uzantısı olarak algılanan Yahudi yerleşimlerine karşı direniş, Kudüs Müftüsü Hacı Emin el Hüseynî (1895-1974) tarafından yürütülüyordu.
   <br/>
   <br/>
   Şeyh Hasan, müftünün sağ koluydu ve fıtratı icabı çocuk Arafat’ın yaşadığı evi savaş alanına çevirmişti. Burada, Hacı Emin el Hüseynî bir devlet başkanı rolündeydi. Arada bir de Filistin ordularının kumandanının adı duyuluyordu: Abdülkadir el Hüseynî. Küçük Arafat her iki isme de tartışılmaz bir hayranlıkla bağlanmıştı. Hacı Emin el Hüseynî’nin Nazi Almanyası ile işbirliği yapmış olması Arafat için pek de eleştirilecek bir şey değildi. Hitler, Hacı Emin’e Berlin’de bir ofis vermiş ve İslam dünyasının yeni halifesi olarak lanse ettiği bu adamdan İngiliz sömürgeciliğine karşı bir Müslüman-Arap ayaklanması örgütlemesini istemişti.
   <br/>
   <br/>
   İkinci Dünya Savaşı sonrası Fransızların yardımıyla Mısır’a dönen müftünün Filistin’e geçme girişimleri başarısız olunca Filistin direnişinin merkez koordinasyonu Kahire’ye kaydı. Arafat, bu yıllarda Hacı Emin’in emriyle gerçekleştirilen sokak gösterilerinde kilit bir rol üstlendi. 1948’de gittiği kısa İsrail cephesinden Arapların samimiyetine olan inancını yitirmiş olarak döndü. Hacı Emin ise Arap başkentlerini dolaşarak İsrail’e karşı yeni bir savaşın hazırlıkları için çalışıyordu. 1949’da Beyrut’ta görüştüğü Hacı Emin’den istediği maddi yardımı ve silahlı mücadele için destek sözünü alamayınca, çocukluğunda ‘Devlet Başkanı’ olarak gördüğü Kudüs müftüsünü yok saymaya başladı. Hacı Emin, 1974’e kadar yaşadı ve sürgünde bulunduğu Mısır’da Filistin davası için çalışmaya devam etti. Ancak seçtiği yol Arafat’ın “Filistin’i ancak Filistinliler kurtarır” yolunun aksine Arapları Filistin için savaşmaya ikna etmekti. Yolları farklı olsa da Arafat Hacı Emin el Hüseynî’yi hep Filistin davasının mimarı olarak görecekti.
   <br/>
   <br/>
   Abdülkadir el Hüseynî (1907-1948)
   <br/>
   <br/>
   Arafat’ın bu isimle ilk tanışıklığı, dayısı Selim’in Kudüs’teki evinde oldu. Ancak Kahire’ye döndükten sonra da Abdülkadir’in hikâyelerini dinlemeye devam etti. Mısır’da ikinci sınıf vatandaş muamelesi gören Filistinli gençler için Abdülkadir’in İngiliz ve Yahudilere karşı verdiği mücadelenin hikâyeleri onur duyulacak yegâne gerçeklikti. Toplumsal ihtiyaç zamanla bu gerçekliği eğiyor, büküyor, Abdülkadir’i olduğundan çok büyük bir kahramana dönüştürüyordu. Delikanlı Arafat, bu eğme bükme işlerinde oldukça mahirdi doğrusu. Abdülkadir komutanla alakalı duyduğu bir hikâyeyi ballandıra ballandıra anlattı mı hikâyeyi ilk anlatan bile keyifle dinleyebiliyordu.
   <br/>
   <br/>
   Arafat’ın delikanlılık yıllarında oluşturduğu Abdülkadir miti zamanla ‘ideal Filistinli’ye dönüştü. Hacı Emin el Hüseynî’nin komutları çerçevesinde Abdülkadir bir ara Almanya’ya gidip orada askeri eğitim aldı. 1941’de döndüğünde Filistin yerine Kahire’ye yerleşmeyi tercih etti. Arafat’ın Abdülkadir’in adamlarıyla ilk teması da Kahire’de oldu. Arafat Mısır aksanıyla konuşuyordu ve bu silah alışverişlerinde pazarlık avantajı sağlıyordu. 17 yaşında iken Abdülkadir’in adamları için piyasadan ve çöldeki bedevilerden silah satın alan Arafat’ın, bunları bizzat kullanma ihtimali 1948’de İsrail’in bağımsızlığını ilân etmesiyle ortaya çıktı. Arap ülkeleri İsrail’e savaş açtı. Arafat da Mısır’daki pek çok delikanlı gibi cepheye koştu. Cephe günleri Gazze’deki birkaç çatışmadan ibaret olsa da kendisinin Gazze sonrasında Kudüs’e sızdığı ve Abdülkadir’in 8 Nisan 1948’de Kudüs yakınlarında öldürülmesinden hemen sonra onun ordusundan geri kalan ekiple birlikte savaştığı gibi bir geçmiş rekonstrüksiyonu bulunur. Kendisiyle birlikte hiç savaşmamış olsa da Arafat için Abdülkadir el Hüseynî’nin ilk kaybedilen silah arkadaşı olduğu şüphe götürmezdir.
   <br/>
   <br/>
   Salah Halef (Ebu İyad) (1934-1991)
   <br/>
   <br/>
   Arafat, Gazze cephesinde Araplara olan güvenini, Beyrut gezisinden de Hacı Emin el Hüseynî’ye olan hayranlığını kaybetmiş olarak döndü. Bu ümitsizlik içinde, pek de başarılı olamadığı eğitimine kendini adamaya karar verdi. Fuad I Üniversitesinde inşaat mühendisliği okumaya başladığı yıllarda İhvan-ı Müslimin’den bazı isimlerle tanıştı. Onlar, Filistin’in kurtulması için önce Arap rejimlerinin devrilmesi gerektiği tezini savunuyordu. Arafat’ın gönlündeki kırgınlıkla örtüşen bu inanç kendisine çekti onu. Bu çekim İhvan kamplarında tanıdığı Salah Halef’ten aldığı enerjiyle birleşince, kendini yine Filistin davasının içinde buldu. Salah Halef’in desteğiyle aday olduğu Kahire Filistinli Öğrenciler Birliği başkanlığını kazandı. Bu görev vesilesiyle hem Arap ülkelerinin liderleriyle, hem de Arap Ligi çerçevesinde Filistinli öğrencilere burs verilmesi için çaba gösteren Ahmet Şukayri ile tanışma imkanı buldu.
   <br/>
   <br/>
   Arafat’ın Salah Halef’le arkadaşlığı uzun yıllar devam etti. Daha sonra Ebu İyad adını alarak El Fetih’in kurucularından biri olan Salah Halef, Arafat için İhvan saflarıyla olan bağlantısına dahi son verecekti. 1959’da Arafat’ın yaşadığı Kuveyt’e taşınan Ebu İyad, Fetah’ın kurucu üyesi, daha sonra da ruhuna çok uyduğu üzere haber toplama ve sorgulama amiri olmuştu. Kafası karışık bir adamdı Ebu İyad. Pek çok diğer Filistin lideri gibi o da zamanla solcu bir çizgiye kaydı ve hatta bu noktada Arafat’ın karşısında yer aldığı zamanlar oldu.
   <br/>
   <br/>
   1960-1970’lerde Arafat Halkçı Cephe ve Demokratik Cephe gibi Marksist Filistinli hareketlerle mücadele ederken Ebu İyad orta yolu bulma yanlısıydı. 1970’lerde “Filistinliler ve Yahudiler için ortak vatan Filistin” tezini benimsedi. Bu yıllarda Ürdün rejimiyle yaşanan çatışmalarda arabuluculuk yaptı ve Ürdün rejimine karşı Arafat’ın benimsediği çatışmacı yaklaşımı reddetti. El Fetih’in istihbarat kanadı sorumlusu olarak Lübnan’da kurduğu temaslar sayesinde Arafat’ın başdüşmanı olan Ebu Nidal ve örgütüyle mücadele etti. Kendisi hiçbir zaman bunu kabul etmese de Kara Eylül Örgütü’nün kurulması aşamasında rol aldığı iddia edildi. 1982’de istemeye istemeye Arafat’la birlikte Güney Lübnan’ı terk etti ve Tunus’a yerleşti.
   <br/>
   <br/>
   Tunus yıllarında İsrail’in varlığının tanınması ve İsrail ile yüzyüze görüşmelerin başlaması gibi ılımlı görüşleri benimsemeye başladı. Pek çok konuda Arafat’tan farklı düşünse de El Fetih’i bölmek ya da Arafat’a karşı isyan başlatmak yönündeki hiçbir çağrıya kulak asmadı. 1990’da Irak’ın Kuveyt’i işgaline destek veren FKÖ yönetimiyle bir kez daha ters düştü. Ocak 1991’de Tunus’taki evinde Ebu Nidal örgütüne bağlı olduğu sanılan bir kişi tarafından öldürüldü. Arafat, kendisine asla ihanet etmemiş, ancak çok sıklıkla aksi fikir beyan etmiş bu silah arkadaşının öldürülmesi hadisesinin araştırılmasına dahi izin vermedi.
   <br/>
   <br/>
   Halil Vezir (Ebu Cihat) (1935-1988)
   <br/>
   <br/>
   Arafat’ın 1950’lilerin ikinci yarısında kendisine dava arkadaşı arayışı Kuveyt’e gitmeden önce tanıştığı Halil Vezir’le ayrı bir boyut kazandı. Halil Vezir, Gazze’de yaşıyordu ve Arafat’tan altı yaş daha küçük olmasına karşın askerî stratejisi Arafat’a kıyasla oldukça gelişmişti. İsrail’in yenilmezliğine inanmıyor, Arap ülkelerinin de İsrail’le gerçek bir savaşa lafla ikna edilemeyeceğini düşünüyordu. Arafat’a sunduğu “İsrail’e yönelik gerilla saldırıları ile İsrail’i misillemeye, bu sayede de Arap ülkelerini yeni bir savaşa zorlama stratejisi” takip eden on yıl boyunca Arafat’ın ve El Fetih’in tek savaş stratejisi oldu. Ebu İyad gibi Kuveyt’e giden ve fakat asıl işi Filistinlilerin kurduğu bütün örgütler arasında iletişim sağlamak ve El-Fetih’e katılımları denetlemek olan Halil Vezir kısa zamanda Ebu Cihat adıyla ün saldı.
   <br/>
   <br/>
   1960’lardan itibaren neredeyse yirmi yıl boyunca El Fetih’in askerî kanat sorumluluğunu yürüttü. El Fetih’in 1963’te Cezayir’de açtığı ilk resmi ofisin başına geçti. Örgütün bütün diplomatik ilişkilerini, Çin ve Kuzey Kore gibi ülkelerden silah alışlarını da o yürütüyordu. Bu görev, örgüt içinde Ebu Cihat’ın Arafat’tan daha güçlü olduğu gibi söylentiler oluştursa da Arafat’a hiçbir zaman ihanet etmedi ve alternatif oluşturma çabalarına girişmedi. 1967’de Arafat Batı Şeria’da operasyonlara giriştiğinde Ebu Cihat’ı geride bırakmış; “Ben ölürsem davam sana emanet” sözleriyle ayrılmıştı ondan. Aynısı 1968’de Kerame Kampı’nda sıkıştıklarında, 1970 Kara Eylül’ünde ve Arafat’ın hayatından endişe ettiği her dönemde tekrarlanacak, nihayet 1980’de Ebu Cihat resmen Arafat’ın vekili tayin edilecekti.
   <br/>
   <br/>
   Ebu Cihat’ın asıl tırmanışı 1987’de oldu. Tunus’ta Arafat ve Ebu İyad İsrail’i yüz yüze görüşmeye zorlarken, askeri kanat İntifada’ya sahip çıkmıştı. İntifada aslen Gazze’deki Filistinlilerin kendi başlattıkları bir hareketti ve şehir gerillası taktiklerini bilen Ebu Cihat gibi bir lider komutayı ele almasaydı çok kısa zamanda bastırılabilirdi. Ebu Cihat komutasındaki İntifada tarihe mal oldu. Ancak İsrail de bu direniş liderine karşı yeni bir taktik uygulama kararını bu günlerde verdi. 16 Nisan 1988’de Tunus sahillerindeki evinde bir İsrailli cinayet timi tarafından öldürüldü. Ebu Cihat tartışmasız Filistin davasının ikinci Abdülkadir el Hüseynî’siydi. Arafat yaşarken onu kıskandığı ve fazlasıyla güçlenmesinden endişe ettiği elbette olmuştu. Ama asıl kıskandığı şey bu silah arkadaşının ölüm şekliydi. On beş yıl sonra Mukata Karargahı’nda kuşatıldığında ölümü arzuladığını söylerken, Ebu Cihat’ın ölümü gibi bir ölümden bahsediyordu.
   <br/>
   <br/>
   İsimsiz bir Filistinli genç (?-1968)
   <br/>
   <br/>
   1967 Savaşı Filistin halkı için gerçek bir yıkımdı. Batı Şeria ve Gazze Şeridi elden gitmişti. Gerçi Arafat bunu aynı zamanda bir fırsat olarak görmüş ve İsrail’i ‘içeriden’ vurmak için Batı Şeria’ya sızmıştı, ama oradaki mücadelesi uzun sürmedi. İsrail haberalma örgütleri Arafat’ın sandığından iyi çalışıyordu ve Filistinliler silahlı mücadele fikrine Arafat’ın sandığı kadar hazır değillerdi. Bu hazırlıksızlığın temel sebebi o günlerde Arap ülkelerinin tamamında hakim olan ‘İsrail’in yenilmezliği’ mitiydi. 1968 Mart’ında Ürdün’ün Kerame Kampı’nda sıkıştıklarında Arafat ve adamları bu miti yıkmaya karar vermişti.
   <br/>
   <br/>
   20 Mart akşamı Kerame Kampı’ndaki üç yüz kadar adamına konuşma yapan Arafat adını dahi hatırlamadığı bir Filistinli gencin sorusundan çok etkilendi. Karşılarındaki ordunun gücü hakkında en ufak bir fikri olmayan Filistinli genç bir ara Arafat’a dönmüş ve “Ebu Ammar! Yahudileri yenebilir miyiz dersin?” diye sormuştu. Arafat gözleri yaşlı bir şekilde “Hayır çocuğum. Ama onlara iyi bir ders verebiliriz” cevabını vermişti. 21 Mart günü öğlen saatlerinde tank destekli 15 bin İsrail askeri Kerame Kampı’nı terk etmek zorunda kaldığında bu Filistinli gencin cesedi de imha edilen tanklardan birinin üzerinde yatıyordu.
   <br/>
   <br/>
   Kerame Destanı Arafat’ın ve El Fetih’in dirilişi oldu. O güne kadar ancak 500 kadar savaşçı bulabilmiş olan Arafat bir anda gerilla savaşının liderine dönüştü. Kerame direnişi Arap askeri okullarında ders olarak okutulmaya başlandı. Ebu Cihat, Kerame’yi takip eden iki yıl içinde 15 bin yeni savaşçıyı El Fetih Ordusu’na kattı. Kerame Destanı Arafat’ın hayata bakışını ve kariyerini nasıl derinden etkilemişse bu isimsiz savaşçının sorusu da öylesine etkilemiştir: ‘Ebu Ammar! Yahudileri yenebilir miyiz dersin?’ Arafat ömrü boyunca belki bin defa sordu kendisine bu soruyu. Ama hemen her defasında verdiği cevap aynıydı...
   <br/>
   <br/>
   Ahmet Şukayri (1907-1980)
   <br/>
   <br/>
   Arafat’ın Kuveyt yıllarında tanıdığı Halid Hasan, Faruk Kaddumi ve Ahmet Kurey gibi isimler yıllar boyunca onun dava arkadaşı olmaya devam etti. Ancak hiçbirinin etkisi Ebu İyad ve Ebu Cihat kadar yapıcı; Ahmet Şukayri kadar belirleyici olmadı. Şukayri ile Arafat’ın yolları daha Arafat’ın Kahire’de Filistinli Öğrenciler Birliği’nin başkanlığını yaptığı dönemde birleşmişti. Ancak o dönemde Şukayri Suudi Arabistan adına çalışıyor ve Arap Ligi adına Filistinli öğrencilere burs verilmesi için çaba gösteriyordu. Buna karşılık Arafat Mısır’da yeni yeni ünlenmeye başlayan bir öğrenci lideriydi.
   <br/>
   <br/>
   Arafat’ın 1950’lerde geçtiği bu safhalardan Ahmet Şukayri 1920’li yıllarda Beyrut’ta geçmişti. Bir Türk anneden doğma Şukayri’nin hayat projesi Filistin Kurtuluş Örgütü ve ona bağlı Filistin Kurtuluş Ordusu’nun tesisiydi. Her ikisi de Şukayri’nin hakikaten samimi ve gayretli çabalarıyla 1960’lı yıllarda yapılandı. Arafat 1969’da Şukayri’nin FKÖ’deki başkanlığını devralırken Şukayri’yi hainlikle suçlamış olsa da Şukayri ve Arafat’ın kaderleri ilginç paralellikler gösterir. Her ikisi de Arap liderleri tarafından kontrol altına alınmaya çalışılmış, buna müsaade etmediklerinde ise dışlanmış ve teröristlikle yaftalanmıştır.
   <br/>
   <br/>
   1967 Savaşı’nın Araplar için büyük bir felaketle sonuçlanması sonrasında yeniden silahlı mücadeleye dönüşü savunan iki isimden (diğeri Arafat’tı) biriydi Şukayri. Hartum’daki konferansta ‘üç hayır’ politikasının benimsenmesinde başrolü oynamıştı (Görüşmeye, uzlaşmaya ve tanımaya hayır). Bundan sonra hakkında başlatılan medya kampanyası karşısında istifa etmek zorunda kalan FKÖ’nün ilk başkanı yerini Yahya Hammudi’ye bırakmış olsa da Arafat’ın bu başkanlığı alması için gayret sarfettiği de bilinmektedir. Yine pek çok Filistinli lider Mısır’ın İsrail’le yaptığı 1979 Camp David Anlaşması’nı benimserken Şukayri, Arafat’ın başını çektiği ‘bu anlaşmaların Filistin Davası’na yapılabilecek en büyük ihanet olduğu’ tezinin savunucuları arasındaydı. Kaderi Arafat’la ilginç bir paralellik gösteren Şukayri Arafat’ın bir müddet sonra sürgün olarak gönderileceği Tunus’ta geçirdiği birkaç aylık bir rahatsızlıktan sonra 1980 yılında Amman’da öldü. Vasiyeti gereği Filistin ülkesine en yakın olabildiği Ürdün Vadisi’ne gömüldü.
   <br/>
   <br/>
   Faysal Hüseyni (1940-2001)
   <br/>
   <br/>
   1967 Savaşı’nın kaybedilmesi Arap dünyasının çoğu dengelerini altüst etmişti. Ahmet Şukayri Filistin Kurtuluş Örgütü’nün liderliğinden çekilmek zorunda kalırken, George Habaş gibi çoğu Filistinli gerilla da mücadelenin bittiğine inanmıştı. Arafat ise Batı Şeria’nın İsrail’in eline geçmesiyle birlikte İsrail’in kendi içinde operasyonlara girişebileceği bir zemin elde ettiğine inanıyordu. Bu zeminde kendisine ev sahipliği yapacak birilerine ihtiyacı vardı. Arafat, aradığını Filistin davasının ilk şehidi Abdülkadir el Hüseynî’nin oğlunda buldu. Faysal Hüseynî, Kudüs’teki evinde Arafat’ı hem sakladı, hem de Batı Şeria’daki bağlantılarıyla lojistik olarak destekledi. Arafat’ın Batı Şeria’daki operasyonları uzun sürmedi. Yerinin tespit edildiği yönündeki bir bilgiyi Rus ajanlarından öğrenen Ebu Cihat bir gece operasyonu ile Arafat’ı Batı Şeria’dan çıkarmayı başardı.
   <br/>
   <br/>
   Ancak Arafat’ın Faysal Hüseynî ile başlayan kader birliği orada kalmadı. Arafat’tan aldığı enerjiyle 1967 sonrasında askeri bir eğitim alarak Filistin Kurtuluş Ordusu’na katılan Faysal Hüseynî, kısa bir müddet sonra Kudüs’e dönerek bu şehirdeki Arap ve Müslüman kültürünün korunması için çaba gösterdi. 1979’da kurduğu Arap Araştırmaları Derneği ve bu derneğin yerleşmiş olduğu Beyt’üş-Şark Kudüs’teki Filistin Otoritesi’nin sembolü oldu. 1987 yılından sonra İsrailli solcularla kurduğu temaslarla Tunus’taki FKÖ yönetiminin arasında gayr-ı resmi görüşmeler gerçekleştirdi. 1990’da da İsrail’in resmen görüşmeyi kabul ettiği ilk Filistinli oldu. Batı Şeria’dan seçilmiş bir dizi Filistinli entelektüel ile birlikte bir taraftan İsrail ve ABD yetkilileri ile görüşürken, diğer taraftan da Arafat’ın ve Tunus’taki Filistin Yönetimi’nin çıkarlarını korumayı başardı.
   <br/>
   <br/>
   Arafat’a olan sadakatinin karşılığını da 1993 sonrasında Gazze’de kurulan Filistin Özerk Yönetimi’nde bir dizi bakanlık görevinde bulunarak aldı. Görevlendirildiği bakanlık ne olursa olsun Faysal Hüseyni Filistin Devleti’nin gizli dışişleri bakanıydı. Hüseyni 2001 yılında Kuveyt ile Filistin Devleti’nin 1990 yılından beri bozuk olan ilişkilerini düzeltmek için gittiği Kuveyt’te ani bir kalp krizi geçirerek öldü. Ölümü Arafat için kıskanılacak bir ölüm değildi. Ancak cenazesi öyle oldu. 1967’den bu yana Kudüs’te gömülen ilk Filistinli lider olan Faysal Hüseynî, Aksa Camii’nin avlusunda yatan babası Abdülkadir el Hüseynî’nin yanı başına gömüldü. Hayatı boyunca Aksa Camii’nin ve Kudüs’ün semalarında dalgalanmasını ümit ettiği Filistin Bayrağı tabutuna sarılıydı...
   <br/>
   <br/>
   Arafat’ın daha 1940’lı yıllarda başlayan ve geçtiğimiz haftaya kadar devam eden Filistin davası için mücadelesi bir fedailer resm-i geçididir. Bütün bir Arap dünyasının son yüzyılda Filistinliler kadar fedakar çıkarmadığı rahatlıkla iddia edilebilir. Et ve kemikten ibaret Yaser Arafat için çok şey söylenebilir. Ancak mit ve efsaneden ibaret olan Arafat için bir şey söylenecekse yıllardır onunla birlikte savaşan, ondan önce ötelere uçan silah arkadaşlarından bahsetmeden olmazdı bu. Çünkü ‘Arafat miti’ bir destanlar derlemesidir. Biraz Hacı Emin destanı, biraz Abdülkadir, biraz Ebu İyad ve bol miktarda Ebu Cihat destanı karışır birbirine ve Yaser Arafat’ı ortaya çıkarır. Geçtiğimiz hafta tarih sayfalarındaki yerini almaya yürüyen Arafat, Ortadoğu tarihini biraz olsun okumuşlara bütün bu destanları hatırlatır...
   <br/>
  </font>
 </p>
</div>


## Yorumlar

### ali Kummi, 16-Kasım-2004
> en iyisi: 
> Arafat'la ilgili bu haberi sizden daha iyi yapan olamazdı zaten. Tebrik ederim.

Kaynak: [www.aksiyon.com.tr](http://www.aksiyon.com.tr:80/detay.php?id=18118&yorum_id=1), [web.archive.org (arşiv bağlantısı)](http://web.archive.org/web/20041215113747/http://www.aksiyon.com.tr:80/detay.php?id=18118&yorum_id=1)
