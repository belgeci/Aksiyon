# Öldürmek için ölmek

*Kerim Balcı 2002.11.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İntihar saldırıları, son dönemde Filistin'de yoğunlaştığı için  İslami bir mücadele metodu olarak algılandı. Oysa intihar terörünün tarihi, İslam öncesi çağlara kadar uzanıyor. Geçmişte Yahudilerin, Hinduların, İsmaililerin ve Japonların kullandığı taktik bugün de çeşitli terör örgütlerinin son kozu durumunda.

2 Haziran 2001. Günlerden cumartesi. Ürdün'ün Zerka şehrinde Filistinli bir mülteci ailesinin kapısında şenlik var. Hutâri ailesi, evlatları Said'in cuma gecesi Tel Aviv sahilindeki bir diskoteğin önünde kendini havaya uçuruşunu kutluyor. Evin etrafında, Said'in saldırı öncesinde yedi dinamit çubuklu intihar ceketiyle çekilmiş bir resmi asılmış; üzerinde '21 ve dahası' yazıyor. 21 ve dahası...
  </font>
 </div>
 <div id="newsText">
  <font class="detail-text">
   Dün gece ölen 21 İsrailli genç ve daha niceleri için de Hasan Hutâri eğleniyor. "Oğlum adına çok mutlu ve gururluyum' diyor baba; 'İşin doğrusu biraz da kıskanıyorum onu. Keşke onun yaptığını ben yapabilseydim. Oğlum Peygamber'in emrini yerine getirdi. O artık bir kahraman. Söyleyin bana bir baba oğlundan daha ne bekleyebilir?"
   <br/>
   <br/>
   27 Ocak 2002... Kudüs'ün ana yollarından birinde Vefa İdris adındaki Filistinli bir hemşire, kendisini havaya uçuruyor. Vefa ne dindar bir kız, ne de o güne kadarki intihar saldırganları profiline uyuyor. Resmini sokaklara asılan 'şehit' pankartlarının yanına koymak isteyen Aksa Şehitleri Tugayı militanları, Vefa İdris'in kullanabilecekleri başörtülü bir resmini bulmakta bile zorlanıyor. 28 yaşındaki Vefa yine de 'şehide' ilan ediliyor; Filistin davasının ilk bayan intihar saldırganı olarak...
   <br/>
   <br/>
   Hasan, Ramallah'lı bir genç. Üniversiteden yeni mezun olmuş bu delikanlı kendisine iş aramıyor. Zira kariyerini 'intihar bombacısı' olarak noktalamaya karar vermiş. İsrail hapishanelerinde geçen yılları sırasında karar vermiş davası için ölmeye. Yapacağı şeyin Kur'an'ın reddettiği intihar olmadığına inanıyor. 'Buna zorlanmıyorum da' diyor; "Seçildim fakat istediğim zaman vazgeçebilirim." Kendisine öldürebileceği Yahudi çocukları sorulduğunda gülümsüyor: "Aslında onlara iyilik yapıyorum ben. Çocukken ölürlerse cennete gidecekler. Yok büyürler ve o zaman ölürlerse cehennemin gayya çukurları onları bekliyor." Hasan'ın, son iki yıl içinde kendilerini havaya uçuran onlarca Filistinli gençten biri olduğu sanılıyor.
   <br/>
   <br/>
   İntihar saldırıları Filistin ayaklanmasının son iki yılına damgasını vurdu. Gerçekleşen 100'ü aşkın intihar saldırısı bir yana, tam 190 Filistinli intihar saldırısını gerçekleştirme aşamasında durduruldu. Eylemlerde 600'ün üzerinde İsrailli hayatını kaybetti. Eylemler 2000 yılı başında İsrail'in barış taraftarı Ehud Barak hükümetinin devrilmesine ve yerine Şaron başbakanlığında Milli Birlik Hükümeti'nin kurulmasına yol açtı. Şaron'un sert politikaları intihar saldırılarını azaltamamak bir yana hem sayılarını hem de saldırılardaki kayıpları artırdı. İntihar saldırganlarının evleri yıkıldı, akrabaları sürgüne gönderildi ve  tutuklandı; ama eylemler durmadı.
   <br/>
   <br/>
   Filistinli örgütler eylemlerinin meşrûiyet temelini 'İslam dininin şehadet doktrinine' ve Filistin halkının çaresizliğine dayandırdılar. Dünya, intihar saldırıları ile İslam dini arasında doğal bir bağ olduğuna inanmaya başladı. Bu dosyada intihar saldırılarının tarihi gelişimi ve İslam dini ile uyuşmazlığını ele aldık. Ümidimiz bu dosyanın, intihar saldırılarını Müslümanların tek silahı olarak gören ve bu yöntem ile cihat arasında bağlantı kuranların inançlarını sorgulamalarını sağlamasıdır.
   <br/>
   <br/>
   İntihar terörünün tarihi
   <br/>
   <br/>
   Terörün tarihine bakıldığında intihar terörünün yeni bir fenomen olmadığını görüyoruz. Milattan önceki dönemlerde Yahudi Sikayrileri intihar terörünü bir taktik olarak kullanmışlardı. Kendisini terörist olarak yaftalayamasak da tarihin kaydettiği ilk 'kendini öldürmek suretiyle başkalarını öldürme' olayı Eski Ahit'te anlatılan Samson (Şimşon) vak'asıdır. Filistîlilerin elinde esir olan bu olağanüstü güçlü adam, gördüğü işkenceler karşısında bulunduğu binanın çatısını ayakta tutan direkleri yerlerinden oynatmak suretiyle intihar etmiş, bu arada kendisiyle dalga geçerek eğlenmekte olan düşmanlarını da öldürmüştür.
   <br/>
   <br/>
   Haçlılar döneminde ortaya çıkan ve uzun yıllar varlıklarını devam ettiren İsmaili Haşhaşiler mezhebi, adını İngilizce suikast (assasin) kelimesine verecek kadar profesyonel terör yapıyordu ve intihar terörü metodunu sıklıkla kullanıyordu. 18. yüzyılda Hindistan'ın Malabar sahillerinde, Kuzey Sumatra ve Güney Filipinler'de intihar taktiklerini kullanan terör örgütleri ortaya çıktı. Eski Yahudi terör örgütleri istisna sayılırsa intihar terörü taktiğinin ağırlıklı olarak Müslüman örgütler tarafından bazen yabancı işgalci güçlere karşı, bazen de yine Müslüman rejimlere karşı kullanıldığını söyleyebiliriz. Bu durum, İslam'ın intihar saldırılarını teşvik ettiği şeklinde yanlış bir kanaatin uyanmasına da sebep olmuştur.
   <br/>
   <br/>
   Modern dönemde intihar saldırıları, tarihi örneklerinden farklı olarak hedef genişletmiştir. Gerek Sikayriler gerekse Haşhaşiler (Sabbahiler) intihar saldırılarını hedeflenen kişi ya da kişilerin ortadan kaldırılmasını garanti etmek için kullanıyorlardı. Hedefle kurban hemen her durumda aynı kişiydi. Oysa modern intihar saldırılarında kurban hedefin ancak bir parçasıdır. İletişim yöntemlerinin geliştiği asrımızda intihar saldırganı öldüreceği veya yaralayacağı kişiler kadar ekran karşısında korkutacağı ve rahatsız edeceği kişileri de hedeflemektedir. Bu sebeple günümüz intihar saldırılarında hedefe ulaşılabildiği takdirde kurban gelişigüzel seçilebilir. Saldırgan, bombayı, yeter sayıda insana zarar verebileceğine ve nihai görüntünün yeterince kanlı olabileceğine inandığı anda patlatır.
   <br/>
   <br/>
   Tarihi intihar saldırılarının hemen tamamında kurban-hedefin masumiyeti sorgulanabilecek iken modern intihar saldırılarında daha kolay ulaşılabildiklerinden dolayı sivil ve masum insanlar kurban olarak seçilirler. 11 Eylül 2001 tarihinde New York'taki İkiz Kuleler'e yönelik saldırılarda uçakların bomba olarak kullanılmasıyla birlikte intihar terörü, kitle imha silahlarını da kullanabileceği mesajını vermiştir.
   <br/>
   <br/>
   Geleneksel terör saldırılarından farkı
   <br/>
   <br/>
   İntihar terörü, saldırganın kendi hayatını kaybedeceği bilinci ve kararlılığıyla saldırıyı gerçekleştirmesi önşartına bağlıdır. Saldırganın olaydan sağ kurtulma şansının çok az olduğu silahlı saldırılar veya saldırganların eylem sonrasında kendilerini öldürdükleri durumlar birer intihar saldırısı olarak algılanmaz. Örneğin 1972'de Halkçı Cephe'nin kiraladığı üç Japon Kızıl Ordu militanı İsrail'in Lud havaalanında onlarca insanın canını kaybettiği bir silahlı saldırı düzenlemiş; son kurşunlarını da kendi kafalarına sıkarak eylemlerini sonlandırmışlardır. Ancak, bu eylemde ölüm tercihi ile öldürme eylemi arasında bir sebep sonuç ilişkisi olmadığından uzmanlar bu tür eylemleri intihar saldırısı sınıfına koymazlar.
   <br/>
   <br/>
   Yine 1987'de Suriye'den havalanan bir Halkçı Cephe yamaç paraşütçüsü Golan Tepeleri'ndeki İsrail askeri üssüne saldırmış ve 7 kişiyi öldürmüştür. Bir tek kişinin bir askeri üsse karşı giriştiği bu eylemden sağ çıkamayacağı bariz olmakla birlikte bu eylem de bir intihar saldırısı sayılmaz.
   <br/>
   <br/>
   İntihar terörü, son 20 yılın terör taktikleri içinde parlayan ve sürekli yaygınlaşan bir saldırı tekniği olarak kendini göstermiştir. Dünya çapında bugüne kadar 17 farklı terör örgütü 13 farklı ülkede intihar saldırılarına başvurmuştur. Aksa İntifadası öncesinde dünya çapında 275 intihar saldırısı yaşanmışken, İsrail'e yönelik intihar saldırılarının alevlenmesiyle birlikte bu sayı son iki yılda ikiye katlanmıştır.
   <br/>
   <br/>
   İlk saldırı Hizbullah'tan
   <br/>
   <br/>
   Tanım itibarıyla modern olarak adlandıracağımız ilk intihar saldırısı Nisan 1983'te Lübnan'da gerçekleşti. O dönemde Lübnan fiili olarak, ülkede BM Barış Koruma Güçleri'nin şemsiyesi altındaki Batılı ülkelerin işgali altındaydı ve bu ilk intihar saldırısı da söz konusu işgalci güçleri hedeflemişti. Beyrut'taki ABD Büyükelçiliği'ni hedef alan ilk saldırıyı o güne kadar adı duyulmamış Hizbullah örgütü gerçekleştirmişti. Aynı yılın ekim ayında örgüt bu kez ABD Deniz Kuvvetleri karargâhı ve Fransız Çokuluslu Gücü'nü hedef aldı. Ekimdeki bu iki saldırı aynı anda gerçekleştirilmişti ve 300 insanın hayatına mal olmuştu. İntihar saldırılarını dünyanın gündemine getiren ve farklı örgütler tarafından örnek alınmaya başlanmasına sebep olan olay budur. Bu yöntem, İsrail'in Güney Lübnan'ı kontrol eden askerlerine ve İsrail ile işbirliği yapan Güney Lübnan Ordusu'na karşı kullanılmaya başladı. Hizbullah'ın intihar saldırıları kısa zamanda gerek Lübnan'da, gerekse başka Arap ülkelerinde çeşitli terör örgütleri tarafından da benimsendi. 1983-1999 arasında Lübnan'da 50 civarında intihar saldırısı gerçekleşti. Bu saldırıların yarıdan çoğunu Hizbullah ve yine bir Şii örgüt olan El-Emel; geri kalanı da yine Hizbullah modelini takip eden milliyetçi gruplar tarafından gerçekleştirildi.
   <br/>
   <br/>
   1983 yılında Kuveyt'te üstlenmiş bir Şii örgüt, ülkedeki Batılı menfaatlerini hedef alan bir intihar saldırısı düzenledi. Aynı örgüt, 1985'te Emir El-Sabbah'ı hedef aldı. Her iki eylem de Hizbullah'tan etkilenmekle birlikte intihar saldırıları taktiği bir Müslüman-Arap örgütünün değil de, Sri Lanka'da eylemler düzenleyen bir bağımsızlık ordusunun geleneksel eylem stratejisine dönüşmüştür.
   <br/>
   <br/>
   Hizbullah'ın takipçisi Tamil Kaplanları
   <br/>
   <br/>
   Tamil Kaplanları bugün intihar saldırıları taktiğini en fazla ve en etkin olarak kullanan terör örgütü unvanını taşıyor. Hizbullah'ın özellikle Beyrut limanında demirlemiş bir Amerikan gemisine yönelik saldırısından etkilenen Tamil Kaplanları, 1987'den itibaren aynı taktiği kullanmaya başladı. Bu tarihten saldırıların durdurulduğu Şubat 2000'e kadar tam 168 intihar saldırısı düzenleyen Tamiller, tarihe iki devlet başkanını öldürebilmiş tek terör örgütü olarak da geçti. Örgüt, Mayıs 1991'de Hindistan Devlet Başkanı Rajiv Gandhi'yi, 1993'te de Sri Lanka Devlet Başkanı Prendesa'yı intihar saldırılarıyla öldürdü.
   <br/>
   <br/>
   1999'da Sri Lanka'nın yeni başkanı Kumaratunga bir saldırıya uğramış; ancak bir gözünü kaybederek ölümden kurtulmuştu. Ocak 2000'de örgüt ülkenin başbakanının evine yönelik bir saldırı da düzenlemiş; ancak hedefteki başbakan ve savunma bakanına ulaşmayı başaramamıştır. Yine de bu saldırılar bir taraftan Tamil etnik grubuna mensup ılımlı liderlerin Sri Lanka rejimiyle barış masasına oturmasına engel olmuş, diğer taraftan kişileri hedef almakta çok başarılı olan örgüte karşı açıktan bir mücadele başlatma cesaretini kimse gösterememiştir.
   <br/>
   <br/>
   Mısır'lı iki örgüt birer intihar saldırısıyla tarihe geçmiştir. Ekim 1995'te Cema'a el-İslamiyye Hırvatistan'da bir polis karakoluna saldırmış, bir ay sonra Mısır İslami Cihat Örgütü Pakistan'daki Mısır Büyükelçiliği'ni hedef almıştır. Her iki eylem, bu ülkelerin Mısır rejimi ile giriştikleri güvenlik işbirliğini protesto etmek ve bazı aranan Mısırlıların ülkelerine iade edilmesine misilleme olarak gerçekleştirilmiştir.  PKK ve intihar saldırıları Türkiye'de PKK'nın Haziran 1996-Temmuz 1999 tarihleri arasında giriştiği 21 intihar saldırısı (bunlardan ancak 15'i gerçekleşebilmiş, 6'sına ise engel olunmuştur) nispeten düşük zararlı saldırılar olmuş; ancak saldırganların motivasyonları ve saldırı öncesindeki hazırlıkları açısından en iyi belgelenmiş olanları şeklinde intihar saldırıları incelemelerine konu edilmiştir. Gerçekleşen 15 intihar saldırısında 19 kişi hayatını kaybetmiş, 138 kişi de yaralanmıştır.
   <br/>
   <br/>
   El-Kaide ve intihar terörü
   <br/>
   <br/>
   Üsame bin Ladin'in El-Kaide örgütü bugüne kadar hiçbir terör saldırısını üstlenmemiştir. Ancak örgütün Ağustos 1998'de Nairobi ve Darüsselam'daki Amerikan büyükelçiliklerine eşzamanlı olarak düzenlenen saldırılardan ve 11 Eylül 2001 saldırılarından sorumlu olduğu, kabul gören genel kanaattir. 1998'de iki saldırıda 300 kişi hayatını kaybetmiş, 11 Eylül saldırısında ise ölü sayısı bu rakamı ona katlamıştır. Özellikle Mısır'lı örgütlerle bağlantılarının güçlü olduğu bilinen El-Kaide'nin ABD'nin Afganistan operasyonundan sonra da eylem gücünü koruduğu ve benzeri eylemlere girişmeye hazırlandığı tahmin edilmektedir.
   <br/>
   <br/>
   İsrail'de intihar terörü
   <br/>
   <br/>
   İsrail'in kendi topraklarında veya Batı Şeria ve Gazze Şeridi'ndeki İsraillilere yönelik intihar saldırılarının başlaması Hizbullah'ın ilk intihar saldırısından ancak 10 yıl sonra gerçekleşmiştir. Aksa İntifadası öncesinde İsrail'e yönelik intihar saldırılarının hemen tamamı Hamas ve İslami Cihat tarafından düzenlenmişti. Her iki örgütün intihar saldırısı taktiklerini benimsemesine de ironik bir şekilde İsrail sebep olmuştur.
   <br/>
   <br/>
   İsrail ordusu 1992'de, bu iki örgütün yüzlerce militanını sınır dışı ederek Lübnan'a sürmüştür. Bu ülkede Hizbullah ile işbirliğine girişen bu kişiler, kısa zamanda intihar saldırısı taktiklerini, bu saldırı için hem operasyonel malzemenin imalini hem de propaganda taktiklerini öğrenmişlerdir. Sürgünün üzerinden bir yıl geçmeden her iki örgüt de intihar saldırılarına başlamıştır. Her iki örgüt de Sünni İslamı benimsemiş olmakla birlikte Hizbullah ve İran ile ilişkilerini günümüze kadar sürdüregelmişlerdir. İntihar saldırılarını öncelikle işgalin temsilcisi olan Batı Şeria ve Gazze Şeridi'ndeki İsrail askerlerine ve yerleşimcilere yönelten örgütler, kısa zamanda İsrail'in kendi topraklarındaki sivillerin gerek ulaşılabilirlik ve gerekse terörün gerektirdiği medyaya ulaşım ve korku yayma açısından daha uygun hedefler olduklarını tespit etmiş; eylemlerini İsrail'in kendi topraklarını da içine alacak şekilde genişletmişlerdir.  İsrail için vatandaşlarının güvenlik hissi ülkeye yönelik göçün devamı için hayati olduğundan bu saldırıların etkisi beklenenden büyük olmuş; bu da saldırıların meşrûiyet arayışına yardım etmiştir. Aksa İntifadası'na kadar iki örgüt toplam 30 civarında intihar saldırısı düzenlemiştir. Dinî bir söylemi olmayan Halkçı Cephe ve bu örgütle bağlantılı sosyalist veya milliyetçi gruplar da yer yer intihar saldırısına başvurmakla birlikte bu metod Hamas ve İslami Cihat'ın ayırıcı özelliği olmaya devam etmiştir.
   <br/>
   <br/>
   Aksa İntifadası dönemi
   <br/>
   <br/>
   1996'da Hamas'ın bombacısı olarak bilinen Yahya Ayyaş'ın bir İsrail operasyonunda öldürülmesinden sonra bir dizi intihar saldırısı yaşandı. Bundan sonra karşılıklı misilleme ve intikam olarak ortaya çıkan intihar saldırıları ve İsrail'in kuşatma ve kapatmaları birbirlerini besledi. Aksa İntifadası halihazırda oluşmuş bu fasit daire üzerine kuruldu ve gerek intihar saldırıları gerekse bunlara karşı İsrail'in giriştiği operasyonlar, misilleme ve intikam karakteristiği göstermeye başladı. İsrail ordusu Ağustos 2001'de Halkçı Cephe'nin lideri Ebu Ali Mustafa'yı öldürünce örgüt, ağır bir intikam alma yemini etti. Bir hafta içinde örgüt, Kudüs çevresinde 4 intihar saldırısı gerçekleştirdi.
   <br/>
   <br/>
   Aksa İntifadası, Sünni veya Şii olsun İsrail karşıtı örgütlerin ortak bir hedef etrafında toplanmasını sağladı. Camp David görüşmelerinin bekleneni vermemesi üzerine Filistin sokaklarında siyasi çözüme olan inanç kayboldu ve  şiddet yoluyla İsrail'i tavize zorlama seçeneği öne çıktı. İntihar saldırılarını yine Hamas ve İslami Cihat başlattı. Ancak bu saldırıların sadece İsrail'i değil aynı zamanda hâlâ siyasi çözüm için uğraşan Filistin yönetimini de zor durumda bıraktığının anlaşılmasıyla Arafat'ın Fetah Partisi devreye girerek kendi operasyonlarını düzenlemeye başladı. Görünüşte sadece sokakları İslamcı örgütlere kaptırmama çabasından ibaret olan bu girişim kısa zamanda araç olmaktan çıkarak amaca dönüştü.
   <br/>
   <br/>
   Fetah, kısa zamanda Aksa Şehitleri Tugayı adında bir eylem grubu oluşturdu. Tugay, çok kısa zamanda intihar saldırılarında Hamas ve İslami Cihat'ın popülaritesini gölgede bırakacak sayılara ulaştı. Aksa Şehitleri Tugayı'nın İslamcı iki örgütten en belirgin farkı, terörü İsrail'i bağımsız bir Filistin devletini kabul etmeye zorlamak için geçici bir araç olarak görüyor olmasıydı. Yine diğerlerinden farklı olarak kadın intihar saldırganlarını da kullanıyordu. Kadınların İsrailli askerler tarafından tespit edilmesi çok daha zordu ve çoğunluğu karınlarında bomba ceketinin oluşturduğu şişkinliği hamilelik belirtisi olarak gösteriyordu.
   <br/>
   <br/>
   Aksa İntifadası'nın ikinci yılında İsrail'e karşı operasyonlarda bulunan 13 Filistinli örgüt ortak hareket kararı aldı. Bundan sonra bir örgütün öldürülen bir elemanının intikamını bir başka örgüt almaya başladı. Bu da eylemlerin tahmin edilebilirliğini ortadan kaldırdı. Şaron hükümetinin her intihar saldırısından sonra başlattığı kuşatma ve kapatmalar intihar saldırılarını daha da besledi. Arafat'ın bu saldırıları organize ettiği gerekçesiyle Mukata Kampı'nda esir tutulması ve Filistin Güvenlik Örgütleri'nin İsrail ordusunun operasyonlarında yediği darbeler terör örgütlerinin işini daha da kolaylaştırdı.
   <br/>
   <br/>
   Kasım 2002 tarihine gelindiğinde Filistinli örgütlerin giriştiği 200'e yakın intihar saldırısı son iki yıl içinde 600'ün üzerinde İsrailli'nin ölümüne yol açmıştı. Gerçekleşen intihar saldırısına yakın sayıda militan da eylemlerini yapamadan yakalanmışlardı. Terörü durduracağı iddiasıyla iktidara gelen Şaron hükümeti, İsrail tarihinin en kanlı terör olaylarına şahit olmuştu ve Filistin sokaklarında da kendisini havaya uçurmak için fırsat bekleyen binlerce gencin ortaya çıkmasına neden olmuştu.
   <br/>
   <br/>
   İntihar saldırısı ve din
   <br/>
   <br/>
   İntihar terörünün kullanıldığı her kültür ortamında o kültürün dini kavram ve kuramlarının kullanıldığına şüphe yok. Sorgulanması gereken bu kullanımın din açısından meşrû olup olmadığıdır. Müslüman örgütler, kendi intihar saldırganlarını şehit olarak adlandırırlar ve İslam kültürü bu örgütler tarafından kullanılabilecek pek çok malzeme sunar. Ancak bu durum İslam'ın intihar saldırılarını desteklediği anlamına gelmez. Yine din, intihar saldırganının eylemini meşrûlaştırmak için kullanıldığı gibi hedefin meşrû bir hedef olduğunu ispat için de kullanılır. İntihar saldırılarını destekleyen İslamistler, Kur'an'ın belli bir zaman ve zemin dahilinde tel'in ettiği Yahudileri Kur'an'daki zamanlarından çıkararak günümüzdeki Yahudileri de kapsar hale getirir ve öldürülmelerini meşrû görür.
   <br/>
   <br/>
   İslam dünyasından intihar saldırılarına ilk fetva Hizbullah'ın 1983 sonrasında başlattığı operasyonlara destek veren İran'lı mollalardan gelmiştir. Filistin'e intihar saldırılarını aktaran İslami Cihat'ın kurucusu Fethi Şikaki, bu operasyonların ancak çok özel durumlarda kullanılabilecek bir taktik olduğunu söylemiş; ancak gerek kendi örgütü gerekse Hamas kısa zamanda intihar saldırılarını bir 'istisnai icazet'ten çıkararak 'genel bir mükellefiyet' olarak algılamaya başlamıştır. Bazı Müslüman din adamlarının, Filistin'in bir işgal edilmiş toprak olduğu (Dar'ül-Harb) ve İsraillilerin bir ulus olarak işgalci ve zalim oldukları; bu savaş şartlarında asker ile sivilin birbirinden ayırt edilemeyeceği gerekçesiyle İsraillilere yönelik intihar saldırılarını meşrûlaştırma çabaları olmuştur. Bugün İslam dünyasında intihar saldırılarına verilen desteğin büyük kısmı Vahhabi ulemasından gelmektedir. Filistin asıllı İslam âlimleri de saldırıları İslam ile uzlaştıramasalar dahi telin edememektedir.
   <br/>
   <br/>
   İntihar saldırılarını destekleyen İslamistlere göre Kur'an masumların öldürülmesini yasaklamakla birlikte buna istisnalar da koymuştur. Bu iddiadaki kişiler, özellikle Bakara Sûresi'nin 178. Ayeti'ndeki 'hür hür ile, köle köle ile, dişi dişi ile kısas olunur' ifadesini delil olarak kullanır. Ancak bu satırlar kısas ayetinin bir parçasıdır ve haksız yere öldürülen kişinin bizzat suçu işleyen kişi ile kısas olunması ile alakalıdır. Ötesinde ayetin devamında öldürülen kişinin akrabaları öldüreni affetmeye veya diyetini kabul etmeye davet edilir.
   <br/>
   <br/>
   İntihar saldırılarını destekleyen İslamcı yazarların pekçoğu, Eski ve Yeni Ahit'in de bir dava uğruna kendini feda etme fikrini destekledikleri argümanını kullanır. Özellikle Samson'un düşmanlarını bertaraf etmek için kendini öldürdüğünü anlatan Hakimler Kitabı 16. Bab bu yazarların kitaplarında boy gösterir. Yine Samuel I Kitabı'nın 31. Bab'ında hikayesi anlatılan Şaul'un (Harut) esir düşmektense kendi kendini öldürmesi hikayesi bu yazarlar tarafından Allah'ın gerektiğinde intihar etmeyi hoş gördüğü şeklinde yorumlanmıştır.
   <br/>
   <br/>
   Muasır İslam uleması arasında intihar terörüne karşı net bir konumu olan kişilerin başında El-Ezher İmamı Şeyh Muhammed Tantavi gelmektedir. Tantavi Filistin'de yaşayan terör eylemlerinin bir bağımsızlık savaşının parçası olduğunu kabul etmekle birlikte intihar saldırılarının İslami bir söylemle meşrû kılınamayacağını söyler. Özellikle gerek Eski Ahit'te gerekse Kur'an'da bulunan 'bir kısas olmadan bir insanı öldüren bütün bir kainatı öldürmüş gibidir' ayetini referans kabul eden Şeyh Tantavi, intihar saldırılarının İslam'ın savaş doktrinine de tamamen zıt olduğunu vurgulamaktadır.
   <br/>
   <br/>
   Fethullah Gülen de intihar terörüne karşı
   <br/>
   <br/>
   Tantavi intihar saldırısının onursuz bir öldürme eylemi olduğunu ve 'arkadan vurma' olarak algılanacağını söyler ve ekler: "İslam savaş doktrini bırakın kadın, çocuk ve yaşlıların öldürülmesini, din adamlarının, silahsızların, aman dileyenlerin ve hatta aman dilemeksizin çekilmekte olan bir ordunun askerlerinin dahi öldürülmesini kabul etmez. Kamu binalarına ve tarım ürünlerine zararı men eder. İslam savaş doktrininde öldürülenin bile onuru kırılmaz. İntihar saldırısı ölen ve ölerek öldürenlerin her ikisi için de onursuz bir yöntemdir ve bunun cihat doktrini ile uyuşması mümkün değildir." Yine de halk baskısı karşısında bir orta formül bulmaya çalışan Tantavi,  Batı Şeria'daki işgalci askerlere yönelik intihar saldırılarının şehadet olarak kabul edilebileceğini kaydetmiştir.  Fethullah Gülen Hocaefendi de net bir ifadeyle intihar saldırılarının İslamla bağdaştırılamayacağını kaydeder. "Filistin halkı her kesimiyle çok sıkıntılı günler geçirse bile intihar saldırıları doğru değildir. Hedefi ve kimin öleceği belli olmayan saldırılara girişmek, sadece öldürmek için üzerine bombalar bağlayarak hiçbir şeyden habersiz, masum çoluk çocuğun da bulunduğu insanlar arasında pimi çekmek Müslümanca bir hareket olamaz. İslam savaşın en kızıştığı bir noktada bile olsa 'nasıl ölünür, nasıl öldürülür, düşmana karşı nasıl mücadele edilir' meselelerinde bazı kural ve kaideler koymuştur" şeklinde konuşan Gülen, Filistinlilerin çaresizliğini anlamakla birlikte içine düşülen bu mücadele yanlışlığı ve bir kısım insanların tavrıyla İslam'ın ve bütün inananların mahkum edilmesinin üzücü olduğunu söylemektedir.
   <br/>
   <br/>
   Ancak Tantavi ve Gülen gibi isimlerin intihar saldırılarını açık bir dille reddeden ifadeleri bugün için İslam dünyasında gerekli yankıyı doğuramamıştır. Asrımızın büyük İslam âlimlerinden biri olarak kabul edilen Şeyh Yusuf Kardavi'nin bazı açıklamaları Filistinli intihar saldırganlarının şehit olduklarını destekler mahiyettedir. Kardavi hususen Tantavi'nin onursuz ölüm tezine karşı bir cevap olarak Filistinli intihar saldırganlarının zayıflık ve çaresizlik noktasından değil, düşmanın kalbine korku saçmayı hedefleyen bir güçlülük ve isteklilik noktasından hareket ettiklerini iddia etmiş ve İsrail'e yönelik intihar saldırılarının 'kahramanca gerçekleştirilen şehadet operasyonları' olduğunu söylemiştir.  İntihar saldırılarına karşı çıkan İslam âlimleri Filistinlilerin başka şansları kalmadığı iddiasını da reddeder. Amerikalı bir Müslüman barış taraftarı olan Remzi Kisya, İslam'ın Filistinlilere intihar saldırılarından farklı yöntemleri sağladığını iddia eder ve özellikle Hazreti Hüseyin'in Kerbela'da yetmiş iki silahsız adamıyla Yezid'in ordusuna karşı başlattığı 'sivil itaatsizliği' örnek gösterir. Kisya, Filistinlilerin sivil itaatsizlikle İsrail hapishanelerini doldurmaları gerektiğini, Batı Şeria'da başlatacakları olağanüstü boyutlardaki 'izinsiz yapılanma' ile İsrail'i zor durumda bırakabileceklerini ve bu yolla dünyanın sempatisini kazanacaklarını söyler. Hindistanlıların İngilizlere, İranlıların Şah yönetimine ve Endonezyalıların Suharto rejimine karşı yürüttükleri 'sivil itaatsizlik' kampanyasının başarılı olduğunu söyleyen Kisya, Filistin halkının da akla ve dine uygun olan bu yöntemi benimsemesi gerektiğini kaydeder.
   <br/>
   <br/>
   İntihar saldırılarının geleceği
   <br/>
   <br/>
   Dünya intihar saldırılarının istatistiği, bunlardan gelecek için bir izdüşüm çıkaracak kadar bilgi sunmuyor bize. Görülen şey örgütlerin intihar saldırısı taktiğini ancak bir müddet koruyabildikleri ve bir süre sonra kendi kararlarıyla bu taktikten vazgeçtikleridir. Ancak intihar saldırısı stratejisinden vazgeçen örgütlerin hemen tamamı seküler devrimci örgütlerdir. Hamas ve İslami Cihat gibi örgütlerin, bu taktiği bırakmaya zorlayacak taban baskısı gibi bir problemleri yoktur.
   <br/>
   <br/>
   Geçtiğimiz yıl içinde Suudi Veliaht Prensi Abdullah içlerinde bunların da olduğu bir dizi Filistinli örgütü İsrail'le kalıcı bir barış anlaşmasının yapılacağı bir ara dönem (hudna) ilanına razı etmiş; ancak İsrail ordusunun zamansız (kimilerince özellikle zamanlı) eylemleri sonunda bu ihtimal de ortadan kalkmıştır. Hamas ve İslami Cihat örgütlerinin bağımsız bir Filistin devleti istediklerine; eğer barış süreci böyle bir ihtimali güçlendirirse eylemlerinden vazgeçeceklerine inanmak saflık olur. Bu örgütler, içinde İsrail'in ortadan kaldırılmasının da yer aldığı bir dizi İslami devrimi öngörmektedirler ve hiç değilse kuruluş mantıkları İsrail'in topyekûn ortadan kaldırılmasından sonra eylemlerini Arap dünyasındaki kokuşmuş rejimlere karşı sürdürmelerini gerektirmektedir. Bu örgütlerin tavizle ikna edilmesi söz konusu olmadığından ve askeri çözüm de ancak bunları güçlendirdiğinden akla gelen yegâne çözüm dini liderlerin inançlı insanların terörist olarak kullanılmasının önüne geçmesi gibi görülmektedir. Ancak, ne yazık ki İslam dünyasında özelde intihar saldırılarına ve genelde de terör eylemlerine karşı güçlü bir dini kararlılık ortaya çıkmış değildir.
   <br/>
   <br/>
   İslam intiharı ve terörü 'ama'sı ve 'şayet'i olmayan bir dille reddetmiştir. İki reddedilmişin bir araya geldiği intihar terörünün İslam dini açısından kabullenilebilir addedilmesi mümkün değildir. Ancak İslam dünyası kendi evlatlarını intihar saldırganı olarak yetiştiren kültür yozlaşmasını durdurmaz ve bu saldırıları destekleyen din adamlarını susturmayı başaramazsa intihar saldırıları İslam'ın evrensel çağrısına darbe vuran ve kalplerin İslam'a ısınmasına engel olan bir gaile olarak varlığını devam ettirecektir. Filistin'deki haksız işgale karşı çıkmak ne kadar her Müslüman'ın göreviyse, İslam'ın bir grup yanılmış evlatlarının eylemleriyle yargılanmasına engel olmak da o kadar görevimizdir...
   <br/>
   <br/>
   <br/>
   İNTİHAR SALDIRISI AMAÇ MI, ARAÇ MI?
   <br/>
   <br/>
   <br/>
   İntihar saldırısı, daha büyük bir savaşın taktik parçası olarak ortaya çıkmakla birlikte kısa zamanda araç olmaktan çıkarak amaç olmaya başlar. Onu kullanan kültür bir süre sonra onunla özdeşleşmeye başlar ve genel olarak kültür yozlaşması yaşanır. Bundan sonra o toplumun intihar saldırganı bulmak için beyin yıkamaya, aylar veya yıllar süren doktrine etme dönemlerine ihtiyacı kalmaz. Toplum, çocuklarını intihar saldırganı olarak yetiştirir. Bu toplum ölümü hafife almakla kendini bütün insanî zaaflarından sıyrılmış hissetmeye başlar ve bu bütün zayıflıklarına karşı almış olduğu bir zafer hissi verir ona. Böylelikle zayıflığın ve çaresizliğin bir silahı olarak ortaya çıkan intihar eylemi onu kullanana sınırsız bir güçlülük hissi sunar.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=11173), [web.archive.org (arşiv bağlantısı)](http://web.archive.org/web/20121120103656/http://www.aksiyon.com.tr:80/aksiyon/newsDetail_getNewsById.action?newsId=11173)
