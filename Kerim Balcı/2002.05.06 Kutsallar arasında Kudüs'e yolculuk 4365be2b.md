# Kutsallar arasında Kudüs'e yolculuk

*Kerim Balcı 2002.05.06*

<div class="pNewsDetailMainContent ctx_content" itemprop="articleBody">
 Asırlardır adına şiirler yazılan, savaşılan, paylaşılamayan Kudüs bugün de aynı özelliklerini koruyor. Peygamberlerin birarada namaz kıldığı, Mirac mucizesinin tohumlandığı, üç semavi dinin de gözbebeği saydığı Kudüs'te bir yolculuğa hazır mısınız? Kudüs Doğu'nun bütün şehirleri gibi bir mabed çevresinde kurulmuştur. Kur'an'ın Kudüs'ten bahsederken önce Mescid'den sonra çevresinden bahsetmekle öğrettiği edebe uygun olarak biz de Kudüs ve çevresindeki tarihi ve kutsal mekanları Mescid-i Aksa'dan başlayarak anlatacağız. Aksa'nın merkezi de üzerinden Hz. Muhammed'in Mirac'a yükseldiği Muallak Taşı'dır.
 <br/>
 <br/>
 Yahudiler için kainatın kendisinden başlanılarak yaratıldığı, Hz. İbrahim üzerinde oğlunu kurban etmek istediği ve nihayet Hz. Süleyman mabedinin en kutsal emaneti olan Ahd-i Atik Sandığı'nı üzerine koyduğu için; Hıristiyanlar için ahir zamanda mahşer meydanı etrafında yerleştirileceği ve İsa'nın adalet kürsüsü üzerine yerleştirileceği için kutsal olan bu taş Müslümanlarca zatından çok hatırasından dolayı kutsaldır.
 <br/>
 <br/>
 Mirac gecesinde Hz. Peygamber'in (s.a.v) üzerinde ayak izini, altındaki mağarada mubarek başının şeklini ve nihayet Resulullah'ı ziyaret etmek istediğinde onu yerine rabteden Cebrail Aleyhisselam'ın parmak izlerini bıraktığı; kayanın hemen altındaki mağarada ise Hz. Muhammed'in İbrahim, Davud, İlyas ve Süleyman (a.s) peygamberler ile özel bir dua yaptıkları, Mirac yolcusunun bu dua ile uğurlandığı söylenir. Asırlar içinde çıkan gelenek bu mağaranın altında Ruhlar Kuyusu denilen Berzah Alemi'nin kapılarının olduğunu ve Beytülmakdis Keldaniler tarafından yıkılacağı zaman mabedin bekçilerinin mabedin kutsal emanetlerini bu kuyuya attıklarını söyler.
 <br/>
 <br/>
 Muallak Kayası'nın üzerine Emevi Halifesi Abdülmelik İbn Mervan Türkiye'de Hz. Ömer Mescidi diye de bilinen Kubbetüssahra'yı inşa ettirir. 691 yılında inşa edilmeye başlanılan bina yeryüzünde inşa edildiği şekilde ayakta kalan en eski İslam binasıdır. İslam mimarisinin en muhteşem eseri olarak görülen bu bina tarih boyunca küçük restorasyonlar görmekle birlikte tamamıyla yıkıldığı olmamıştır. Binayı yapanlar kubbesini altın ile kaplamışlar, fakat Abbasiler döneminde yapılan bir restorasyon sırasında bu altın sökülmüştü. 1992 yılında Ürdün Kralı Hüseyin kubbenin yeniden som altın plakalarıyla kaplanmasını sağlamıştır. Bina Kanuni dönemine kadar dışarıda Bizans tarzı mozaiklerle kaplı idi. Kanuni iki insan boyuna kadar olan kısmını beyaz mermer, daha yukarısını mavi çinilerle kaplatmıştır. Sanat tarihçileri Kubbetüssahra'nın bundan sonra sunduğu muazzam görünüm için "Abdülmelik yerde bir altın külçesi yapmıştı, Süleyman onu göğe çıkardı" derler. Hakikaten sabah güneşinin binanın avlusundaki mermerleri parlattığı saatlerde Kubbetüssahra masmavi bir gökyüzünde uçar görünür.
 <br/>
 <br/>
 Kubbetüssahra Harem-i Şerif alanının geometrik merkezinde bulunur ve üzerinde bulunduğu platform Harem alanının platformundan 3 ila dört metre kadar daha yüksektir. Bu yüksek platform üzerinde bulunan irili ufaklı kubbelerden özellikle Kubbetüssahra'nın doğusunda kalan Zincir Kubbesi dikkat çeker. Boyutları itibarıyla Kubbetüssahra'nın 1/3 oranında bir maketi gibi görünen bu kubbe Abdülmelik tarafından hazine odası olarak inşa ettirilmiş, daha sonra çevresindeki duvarlar kaldırılarak bir tür açık hava mescidine dönüştürülmüştür. Bu noktadan doğuya bakan Kudüs gezgini ileride Zeytindağı'nı ve onun eteklerinde Kidron Vadisi'ni görür.
 <br/>
 <br/>
 Zeytindağı, üzerinden Hz. İsa'nın göğe çekildiği ve nihayet geriye ineceğine inanıldığı tepedir. Üzerinde Rus ve Alman kiliseleri İsa'nın ineceğini ümit ettikleri kulelerini inşa etmişlerdir. Almanların kulesi Augusta Victoria hastanesi kompleksi içindedir ve bu hastane 1. Dünya Savaşı sırasında Osmanlı'nın Dördüncü Ordusu'nun karargahı olmuş, Cemal Paşa ve Falih Rıfkı Atay'ın üç yılı bu komplekste geçmiştir. Yahudiler de Mesih'in bu dağa ineceğine inandıklarından dağın Kudüs'e bakan yüzüne büyük bir mezarlık inşa etmişlerdir. Yahudi geleneğinde Mesih geldiğinde mezarlarından ilk kalkacak Yahudilerin bu mezarlıkta yatanlar olacağı anlatılır.
 <br/>
 <br/>
 Zeytindağı ile Harem-i Şerif tepesi arasındaki Kidron Vadisi Hz. İsa'nın Kudüs'te geçirdiği hayatının son üç gününe ev sahipliği yapmış, bilahare Kudüs'te vefat eden Hz. Meryem de bu vadide gömülmüştür. Vadinin tabanında Rusların soğan kubbeli kilisesi Maria Magdalena ve Katoliklerin Bütün Milletler Kilisesi boy gösterir. Maria Magdalena'nın hemen yukarısında göze çarpan küçük kilise de Hz. İsa'nın Kudüs'ü o dönemdeki ihtişamı ile gördükten sonra huşu ile ağladığı noktada kurulmuş ve Hıristiyan inancına uygun olarak Dominis Flevit, Rab Ağladı diye adlandırılmıştır.
 <br/>
 <br/>
 Harem-i Şerif tepesinin Zeytindağı'na bakan yakasında ise büyük bir Müslüman mezarlığı bulunur. İslam kaynakları burada 72 sahabinin yattığını söyler. Bunlardan Kudüs'ün ilk Müslüman valisi olmuş olan Şeddad b. Üveys'in mezarı yanında şehrin duvarları üzerindeki en ilginç kapılardan biri bulunur. Altın Kapısı en eski devirlerde bile şehrin doğuya bakan kapısı olmuş ve Hz. İsa bu kapıyı kullanarak mabede girip çıkmıştır. Mesih'in yeniden gelişinde yine bu kapıdan gireceğine inanıldığından Müslümanlar kapıyı Mesih gelene kadar mühürlü tutmak üzere örerek kapatmışlar ve iç kısmına büyükçe bir medrese kurmuşlardır. İmam-ı Gazali Kudüs'te kaldığı yıllarda bu medresede yaşamış ve İhya-ı Ulumiddin'in önemli bir bölümünü burada yazmıştır.
 <br/>
 <br/>
 Kubbetüssahra'nın güneyinde Aksa Camii yer alır. Anlatıldığına göre burası Hz. Süleyman döneminde mabedin bir parçası olmayıp Süleyman Peygamberin çalışma odasının bulunduğu mekandı. Aksa Camii'nin burada olma sebebi Hz. Ömer'in Kudüs'ü fethettikten hemen sonra burada kurdurduğu küçük mesciddir. Hz. Ömer mescidin özellikle Muallak Kayası'nın güneyinde olmasını böylelikle Yahudilerin kıblesi ile Müslümanların kıblesinin karıştırılmamasını istemişti. Aksa Camii ilk defa 705 yılında yapılmış ancak zemini dolgu bir zemin olduğundan hemen her depremde yıkılmıştı. Bugün ayakta duran bina büyük oranda 1969 yılında bir Yahudi'nin çıkardığı depremden sonra yeni baştan yapılmış bir binadır.
 <br/>
 <br/>
 Kudüs gezgininin kaçırmaması gereken bir mekan da Aksa Camii'nin hemen altındaki Kadim Aksa'dır. Burada Mirac Gecesi'nde toplanan gelmiş geçmiş bütün peygamberler Hz. Peygamber'in arkasında saf durup namaz kılmışlardır.
 <br/>
 <br/>
 Aksa Camii'nin hemen güneyinde, artık şehir duvarlarının dışında MÖ altıncı yüzyılda kurulmuş olan İkinci Beytülmakdis'in kalıntıları bulunur. Ancak bu noktaya ulaşmak için Kudüs gezgini geri dönüp Harem-i Şerif alanının kuzey kapılarından birinden çıkarak şehrin içindeki kutsallar gezisini tamamlamalıdır. Kuzeydeki kapılardan biri Müslüman gezgin için özellikle manidardır. Hıtta Kapısı Kur'an'da kendisinden bahsedilen bir kapıdır. Kur'an anlatısına göre İsrailoğulları Ürdün çöllerinde gezdikleri yıllar boyunca işledikleri günahlardan dolayı Allah tarafından uyarılmış ve Kutsal Şehir'in kapısına geldiklerinde bu hatalarını "Hett, Hett" diyerek ikrar etmeleri istenmiştir. İsrailoğullarının gururu bunu kaldırmadığından bu kapıya geldiklerinde Rabb'i aldatmaya çalışarak "Hıtta" diye bağırmışlardır. Hıtta, buğday demektir. Bu kapıdan geçildikten sonra önümüze çıkan dar sokak şehrin Memlüklüler Mahallesi denilen bu kısmındaki klasik bir sokaktır. Sokak ileride Via Dolorosa ile birleşir. Via Dolorosa, Hüzünlü Yol demek. Bu yol Hıristiyan inancına göre Hz. İsa'nın çarmıha geriliş rotasıdır ve hiç değilse 16. yüzyıldan beri Hırıstiyanlar tarafından hac rotası olarak kullanılmaktadır. Bu yol üzerinde Hz. Meryem'in doğduğu mağaradan tutun, Müslümanlar'a göre İsa sanılarak yakalanan kişinin sorgulandığı, kırbaçlandığı, hapse atıldığı, sokaklarda haç sırtında yürütülürken üç defa düştüğü mekanlara kurulmuş bir dizi Hıristiyan kilisesi bulunmaktadır ve şehrin içinde dolaşarak devam eden hac rotası sonunda Kutsal Kabir Kilisesi'ne ulaşır. Kutsal Kabir Kilisesi ilk defa 350 yılında Bizans İmparatoru Konstantin tarafından yaptırılmış daha sonra Haçlılar tarafından genişletilmiş, bir kiliseler zinciridir. Kilise'nin merkezi noktası İsa'nın çarmıha gerildikten sonra gömüldüğü ve iki gün sonra dirilerek kalktığı kabir kısmıdır. Bunun yanında İsa'nın üzerinde çarmıha gerildiğine inanılan Golgotha Kayası ve İsa'nın çarmıhının bulunduğu mağara da ziyaret edilir. Kilisenin hemen karşısında bulunan Hz. Ömer Camii için Hz. Ömer'in Hıristiyanların kutsal mekanına saygı için kilisenin içinde kılmadığı namazını eda ettiği mekana kurulan camidir derler. Cami'nin çıkışından devam eden cadde, üzerinde Hz. Yahya'nın öldürüldüğü hapishanenin bulunduğu mekana kurulmuş bir Rus Ortodoks kilisesinin bulunduğu caddedir ve ucu şehrin kalesinin bulunduğu meydana çıkar. Kudüs'ün şehir kalesi aslen MÖ 40 yıllarında yapılmış üç kalenin temelleri üzerine Osmanlı tarafından yapılmış bir kaledir. Kalenin hemen yanında Batı Kudüs'e açılan Yafa Kapısı bulunur. Bu kapının hemen yanında Kanuni döneminde şehrin dört kilometre uzunluğundaki surlarını yaptıran iki mühendisin mezarları bulunur. Kanuni öncesinde yıllar süren savaşlar sonrasında yıkılmış olan duvarlar yeniden yapılmıştır ve Osmanlı surları hemen tamamen günümüze kadar kalmıştır. Osmanlı'nın yaptığı şehir kalesine bugün Davud Kulesi denir ve içinde Kudüs tarihinin maketlerle anlatıldığı büyükçe bir müze bulunur. Davud Kulesi'nin hemen güneyindeki boş meydan Osmanlı döneminde kışla olarak kullanılırdı ve bugün hâlâ aynı adı taşır.
 <br/>
 <br/>
 Kışla'dan güneye doğru devam eden cadde Kudüs gezginini Ermeni Mahallesi'ne götürür. Şehir içinde bir şehir olan Ermeni Mahallesi etrafı duvarlarla çevrili bir manastırdan ibarettir ve içinde Osmanlı çinileriyle tezyin edilmiş Mar Yakub (Aziz James) Kilisesi bulunur. Yolun devamında Nebi Davud (Siyon) Kapısı'nın yanından geçilir. Bu kapının hemen dışında Hz. Davud'un mezarı, Hz. İsa'nın havarileriyle son akşam yemeğini yediği oda ve Hz. Meryem'in vefat ettiği evin mekanlarına kurulmuş bir sinagog, bir cami ve bir kilise bulunur. Kapıdan çıkmadan vadiye doğru inen gezgin bir müddet sonra Kubbetüssahra'nın altın kubbesinin ihtişamıyla irkilecek ve hemen onun gölgesinde Yahudilerin ibadet etmekte olduğu Ağlama Duvarı'nı görünce Kudüs'te bir kilometre karelik alana şığışmış kutsal mekanların yoğunluğu karşısında ürperecektir.
 <br/>
 <br/>
 Ağlama Duvarı MÖ 40'lı yıllarda Beytülmakdis'i büyütmek isteyen Kral Herod'un bugün üzerinde Aksa Camii'nin bulunduğu dolgu platformu yapmak için kurdurduğu istinad duvarlarından biridir. Bugün dışarıda görülen 12 metre yüksekliğin yanısıra 19 metre de yeraltında duvar vardır. Zamanla duvarın önü dolmuş ve bu seviyeye gelinmiştir. Yahudiler Ağlama Duvarı'nda ağlamazlar. Duvar'da ağlama ritüeli ancak küçük bir mistik mezhebe aittir. Ancak özellikle Yom Kippur'da (Keffaret Günü) ve Tiş'a BeAv'da (Beytülmakdis'in yıkıldığı gün) burada samimane ağlayan Yahudilere rastlamak mümkündür. Duvarın önündeki açık alan 1967 sonrasında burada bulunan 142 hanelik Faslılar Köyü'nün yerle bir edilmesi ile elde edilmiştir. Bugün Ağlama Duvarı'nda Osmanlı döneminde olanın aksine bir haremlik selamlık uygulaması hakimdir. Ağlama Duvarı'ndan şehrin dışına çıkan Kudüs Gezgini artık şehrin "mübarek kılınmış" çevresini seyredebilecektir. 800 metre rakımlı bir tepe üzerine kurulu Kudüs civarda su problemi olmayan nadir şehirlerden biridir. Şehir üç su yatağı üzerine kurulmuştur ve Kidron Vadisi boyunca akan Silvan Yeraltı suyu bugün dahi faal durumdadır. Eski Şehrin hemen batısında da tarihin en eski dönemlerinden beri su toplama havuzları bulunmuş, hatta Yafa Kapısı'nın, hemen dışındaki alana Mamilla (Mayye min Allah=Allah'dan bir su) adı verilmiştir. Herhalde şehrin bu sudan almış olduğu nasibe ithafen Resulullah'a atfedilen bir hadis de Muallak Kayası'nın yeryüzünün bütün tatlı sularının altından doğduğu kaya olarak betimler. İsra Suresi'nin "bâreknâ havlehû" (etrafını mübarek kıldık) ifadesini bu su kaynaklarına yoranlar olduğu gibi bunu mânâ alemindeki bir teberrük olarak algılayıp bu ifadeyi Kudüs'ün yakın çevresinde yaşamış ve ölüp defnedilmiş enbiya ve evliyaya atfedenler de olmuştur. Ayetin belirttiği çevrenin nereler olduğu konusundaki farklı rivayetler bu çevreyi Kudüs'te ölüp gömüldüğü bilinen Hz. Davud, Hz. Süleyman, Hz. Zekeriya, Hz. Yahya, Hz. Meryem gibi İslam peygamberleri ve Eski Ahit'te peygamber olduklarından bahsedilen 120 şahsı kapsayan dar yaklaşımdan, güneyde Hz İbrahim, İshak ve Yakub'un gömülü bulunduğu El-Halil Şehri, kuzeyde Hz Yusuf'un mezarının bulunduğu Namlus, Batı'da Hz Yunus'un mezarının bulunduğu Tel Aviv ve Doğu'da Musa'nın mezarının bulunduğu Eriha şehirlerine kadar yayılan geniş kapsamlı yaklaşıma kadar bir yelpaze sunar Kudüs gezginine ve Ürdün Nehri'nin Batısında bulunan Kutsal Toprakların hemen tamamını bu bereketli topraklara katar. Bu toprakların coğrafi olarak "bereketli hilal" diye bilinen Nil-Fırat yayının tam göbeğini oluşturuyor olması da gezginin damağına bir tebrik tadı daha sürer.
 <br/>
 <br/>
 <br/>
 Kudüs'te osmanlı düzenı
 <br/>
 <br/>
 Bütün Hıristiyan mezhepleri için kutsal olan, Kutsal Kabir Kilisesi, Osmanlı'nın kurduğu düzene göre kullanılıyor. Osmanlı çatının statüsünü belirlemediği için 1948-67 arasında kilise çatısız kalmıştı
 <br/>
 <br/>
 Kudüs'teki Türk mirası bin yılın üzerinde bir geçmişe sahip. Bunun dört asırlık bir kısmı şehrin Osmanlı egemenliği altında olduğu uzunca bir dönemin ürünüdür. İsrail'in sabık başbakanı Ehud Barak, Osmanlı'nın pırpırlı bir onbaşıyla yıllarca Kudüs'te barış ve huzuru sağladığını itiraf etmişti. Bu başarının sırrı neydi? Ne Kudüs ne de yörenin kamu hafızası bu 400 yıllık maziden kopartılarak tanınamaz. Özellikle son yıllarda dinler ve kültürler arası çatışmaların kızışmasıyla Osmanlı yönetimi altındaki nisbi güvenlik ve huzur ortamına karşı yeni bir özlem uyanmış, Osmanlı'nın "barış formülü" bölgeyi 50 yıldır kana bulayan çatışmaya alternatif bir çözüm oluşturabileceği ümidiyle gündeme getirilmiştir. Osmanlı geçmişinin dini mekanları yöneten statüko kanunlarıyla, sokaklara hâlâ egemen olan mimari mirası, dil, müzik ve mutfağında kendisini hâlâ gösteren etkisiyle yaşanılan günün bir parçası olduğu Kudüs'te Osmanlı yönetim tarzının nasıl olup da tarafları birbirine girmekten alıkoyduğunu anlamak barışa giden yolların tamamının kapalı göründüğü günümüzde yeni bir açılım olabilir.
 <br/>
 <br/>
 Osmanlı'nın bir Kudüs'ü vardı...
 <br/>
 <br/>
 Kudüs'ün bin türlü Osmanlısı... Kudüs'teki Osmanlı bu bin türlü Osmanlıdır. Müslümandır, Hıristiyandır, Yahudidir... Türktür, Çerkestir, Rumdur, Rustur, Almandır, Avusturyalıdır ama Osmanlıdır. Kudüs tarihi müzesindeki bu sebil önü maketi Osmanlı Kudüs'ünün bu heyecan veren mozayiğini anlatmaktadır. Gerçekten Osmanlı Kudüs'ünde Yahudi ayakkabıcı, Arap köylüsü fellah, Rus Ortodoksu Hıristiyan hacı, Avrupalı zengin gezgin ile bir arada görünürdü. Bugün Kudüs'te dünyanın dört bir yanından gelme insanlarla karşılaşabilirsiniz ama Osmanlı Kudüs'ünde olduğu kadar renklilik arzetmez bu. İşte araştırılması gereken bu mozayiği bir arada tutan Osmanlı ruhudur.
 <br/>
 <br/>
 Memlük Kudüs'ü imparatorluğun gerilemesi ile birlikte önemini kaybetmişti. Bu yüzden halk Osmanlı'yı yeni bir ümitle kabullenmişti. Osmanlı Kudüs'ü üç sancaktan oluşan bir mutasarrıflıktı: Kudüs, Nablus ve Gazze Sancakları. Bunların hepsi de Şam Vilayeti'nin parçaları durumundaydı. 400 yıllık Osmanlılığının bazı bölümlerinde Kudüs Şam Vilayetinden alınmış ve Beyrut Vilayeti'ne bağlanmıştır. Bütün bu tarih boyunca değişiklikler göstermekle birlikte Mutasarrıflığın sınırları güneyde Gazze'den kuzeyde Nablus'a kadar uzanırdı. 1553 yılında şehrin nüfusu 13 bin 384 kişi idi. Hıristiyan ve Yahudi cemaatlerinin her biri bin 650 kişi civarında idi.
 <br/>
 <br/>
 Kanuni döneminde Yahudiler hâlâ Taberiyye veya Safed şehirlerinde yaşamayı Kudüs'e tercih ederlerdi. Ancak Osmanlı fetihlerinin getirdiği güvenlik ortamında artan nüfusla birlikte şehrin Yahudi nüfusu da artmıştı. Henüz bir Yahudi mahallesi yoktu. Bütün cemaatler bir arada yaşarlardı. Şehrin güneyindeki Rişa, Şaraf ve Maşlah mahallelerinde yoğun bir Yahudi nüfusu bulunurdu. Bu yıllarda Avrupa'dan Kudüs'ü ziyarete gelen Yahudi hacıları buradaki Yahudilerin yaşadığı özgürlük karşısında şaşkına dönmüşlerdir. 1535 yılında Kudüs'e gelen İtalyan Yahudisi David de Dossi Yahudilerin burada devlet kademelerinde bile görev alabildiklerini hayretlerle kaydeder. "Burada sürgünde değiliz. Burada adeta kendi ülkemizdeyiz. Gümrüklere ve vergilere bakan memurlar Yahudiler burada. Ve Yahudiler için özel vergiler yok..." Gerçekten Osmanlı Devleti şeriatın getirmiş olduğu cizye hukukunu sıkı bir şekilde uygulamamışlardı. Kudüs'te cizye ödemek durumunda olan Yahudiler bile bunu mümkün olan en alt seviyeden ödemekteydiler. Osmanlı mahkemeleri Yahudileri korurdu ve şahitlikleri kabul edilirdi. Cemaatlerinin otonomisi hem teşvik edilir hem de muhafaza edilirdi.
 <br/>
 <br/>
 Gayrimüslimlere gösterilen bu müsamahanın ülkenin huzur ortamında etkisi olduğu muhakkak. Ancak Kudüs şehrinin huzuru Osmanlıya has iki uygulamaya dayandırılmıştı. Bunlardan ilki millet sistemiydi. Cemaatler millet sistemi içinde otonom bir statüye sahip olurlar, kendi dinlerinin gerektirdiği şer'i meseleler kendi mahkemelerinde, kendi hakimlerince çözümlenirdi. Kısacası herkesi bağlayan kurallar minimuma indirilmiş, devlet küçültülmüş fakat hareketli kılınmıştı. Millet sisteminin kontrolörlüğünü yapan Osmanlı mutasarrıfı ve kadısı İstanbul'dan gönderildiğinden cemaatlerden herhangi birine karşı kayırma veya hak yeme olmazdı. Millet sistemi Osmanlı tarihi uzmanlarınca yeterince incelenmiştir ve işin doğrusu aile ve miras hukukuna bakan yönüyle bugün de İsrail'de uygulanmaktadır. Osmanlı'nın bugünün sınır kavgasına cevap olabilecek çözümü kendine has ikinci uygulamasıydı ve bunun da prensipler ve uygulamalar diye ayırabileceğimiz iki şubesi vardı. Bu uygulama şehrin mahallelere ayrılması ve cemaatlerin kontrol ve otorite alanlarının belirlenmesi ile alâkalıydı. Öncelikle prensipte Osmanlı toprak egemenliğinin kime ait olduğu tartışmalarına hiçbir zaman girmemişti. Her türlü egemenlik Allah'a ve dolayısıyla onun yeryüzündeki hadimi olan Sultana aitti ve paylaştırılması sorunu yaşanmıyordu. Diğer taraftan şehir de sınırları olan mahallelere ayrılmamıştı. Osmanlı yönetimi cemaatlerin kapalı mahalleler ve koloniler oluşturmasına, dolayısıyla kendilerini çevreleyen diğer cemaatlerle aralarına bir kültür duvarı kurmalarına izin vermezdi. Kudüs'te Ermeni, Hıristiyan, Yahudi ve Müslüman Mahalleleri vardı ama bunlar coğrafi ayrımları ifade etmiyorlar, aynı uzayı paylaşıyorlardı. Yani Müslüman Mahallesi ile Hıristiyan Mahallesi aynı mekandaydılar. Osmanlı Kudüs'ü olan Eski Şehirdeki bu durum bugün de devam etmektedir ve bu durum doğrusu şehri coğrafi olarak mahallelere, yani egemenlik alanlarına bölmeye çalışan yeni yönetimlerin işini zorlaştırmaktadır. Bugün coğrafi olarak Filistinlilere verilmesi konuşulan mahallelerde Yahudi dini müesseseleri vardır ve Yahudi Mahallesi'nde de cami ve kiliseler. Osmanlı döneminde mekanlar sahiplik hakları olarak paylaştırılıp egemenlik hakları paylaştırılmadığı için bu bir sorun teşkil etmiyordu.
 <br/>
 <br/>
 Osmanlı'nın önemli bir başarısı sahiplik haklarının da sık sık tartışmalara yol açtığı Hıristiyan kutsal mekanlarında dayatmayı başardığı statüko uygulamasıdır. Bunu güzel bir şekilde ifade etmesi açısından Ortodoks, Katolik, Ermeni ve Süryani kiliselerinin paylaştıkları Kutsal Kabir Kilisesi'nin hikayesini anlatmak yerinde olacak. Kutsal Kabir Kilisesi'nin kontrolü dört Hıristiyan cemaati arasında paylaşılmaktaydı. Kilisenin bir parçasını kontrol etmenin manası orada ibadet yapmak, lambalar taşımak, dekorasyonlar asmak ve hepsinden öte o bölgenin temizliğini takip etmek, dini ritüellerini yerine getirmek ve gerektiğinde renovasyonunu yapmak demekti. Herhangi bir dekorasyonun yerinden kaldırılıp yenilenmesi, bir lambanın asıldığı sütundan alınması gibi sıradan uygulamalar bile statüko kanunu çerçevesinde gerçekleşirdi. Tabii bütün mezhepler Kilise'nin mümkün olduğu kadar fazla kısmının bakımını üzerlerine almak istediklerinden yeni restorasyon projeleri çatışmalara, bazıları kanlı kavgalara yol açıyordu. Osmanlı Devleti 1757 yılı kadar erken bir dönemde bu çatışmaların önünü almak istemiş ve Kutsal Mekanlarda statüko ilan eden bir ferman ilan etmişti. Kilisenin önünde bulunan avlu ve avluyu yola bağlayan merdiven basamaklarını temizleme sevabı 1852 yılında Rum Ortodoksları ile Latin Katolik Kilisesinin birbirine girmesine neden olmuştu. Basamakların en altta olanı bir uçtan bakıldığında bariz bir şekilde basamak iken, diğer bir uçtan bakıldığında net bir şekilde avlunun bir parçası olarak görülüyordu. 1757 fermanında mezhepler arasında mekanlar dağıtılırken avluyu temizleme hakkı Ortodokslara, basamakları temizleme hakkı Katoliklere verilmişti. 1852 yılının günlerinden birgün temizlik sırasında mezhepler "Vay siz bizim sevaplarımızı kapıyorsunuz" diyerek birbirine girmişler ve rivayet olunduğuna göre büyüyen çatışmalarda onlarca kişi ölmüştü. İstanbul duruma vâkıf olduğunda derhal bir ferman çıkararak bu kutsal mekanlarda yeni bir statüko ilan etmişti: "Kutsal mekanlarda ben geleceğim, milimi milimine kimin nereyi temizleyeceğini ben belirleyeceğim. Bundan sonra da bir taşı yerinden oynatan kafasını yerinden oynatmıştır. Biline"
 <br/>
 <br/>
 Ferman Kudüs'e iletilir iletilmez kilisenin önündeki meydanda okunmuştu. O sırada bir Ermeni papazı kilisenin ön cephesindeki pencerelerden birini dayadığı ahşap bir merdivene basarak temizlemekle uğraşıyordu. Adamı derhal aşağı indirmişler ancak merdiveni kaldırmak istediğinde müdahale edilmişti. O günden itibaren Osmanlı'nın ilan etmiş olduğu statükonun devamının ifadesi olarak bu merdiven orada tutulmuştur. Bugün halen Osmanlı'nın o zaman gelip belirlemiş olduğu mezhepler arası paylaşım hayattadır ve 150 yıllık merdiven pencerede bu statüko kanununun temsilcisi olarak durmaktadır. Nitekim Osmanlı gönderdiği uzmanlarla mekanları milimetrik olarak paylaştırmıştır. Bu arkadaki son basamağın da Katoliklerin hakkı olduğuna karar vermiştir. Osmanlının statüko fermanındaki bir eksikliğin Kutsal topraklarda huzuru nasıl kaçırabildiğini anlamak için hikayenin devamını dinlemek gerek. Osmanlı statükosu camlar kırıldığında kimin tamir edeceğine kadar sevapların tamamını paylaştırmış, ancak Osmanlı günün birinde binanın çatısının çökebileceğini hesaba katamamıştı. 1948 yılındaki bir yangında kilisenin çatısı çökmüş, ancak 1967 yılına kadar mezhepler aralarında çatının sevabını paylaşamadığından çatı restore edilememiştir. Ancak 1967 yılında bölge İsrail'in eline geçtiğinde İsrail'in aracılığı ile mezhepler biraraya gelmiş, uluslararası bir komisyon oluşturularak Osmanlı'nın statükosuna yeni bir madde eklenmiş ve çatı ancak bu şekilde tamir edilebilmiştir. Osmanlı'nın Kudüs ve Kudüs'teki kutsal mekanların idaresine getirdiği orijinal yaklaşım ve bunun ne kadarının günümüze uygulanabileceği derin akademik araştırmalara konu olacak bir mevzudur. Türkiye'nin Ortadoğu politikasındaki iniş ve çıkışlara rağmen bu tarihi bağ varlığını en azından semboller düzeyinde korudu. Türkiye Cumhuriyeti'nin Kudüs'e olan ilgisinin özel bir yönünü de Haremi Şerif alanında bulunan Kubbetüssahra ve Aksa Camii gibi kutsal mekanlar oluşturmuştur. Kanuni Sultan Süleyman'dan beri Kubbetüssahra'nın çinilerinin yenilenmesini üzerine almış olan Türkiye, Cumhuriyet döneminde de bu geleneği devam ettirmiştir. Bugün İslam dünyasının en büyük mimari şaheseri olarak görülen Kubbetüssahra'nın binayı göksel bir varlık gibi gösteren mavi çinileri Kütahya'dan gitmektedir. Yine İkinci Abdülhamid'in başlattığı bir gelenek Türkiye Cumhuriyeti döneminde de devam ettirilmiş ve Kubbetüssahra'nın halıları Türkiye'den gönderilmiştir. Celal Bayar'ın cumhurbaşkanlığı ve Tansu Çiller'in başbakanlığı döneminde Kubbetüssahra'nın halıları değiştirilmiş, daha sonra Aksa Camii kısmının da halılarının Türkiye'den getirilmesine karar verilmiştir. Halk bazında da bu duygu bağı sürmektedir. Nitekim 2000 yılında yapılan bir ankete göre, halkın yüzde 63'ü Kudüs'ün kendileri için önemli olduğunu kaydetmiş, sadece yüzde 2'si şehrin mevcut şekliyle İsrail'in egemenliği altında kalmasını savunmuştur.
 <br/>
 <br/>
 PEYGAMBERLERİN İZİNDE
 <br/>
 <br/>
 1650: Hz İbrahim Kudüs'ten geçer ve Kudüs güneylerinde ElHalil şehrinde daha sonra kendisinin de defnedileceği mezarlık mağarasını satın alır.
 <br/>
 <br/>
 1230: İsrailoğulları Mısır'dan çıkarlar.
 <br/>
 <br/>
 1190: İsrailoğulları Filistin topraklarına girer ve Eriha'dan başlayarak Kutsal Toprakları ele geçirmeye başlarlar.
 <br/>
 <br/>
 1020: Kral Saul Kudüs'ü ele geçirerek İsrailoğullarının topraklarına katar.
 <br/>
 <br/>
 1000: Hz Davud'un krallığı altında Birleşik İsrail Krallığı kurulur ve Kudüs başkenti ilan edilir.
 <br/>
 <br/>
 961: Hz Süleyman Beytülmakdis'i inşa ettirir ve Krallık bir Teokrasiye dönüşür.
 <br/>
 <br/>
 922: İsrail Krallığı güneyde dindar Yehuda ve kuzeyde laik İsrail olmak üzere ikiye ayrılır.
 <br/>
 <br/>
 722: Kuzeydeki İsrail Krallığı Babilliler tarafından yıkılır.
 <br/>
 <br/>
 587: Güneydeki Yehuda Krallığı Babilliler tarafından yıkılır. Kudüs istila edilir ve Beytülmakdis harap edilir.
 <br/>
 <br/>
 539: Babil İmparatorluğu yıkılır ve Filistin toprakları Fars İmparatorluğunun eline geçer.
 <br/>
 <br/>
 515: Beytülmakdis yeniden inşa edilir. Buna Beytülmakdis II denir.
 <br/>
 <br/>
 330: Makedonya İmparatoru Büyük İskender'in Doğu Seferi ile Filistin Makedon toprağı olur.
 <br/>
 <br/>
 323: Filistin Helen İmparatorluğu'nun bir parçası olur. Yunanca bölgenin elit kültür dili olur.
 <br/>
 <br/>
 167: Yahudiler Yunanlara karşı ayaklanırlar. Makabi İsyanları.
 <br/>
 <br/>
 63: Kudüs Roma İmparatorluğu'nun toprağı olur. Latin etkisi girmeye başlar.
 <br/>
 <br/>
 37: Kral Büyük Herod Roma'ya bağlı Yahudi Krallığının başına geçer ve Beytülmakdis'i yeniden inşa eder.
 <br/>
 <br/>
 6: Hz İsa Betlehem'de doğar.
 <br/>
 <br/>
 30: İsa Peygamber'in ölümü.
 <br/>
 <br/>
 70: Kudüs Romalılar tarafından yerle bir edilir. Beytülmakdis II yıkılır.
 <br/>
 <br/>
 132: Bar Kohba isyanları ile Yahudilik Filistin'deki son darbesini yer ve uzun müddet Kudüs Yahudilere kapatılır.
 <br/>
 <br/>
 324: Bizans İmparatoru Konstantin Hıristiyan olur ve Hıristiyanlığı devlet dini haline getirir.
 <br/>
 <br/>
 451: Kudüs Patrikliği tesis edilir.
 <br/>
 <br/>
 614: Farslılar Kudüs'ü istila eder ve şehirdeki bütün Hıristiyan mabetlerini yağma ederler.
 <br/>
 <br/>
 627: Bizans İmparatoru Heraklius Kudüs'ü Farslılardan geri alır.
 <br/>
 <br/>
 637: Hz Ömer Kudüs'ü İslam topraklarına katar.
 <br/>
 <br/>
 699: Abdülmelik ibn Mervan Mescidi Aksa'yı inşa ettirir.
 <br/>
 <br/>
 1099: Kudüs Haçlıların eline geçer.
 <br/>
 <br/>
 1187: Selahaddin Eyyubi Kudüs'ü Haçlılardan geri alır.
 <br/>
 <br/>
 1160: Eyyubi Hanedanı yerini Memluklara bırakır.
 <br/>
 <br/>
 1260: Moğollar Filistin'i istila ederler.
 <br/>
 <br/>
 1492: Yahudiler İspanya'dan sürülürler. Bunların bazıları Filistin'e yerleşir.
 <br/>
 <br/>
 1517: Yavuz Sultan Selim Kudüs'ü Osmanlı topraklarına katar.
 <br/>
 <br/>
 1560: Joseph Nasi Tiberya'da bir Yahudi Devleti kurmaya kalkıştı.
 <br/>
 <br/>
 1663: Sahte Mesih Sabatay Sevi Kudüs'ü ziyaret etti.
 <br/>
 <br/>
 1798: Napolyon Filistin'in sahil şeridini işgal eder. Kudüs'e uğramaz ve Akra Kalesinde Cezzar Ahmet Paşa'ya karşı savaşı kaybeder.
 <br/>
 <br/>
 183140: Filistin Kavalalı Mehmed Paşa'nın eline geçer.
 <br/>
 <br/>
 1837: Büyük bir depremle Filistin'deki asıl Yahudi şehri olan Safed yıkıldı ve Yahudi nüfusu Kudüs'e kaydı.
 <br/>
 <br/>
 1852: Osmanlı Padişahı Kutsal Topraklarda Statüko ilan eder.
 <br/>
 <br/>
 1854: Kutsal Topraklardaki mezhep çatışmalarından dolayı Kırım Savaşı çıkar.
 <br/>
 <br/>
 1864: Avrupalı arkeologlar Filistin Araştırmaları Fonu'nu oluştururlar.
 <br/>
 <br/>
 1882: Rusya'da Yahudi kıyımları başlar ve oradan kaçan Yahudiler illegal yollardan Filistin'e yerleşmeye başlarlar.
 <br/>
 <br/>
 1897: Basel Kongresi'nde Yahudiler Filistin'de bir devlet kurma emellerini ortaya koydular.
 <br/>
 <br/>
 1908: Abdülhamid II tahttan indirildi.
 <br/>
 <br/>
 1916: Arapların bir kısmı İngilizlerle işbirliği yaparak Osmanlı'ya isyan etti.
 <br/>
 <br/>
 1917: Gazze Savaşı'nı kaybeden Osmanlı orduları Filistin'i boşaltır. Şehir İngilizler'e geçer.
 <br/>
 <br/>
 1922: Filistin'de İngiliz Manda Yönetimi tesis edilir.
 <br/>
 <br/>
 1929: ArapYahudi çatışmaları başlar.
 <br/>
 <br/>
 1939: İngilizler Filistin'e Yahudi göçünü kısıtlayan Beyaz Sayfa'yı ilan ederler.
 <br/>
 <br/>
 1947: Birleşmiş Milletler Filistin'de iki devletli çözümü öngörür.
 <br/>
 <br/>
 14 Mayıs 1948: İsrail Devleti bağımsızlığını ilan eder.
 <br/>
 <br/>
 1948 : İsrail Bağımsızlık Savaşını kazanır.
 <br/>
 <br/>
 1951: Ürdün Kralı Abdullah Mescidi Aksa'da öldürülür.
 <br/>
 <br/>
 1956: İsrail, Fransa ve İngiltere Mısır'a savaş açar.
 <br/>
 <br/>
 1967: Altı Gün Savaşı'nı Araplar kaybederler ve Batı Şeria İsrail'in eline geçer. Doğu Kudüs de kaybedilen toraklar arasındadır.
 <br/>
 <br/>
 1973: Yom Kipur Savaşı ile Mısır Sina'yı İsrail'den geri alır.
 <br/>
 <br/>
 1979: Camp David anlaşması ile Mısır ve İsrail barış ilan ederler.
 <br/>
 <br/>
 1982: Güney Lübnan İsrail tarafından işgal edilir.
 <br/>
 <br/>
 1987: İntifada başlar.
 <br/>
 <br/>
 1993: Oslo görüşmeleri başlar.
 <br/>
 <br/>
 1994: İsrail ile Ürdün barış imzalarlar.
 <br/>
 <br/>
 1995: Oslo Anlaşmaları imza edilir.
 <br/>
 <br/>
 1996: İsrail başbakanı İshak Rabin öldürülür.
 <br/>
 <br/>
 1997: El Halil çekilmesi anlaşması imzalanılır.
 <br/>
 <br/>
 1998: Wye Plantation Anlaşması imzalanılır.
 <br/>
 <br/>
 Ekim 2000: Aksa İntifadası başlar.
 <br/>
 <br/>
 Nisan 2002: İsrail Filistin topraklarını işgal etti
 <br/>
 <br/>
 <br/>
 Semavi kesişme noktası
 <br/>
 <br/>
 Kudüs üç semavi dinin, dolayısıyla insanlığın büyük bir kısmının kutsallarının kesiştiği nokta. Bugünkü inananların bu gerçeği ne kadar dikkate aldıkları tartışmalı olsa da, kutsal mekanların sırt sırta, içiçe geçirilmiş olmasında insanlara birarada yaşama yönünde verilmiş İlahi bir mesaj olduğu gözleniyor. Şimdi kronolojik sıralamaya göre üç dinin penceresinden Kudüs'ün nasıl göründüğüne bir göz atalım.
 <br/>
 <br/>
 'Ötelerin şehri'
 <br/>
 <br/>
 Kudüs'ün Yahudilik için öneminin temelinde Süleyman Mabedi'nin bu şehirde bulunmuş olması yatar. Birinci Mabed Kudüs'te bulunurken Kudüs'e "Ötelerin bir Şehri" nazarı ile bakılır ve burası "Allah'ın Evi" olarak kabul edilirdi. Eski Ahit'te Kudüs'ün önemi "Son Günlerde" ve "Adalet Gününde" belirginleşir. İsaiah Peygambere göre Kudüs "Adalet şehridir". Burada son mahkeme kurulacaktır. Eski Ahit'te Kudüs aynı zamanda Beni İsrail'i sembolize eder. Onun yıkılması, İsrailoğullarının sürgüne gönderilmesi ve gelecekte yeniden imarı da İsrailoğullarının sürgünden dönüşünü sembolize eder. İkinci Mabed döneminde Kudüs bir hac şehri haline gelmiştir. MS 70 yılında şehrin yıkılması ile sürgüne gönderilen Yahudiler için yıkık şehir kendi gurbet ve perişanlıklarını sembolize etmektedir. Mabedin yıkıldığı Av ayının dokuzu hâlâ bir yas günü olarak anılmaktadır.
 <br/>
 <br/>
 Yahudilerin dualarında "Gelecek sene Kudüs'te" ve "Kutsal Şehri Kudüs'ü inşa et! Hızla ve bizim günümüzde!" gibi dileklere sıkça rastlarız. İkinci dua yemeklerden sonra yapılan günlük bir duanın parçasıdır. Her Yahudi, dini hayatının her gününde defaatle Kudüs'le ve Kudüs'ün yıkılışıyla ilgili birkaç ifadeyle karşılaşır. Dünya çapında Yahudilerin şairleri ve büyük hahamları hayatlarını Kudüs için olan hasretlerini ifade ile geçirmişlerdir. Bunlardan Yehuda HaLevi'nin "Kalbim doğuda (Kudüs), ne var ki ben batının en sonundayım" satırları ve Brestlavlı Haham Nahman'ın "Nereye gitsem Eretz İsrael'e, İsrail toprağına gidiyorum" satırları meşhurdur.
 <br/>
 <br/>
 Son yüz yılın milliyetçi Yahudilik hareketi Siyonizm için Kudüs'ün ifade ettiği anlam biraz karışıktır. Hareket adını Kudüs'ün bir sinonimi olan Siyon kelimesinden alır ve burada vermeye çalıştığı mesaj "İsrail'e dönüş hayallerinin gerçekleşmesi" hedefi ile yola çıktıklarıdır. Ancak 1880'lerin ilk Siyonistleri için Kudüs reddettikleri ve İsrailoğullarının bütün problemlerinin kaynağı olarak gördükleri herşeyin sembolü idi; yani kara elbiseli mini-teokrasi. Bu insanlar başkalarının bağışları ile yaşayan, sinagogların ve diğer dini müesseselerin etrafında hayatı harcayan zavallılardı. Erken Siyonizm bu sebeple Kudüs'ü ihmal etmişti. Şehrin Siyonistler tarafından yeniden keşfi ve davalarının bir sembolü haline getirilişi ancak I. Dünya Savaşı sonrası ve 1948 Bağımsızlık Savaşı öncesi gelişmelerden sonra olmuştur. İsrail Devleti'nin kuruluşundan sonra Kudüs, ulusu bir arada tutan önemli mânâ bağlarından biri olarak ortaya çıkmış ve özellikle 1967 Savaşı'nda ele geçirilişi Mesihî Diriliş Çağını'nın başladığı kanaatlerini yaygınlaştırmıştır. Böylece gelişen Mesihçi akımlar Mescid-i Aksa'nın bulunduğu tepe üzerine III. Beytülmakdis'in inşasının başlatılmasını talep etmeye başlamışlar, böylelikle Kudüs İsrail-Filistin çatışmasının da göbeğine oturmuştur. İsrail'de sağ tandanslı partiler Batı Şeria ve Gazze Şeridi topraklarından vazgeçmek zorunda olduklarını Oslo sonrası dönemde siyasal söylemlerini Kudüs üzerine yoğunlaştırmışlar, örneğin sabık başbakan Ehud Barak Kudüs'ü yeniden böldüreceği ve doğusunu Araplara vereceği gerekçesiyle verilen bir gensoru önergesi sonrasında başbakanlığından olmuştur.
 <br/>
 <br/>
 'Rabb'in seçtiği şehir'
 <br/>
 <br/>
 "Bana: Yehova'nın evine gidelim dedikleri zaman ne kadar sevindim!
 <br/>
 <br/>
 Ayaklarımız senin kapılarında duruyor şimdi Ey Yeruşalayim!"
 <br/>
 <br/>
 Bu Davud'un hac ilâhisidir. Eski Hıristiyan hacıları Kudüs'e yaklaştıklarında 122. mezmurun başındaki bu ayetleri okurlar, atlarından iner ve toprağa secde ederlerdi. Dindar bir Hıristiyan için Kudüs, Rabb'in seçtiği şehirdir. Körleşmiş ve günahlara dalmış insanların arasında Tevhid dininin kalesidir o. O Rabb'in bütün güzel planlarının şatosu, kendi oğlunu insanlığın affı için kurban ettiği mekan olmuştur. Bu şehirden adalet ve sevginin kanunu insanlığa yayılır ve şehir Dirilişin, İsa'nın geri dönüşünün, Rabbin Krallığının yeryüzüne ineceği günlerin müjdecisidir. İsa'nın kanıyla yıkanmıştır bu topraklar ve onun için insanlar ölmüş, ölmek için cepheye koşmuş, Golgotha taşını öpmek, Kutsal Kabir'de ağlamak asırlar boyu bir şeref olarak görülmüştür. Kudüs'e bir Hıristiyan başka bir şehri ziyaret eder gibi gelemez. Ona dua, ağlama, kendine gelme, yeniden dirilme arzusuyla gelinmelidir.
 <br/>
 <br/>
 Hıristiyanlık için Kudüs tarihin başladığı ve sona ereceği yerdir. Yine de Hıristiyan teolojisinde Kudüs karmaşık hisler uyarır. Şehir bir yandan İsa'nın yakalanıp çarmıha gerildiği ve gömüldüğü, yıkımı İsa tarafından önceden haber verilmiş bir şehirdir ve dolayısı ile negatif hisler uyarır; diğer yandan Son Günlerin vaadleri ile de birleştirilen bir Kutsal Şehirdir. Hıristiyan teolojisi Yahudilikte de bilinen "Yukarıların İlahi Kudüs'ü" ile "Aşağıların İnsani Kudüs'ü" arasında sürekli bir çatışma yaşar. Origen gibi Kilisenin ilk babalarının kafalarında bile "Yeni Kudüs" sadece Hıristiyanlara vadedilmiş bir Kutsal Şehirdi ve Yahudi Kudüs'ü bir daha asla ayağa kalkamayacaktı.
 <br/>
 <br/>
 Hıristiyanların İnsani Kudüs'e olan ilgileri Bizans İmparatorluğu döneminde artar. 451 Kadıköy Konsülünde Kudüs Patrikliği tanınır. Kudüs bütün Hıristiyanlık için Yeni Ahitte hikayesi geçen mekanlarla bir temasın sağlanabileceği ve özellikle hastaların tedavisi şeklinde kendini gösteren mucizelerin yaşandığı yerleri görebilecekleri bir hac mekanı haline gelir. Haçlılarla birlikte Kudüs'ün dini önemi Hıristiyan âlemi için siyasal bir yön de kazanır. Asrımızın başında General Allenby'nin Kudüs'ü ele geçirmesi pekçok Hıristiyan tarafından vadedilen "Yeni Kudüs'ün" kurulacağı kehanetinin gerçekleşmesi olarak algılanmıştır. Kudüs'ün İsrail tarafından ele geçirilip bir Yahudi şehrine dönüştürülmesi Hıristiyan dünyasında farklı kanaatler hasıl etmiştir. Bazıları bu gelişmeyi bir anakronizm (tarihi gelişmelerde vuku bulan bir hata) olarak görürken bazıları bunun vadedilen Yeni Kudüs'ün kurulması için gerekli bir basamak olduğuna inanırlar. Vatikan'ın İsrail'le alâkalı politikası temelde Katoliklerin Kutsal Mekanlara ulaşımı ve buralarda ayinlerin gerçekleştirilmesini garanti altına alacak şekildedir.
 <br/>
 <br/>
 Miracın yeryüzü
 <br/>
 <br/>
 Müslümanlığın kutsal şehirler hiyerarşisinde Kudüs üçüncü sırada gelir. Mekke'deki bir ibadetin onbin, Medine'dekinin bin ve Kudüs'tekinin beşyüz kat sevabı olduğu şeklindeki hadis bu hiyerarşiyi ifade eder. Yine Hz. Peygamber Mescid-i Aksa'yı sırf ziyaret etmek için kendisine doğru yolculuğa çıkılacak üç mescidden biri olarak belirlemiştir. Şehrin erken dönem İslamiyetindeki önemi Müşteşrikler tarafından sürekli tartışma konusu edilmiş ve şehrin ancak Arap hanedanları arasındaki otorite kavgasının bir parçası olarak kutsallaştırıldığı iddia edilmiştir. Kudüs'ün Müslümanların ilk kıblesi olduğu hususunda tartışma yoktur. Ancak müşteşrikler bunun Hz. Muhammed (s.a.v) tarafından Yahudileri kendisine çekmek için dizayn edilmiş bir siyaset olduğunu ve başarıya ulaşamayınca bu uygulamadan vazgeçildiğini iddia ederler. Bildiğimiz kadarıyla Kudüs birbuçuk yıldan az bir süre Müslümanların ilk kıblesi olmuştur. İster bir hanedan kavgası sonucunda olsun isterse dini temeller üzerinde olsun yedinci yüzyıl sonunda Kudüs'ün İslamiyetteki öneminin artık tesis edilmiş olduğunu görüyoruz. Bu dönemde "Fezâil al-Kuds" (Kudüs'ün Faziletleri) adı altında çoğu peygambere atfedilen çeşitli derleme kitapların ortaya çıkmış olduğunu görüyoruz. Bunların bir kısmının Müslümanlaşan Hıristiyan ve Yahudiler tarafından İslamiyete kazandırılan inanışlar oldukları muhakkaktır. Örneğin yaratılış ve kıyametle Kudüs'ün irtibatlandırılması Yahudi kaynaklı bir bilgidir. Buna göre kainat Kudüs'te Kubbetüssahra'nın altındaki taştan başlanarak yaratılmıştır ve Kıyamet gününde mahşer meydanı da onun etrafında kurulacaktır. Hadiste Kıyametin Kâbe'deki Hacerül Esved'in yerinden kalkıp Kudüs'teki bu taşı ziyareti ile başlayacağı anlatılmaktadır.
 <br/>
 <br/>
 İslam inancında Kudüs'ün kutsallığı iki temele dayanır: Hz. Davud'dan başlayan Tevhid dini geleneği ve Hz. Muhammed'in (s.a.v) Mirac'ının yeryüzündeki ucu oluşu. Bu açıdan Kudüs'ün kutsalığı abartılamayacak kadar önemli ve nettir. Kur'an Mescid-i Aksa'yı "etrafını mübarek kıldığımız mescid" diye tanımlayacak, hadisler de onu duaların kabul edildiği bir "harem" alanı olarak betimleyecektir. Mescid-i Aksa'nın harem alanı olarak ilan edilmiş olması özellikle önemlidir. Bu onu fıkhî olarak Mekke ve Medine ile aynı statüye koyar. Hakikaten hiç değilse Emeviler döneminde bu statüye sahip çıkılmış ve aynen Mescid-i Haram'da olduğu gibi Aksa çevresindeki mesken ve malların kiralanması yasaklanmış, hacıları konuk eden kişinin onlardan para almaması hükme bağlanmıştı. İslam tasavvufu için Kudüs'ün ayrı bir önemi vardır. İdris, İsa ve Hz Muhammed'in buradan göğe yükselmiş olmaları temelli olarak Kudüs, Mevlâ ile olan irtibatın en yüce mertebesine ulaşılabilecek olan şehir olarak görülmüş ve İslam mutasavvıfları hayatlarının bir kısmını Kudüs'te geçirmişlerdir.
 <br/>
 <br/>
 Kudüs'ün İslam için önemi Haçlı seferleri ve Kudüs'te kurulan Haçlı yönetimi sonrasında oturaklaşmıştır. 1187 yılında şehir Haçlılardan alındığında İslam âleminin tamamında pan-İslamcı bir hedefin gerçekleşmesi kutlanmıştır. Bundan sonra Kudüs kuzeyden gelen hacılar için hac rotasının vazgeçilmez bir parçası haline gelmiş, şehri egemenliğinde bulunduran İslam hükümdarları Kudüs'e ve Mescid-i Aksa'ya yapacakları yatırımları birer ibadet neşvesiyle gerçekleştirmişlerdir. Osmanlı İmparatorluğu'nun yıkılması ve İslam topraklarının çoğuyla birlikte Kudüs'ün de Batı emperyalizminin işgaline düşmesiyle birlikte Kudüs İslam âleminin ezilmişliğinin sembolü haline gelmiş, onun kurtuluşu ile ümmet-i İslam'ın kurtuluşu arasında manevi bir bağ kurulmuştur.
 <br/>
 <br/>
 Kudüs için çözüm arayışı
 <br/>
 <br/>
 Peki üç semavi din için de vazgeçilmez olan Kudüs sorunu için bir çözüm bulunması mümkün değil mi? Artık en katı Osmanlı ya da Türk düşmanları bile kabul ediyor ki Osmanlı'nın bölgeyi terkettiği günden bu yana Ortadoğu'nun, hatta dünyanın kalbi Kudüs barış ve huzura hasret. Şimdiye kadar birçok çözüm teklif edilmiş olsa da maalesef hiçbirinin üzerinde uzlaşma sağlanamıyor.
 <br/>
 <br/>
 Kudüs'ün egemenlik haklarının paylaşımı ile alakalı çözümsüzlük önce Arap-İsrail, daha sonra da Filistin-İsrail çatışmasının en zorlu noktası olduğundan bölgeye barış getimeye yönelik hemen her çaba Kudüs'le alakalı birşeyler söylemek zorunda kalmıştır. Siyonizm'in babaları için Kudüs'ün paylaşımı bir halk ve kültür meselesinden çok mimari bir kaygıydı. Kubbetüssahra'nın güzelliği ve Eski Şehir'in tarih ve kutsallık kokan havası karşısında etkilenmiş olan Hertzl, Weizmann, Ben Zvi gibi isimler Kudüs'ün İsrail Devleti'nin kurulmasından sonra "modern-laik" ve "antik-dini" olarak ikiye bölünmesinden yanaydılar. III. Beytülmakdis'in kurulmasından yana olan dindar siyonistler bile Kubbetüssahra'nın Siyon Tepesi'ne veya Zeytindağı'na taşınması gibi fikirler üretiyorlar ve "antik-dini" Kudüs'ün egemenlik hakları İsrail'de kalmak şartıyla bütün halkların serbestçe ulaşabilecekleri, günlük hayatın uluslararası bir yapı tarafından (o sırada BM yoktu) yönetileceği bir formülü savunuyorlardı. 1937 Peel Komisyonu kararları uyarında 1947 yılında Filistin topraklarının Filistin ve İsrail adında iki devlet arasında bölünmesine karar veren BM kararı bir manada bu erken Siyonist tezleri kullanarak Eski Şehri ve onun çevresindeki küçük bir alanı "corpus seperatum" ilan etmişti. Buna göre Eski Şehir BM'nin kurduğu bir yönetim altında idare edilecek ve kutsal mekanların bütün dinlerin mensuplarına açık tutulması temel prensip olacaktı. İsrail 1948 Savaşı'nı kazandığında doğrusu Eski Şehir'in BM kararınca ulaşılabilir olacak kısımlarını Ürdün'e kaybetmişti. 1949 Ateşkes sınırları bir şekilde şehrin Doğu ve Batı kesimlerinin de sınırlarını belirlemiş oldu.
 <br/>
 <br/>
 1967 Savaşı ile İsrail'in eline geçen Doğu Kudüs'ün geleceği ile alakalı ilk teklif içinde Kudüs'le alakalı herhangi bir ifade olmamakla birlikte BM'nin aldığı 242 Nolu karardı. Buna göre İsrail, tabii Doğu Kudüs de dahil olmak üzere işgal etmiş olduğu bütün topraklardan çekilmeye çağrılıyordu. 1979 Camp David Anlaşması'yla Mısır ile İsrail düşmanlıklarını rafa kaldırdıklarında yine Kudüs'ün adı zikredilmemiş ancak Gazze Şeridi ve Batı Şeria'da yaşayan Filistinlilere tanımı muğlak bir tür otonominin verilmesi prensip olarak kabul edilmişti. Bu tarihten sonra oluşturulacak bütün "Kudüs için çözüm" önerileri bu iki teklifin üzerine bindirilecektir: İsrail'in işgal ettiği topraklardan çekilmesi ve bu topraklarda yaşayan Filistinlilere otonomi verilmesi.
 <br/>
 <br/>
 1987 yılında Şimon Peres ve Melik Hüseyin'in sundukları teklife göre ise Doğu Kudüs üzerinde Ürdün-Filistin Federasyonu'nun egemenliği ve kutsal mekanların idaresi Ürdünİsrail ortak egemenliği altında olacaktı. 1988 yılında bağımsızlığını ilan eden Filistin Devleti Doğu Kudüs'ün Filistin Devleti'ne devrini istiyor ancak kutsal mekanların bütün dinlerin temsilcilerinin katılacağı bir meclis tarafından yönetilmesini kabul ediyordu. Oslo Anlaşmaları sırasında Kudüs konusunun çözülemezliğini kavrayan taraflar konuyu Nihayi Durum Görüşmelerine bıraktılar. 2001 yılında İsrail Başbakanı taraflara hazır olmadıkları Nihayi Durum Görüşmelerini dayatınca kanserli yaraya bıçak atılmış oldu. İsrail'in Camp David II'de Filistin'e tam olarak ne teklif ettiği bilinmiyor. Doğu Kudüs'ün büyük bir kısmını ve Harem-i Şerif'in yüzeyinin egemenlik hakkını Filistin' verdiğini iddia eden İsrail yeraltı, mescid kapıları ve hava egemenliğini vermeyi kabul etmeyince ipler koptu. Filistin karşı teklif olarak Harem-i Şerif'in yönetimini BM ve İslam Konferansı'nın oluşturacağı bir komiteye devretmeyi, dolayısıyla İsrail tarafına herhangi bir egemenlik hakkının tanınmadığı bir düzenlemeyi ileri sürdü. Camp David görüşmeleri Harem-i Şerif alanının egemenliği konusunda anlaşılamadığı için dağıldı. Kudüs ile alakalı üçüncü tarafların teklifleri temelde 1947 BM Taksim Planı'nı esas aldılar. Vatikan kutsal mekanların idaresinin uluslararası bir ekibe devrini her zaman destekledi. İslam Dünyası temelde Harem-i Şerif'in egemenlik haklarının uluslararası bir komisyona devrine karşı çıkmakla birlikte 1998 yılında Fethullah Gülen tarafından "corpus seperatum" bir çıkış kapısı olarak benimsendi. Bu husustaki görüşlerini Papa II. Jean Paul ile görüşen Gülen kısa zaman içinde İslam dünyasındaki ılımlı dini liderler tarafından takip edildi. Bugün Suudi Arabistan Veliaht Prensi Abdullah'ın da Kudüs'ün Eski Şehri için uluslararası egemenlik fikrine sıcak baktığı biliniyor.
 <br/>
</div>


Kaynak: [www.aksiyon.com.tr](http://www.aksiyon.com.tr:80/kerim-balci/kutsallar-arasinda-kuduse-yolculuk_508723), [web.archive.org (arşiv bağlantısı)](http://web.archive.org/web/20151230033629/http://www.aksiyon.com.tr:80/kerim-balci/kutsallar-arasinda-kuduse-yolculuk_508723)
