# Petrol savaşı kaldığı yerden

*Kerim Balcı Bilinmeyen-tarih*

<div>
 <font>
  <img border="0" height="1" src="/web/20050301174357im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20050301174357im_/http://www.aksiyon.com.tr/resim/427/42.jpg" vspace="5"/>
  </p>
 </font>
 <font class="content">
  Irak savaşı için sayılı günler kaldı. Geoffrey Miller’ın 2000 sayfalık ‘Boğazlar Üçlemesi’ adlı kitapları, İngiltere’nin Mezopotamya petrolleri üzerindeki emellerini anlatıyor. Kitapta anlatılan gerçekler, bölgede petrol üzerine oynanan oyunların çok da değişmediğini gösteriyor. Amerika’nın kaçınılmaz Irak operasyonuna dakikalar kaldı. Operasyonun sebepleri kadar hedefleri de tartışılıyor artık. Amerika, Mezopotamya petrollerini kontrolü altına mı almak istiyor? Böyle bir hedefi olmasa dahi operasyon sonrasında Irak petrollerinin nihai sahibi kim olacak?
 </font>
 <br/>
 <p>
  <font class="content">
   Irak, kendi başına bırakılsa bile savaş sonrası petrol rezervlerini sonuna kadar kullanarak dünya petrol fiyatlarını aşağıya çekmeyecek mi? Düşük petrol fiyatlarından en fazla hangi dünya ülkesi istifade edecek? Bütün bu soruların cevaplarını gelecekte aramak yerine geçmişe bakarak da bulmak mümkün. Avustralyalı araştırmacı Geoffrey Miller’in 2000 sayfalık ‘Boğazlar Üçlemesi’ 20. yüzyılın başında bir başka süper gücün, İngiliz Sömürge İmparatorluğu’nun Mezopotamya petrolleri üzerindeki emellerini anlatıyor. İngiltere’nin Osmanlı’yı Birinci Dünya Savaşı’na ve nihayet yok oluşa sürükleyen politikalarını inceleyen Geoffrey Miller ‘petrol kaygıları olmasaydı savaşın sonucu çok daha farklı olabilirdi’ diyor.
   <br>
    <br>
     Osmanlı’yı savaşa kim sürükledi?
     <br>
      <br>
       10 Ağustos 1914’te İstanbul ve Quai d’Orsay’da, Osmanlı’nın kaderini belirleyecek iki görüşme yapılıyordu. İstanbul’da Osmanlı yetkilileri Alman ve İngiliz büyükelçileriyle ülkeye yeni sığınmış iki Alman savaş gemisinin ne yapılacağını konuşurken, Quai d’Orsay’da ise Rus, Fransız ve İngiliz yetkilileri Akdeniz’i boydan boya geçerek İstanbul’a sığınan Goben ve Breslaw’ın yedinci günündeki savaşın kaderini nasıl etkileyebileceğini tartışıyorlardı. Osmanlı yetkilileri bir müddettir korudukları ‘tarafsızlık’ politikasından vazgeçmek istemiyor; Almanlar Goben ve Breslaw’ı İngilizlerin Osmanlı’ya satmaktan vazgeçtikleri iki savaş gemisinin yerine satın alınmasını talep ediyor; İngilizler de gemilerin İstanbul’da kalmasını savaş sebebi sayacaklarını kaydediyorlardı.
       <br/>
       <br/>
       Quai d’Orsay’da ise Fransızlar konuşuyordu. Onlara göre, iki Alman gemisinin İstanbul’a sığınmış olmaları aranıp da bulunamayacak bir fırsattı. İtilaf güçlerinin Osmanlı toprakları üzerindeki emellerinin ancak Osmanlı Devleti’nin haritadan silinmesiyle mümkün olacağını iddia eden Fransızlar, bu olayın Osmanlı’yı savaşa sürükleyerek sonunu getireceğini söylüyorlardı. Kimse buhar kazanlarında arıza olan Goben gibi hantal bir geminin nasıl olup da hızlı İngiliz ve Fransız gemilerinden kaçmayı başardığını sormuyordu...
       <br/>
       <br/>
       Peki Goben ve Breslaw gerçekten kaçmayı başarmışlar mıydı yoksa İngilizler bu kaçışa göz yummuş; hatta onları İstanbul’a kasıtlı olarak mı yönlendirmişlerdi? İngiltere’nin İstanbul Büyükelçisi Louis Mallet, daha 1914 Eylül’ünde yaptığı bir açıklamada, İngiltere’nin Goben ve Breslaw’ı Osmanlı payitahtını Rus baskısına karşı daha güçlü kılmak için kasıtlı olarak İstanbul’a yönlendirdiklerini iddia ediyordu. Bu ifade belki de İngiliz deniz kuvvetlerinin söz konusu iki Alman gemisini ellerinden kaçırmalarının özrü olarak bulunmuş bir açıklamaydı. ‘Ancak’ diyor Geoffrey Miller, ‘kaçışın kasıtlı olarak İngilizler tarafından organize edildiği yönünde daha çok kayıtlar var’.
       <br/>
       <br/>
       Osmanlı hükümetinin savaşı engelleme teşebbüsleri
       <br/>
       <br/>
       Goben ve Breslaw gemilerinin İstanbul’a sığınması, takip eden olaylar gerçekleşmemiş olsaydı bile tek başına Osmanlı’yı savaşa sürüklemeye yetmeyecekti. Osmanlı hükümeti kısa müddet içinde aldığı bir kararla iki gemiyi satın aldığını ilan etti. Ancak İtilaf kuvvetlerinin taleplerinin aksine ne gemilerin mürettebatı Almanya’ya geri gönderildi ne de gemilerin silahları söküldü. Osmanlı uyruğunda Yavuz Sultan Selim adını alan Goben zırhlısının komutanı Amiral Souchon geniş yetkilerle Osmanlı donanması komutanlığına getirildi ve iki geminin Karadeniz’e çıkıp tatbikat yapmasına izin verildi. Amiral Souchon’un Karadeniz’deki Rus gemi ve limanlarını bombalamasıyla patlak veren olaylar 30 Ekim günü Osmanlı’nın Almanya’nın yanında savaşa girmesiyle sonuçlandı.
       <br/>
       <br/>
       Geoffrey Miller, 30 Ekim’e kadar geçen süre içinde Osmanlı hükümetinin tarafsızlığını korumak için bazı girişimlerde bulunduğunu anlatıyor. Bunlardan özellikle İngiliz hükümetinin Atina’da bulundurduğu bir grup elçisiyle yapılan görüşmeleri zikreden Geoffrey Miller ‘çoğu daha önce Osmanlı topraklarında demiryolu ve benzeri inşaatlarda çalışmış profesyonellerden oluşan bir grup elçinin Said Halim Paşa gibi insanların tarafsızlıktan yana olduklarını gördüklerini ve İngiltere’nin kendisine yeni bir düşman edinmesini anlamlandıramadıklarını’ kaydediyor. Dedeağaç’ta gerçekleşen görüşmelerin ayrıntılarına da giren Geoffrey Miller’e göre, İngilizler boğazların İtilaf gemilerinin geçişine açık tutulması ve Türkiye’nin tarafsızlığını koruması karşısında para teklif ediyorlar Osmanlı liderlerine. ‘Rüşvet’ten başka bir ad takılamayacak bu teklifleri eleştiriyor Geoffrey Miller ve ekliyor: ‘Eğer Osmanlı’ya toprak bütünlüğünün korunacağı garantisi yetkili bir ağızdan verilmiş olsaydı belki de savaşın sonuçları çok farklı olacaktı.’
       <br/>
       <br/>
       İngilizler ‘toprak bütünlüğü’ garantisi vermedi
       <br/>
       <br/>
       Yazar Miller’e göre İngilizlerin Osmanlı’ya tam bir toprak bütünlüğü garantisi vermesi bile gerekmiyordu. ‘Topraklarına yönelik asıl tehlikeyi Rusya’dan gören ve Rusların da ana hedefinin İstanbul olduğunu bilen Osmanlı yönetimine savaş sonrasında başkentlerinin ellerinde kalacağı garantisi verilebilseydi’ diyor Geoffrey Miller, ‘Osmanlı savaşın dışında kalmayı başarabilirdi.’ İngilizler İstanbul’un geleceği konusunda kararsızdılar. Rusya’nın boğazlar üzerindeki emelleri ve Rusya’yı Almanya’ya karşı cephede tutmanın tek yolunun ‘İstanbul’u Ruslara bırakmaktan geçtiği’ öteden beri biliniyordu. Yine de İngilizler savaşın ilk günlerinde Ruslara açık bir söz vermemek için siyasi manevralar yapıyordu. Fransızlar savaş bitmeden önce İstanbul’un kaderinin belirlenmesine karşıydılar. Dahası Yunanistan Başbakanı Venizelos da el altından İstanbul’un Yunanlara bırakılması için lobi yapıyordu. Rusya, Kasım 1914’te İngiltere’yi İstanbul ile Ortadoğu’daki nüfûz alanları arasında tercih yapmak zorunda bırakmasaydı İngilizler İstanbul’un geleceği hakkında bu kadar erken bir karar vermeyeceklerdi.
       <br/>
       <br/>
       1914 Kasım’ında Ruslar, İran toprakları üzerinden Osmanlı’ya yönelik yeni bir cephe açma kararlarını ilan ettiler. Rusların güneye kayması anlamına gelen bu haber, İngilizlerin gerek körfezdeki petrol menfaatlerini, gerekse Mısır ve Hindistan’daki Müslüman halkın dinî duygularla ayaklanmasını teşvik edebileceğinden Ortadoğu’daki sömürgeleştirme çabalarını tehdit ediyordu. İngilizler için bir öncelik kararı verme zamanıydı ve nihayetinde İstanbul’u feda etme kararı aldılar. Ruslara gönderilen mesaj netti: ‘Savaşın bitiminde İstanbul sizin olacaktır. Yeter ki savaşı Ortadoğu’ya taşıyarak Müslümanların Osmanlı’nın arkasında savaşa katılmasına yol açmayın.’
       <br/>
       <br/>
       İran petrollerinin önemi
       <br/>
       <br/>
       İngilizlerin körfezdeki petrol menfaatleri, 1901 yılında William Knox D’Arcy’nin İran topraklarında petrol imtiyazları kazanmasıyla başladı. İngilizler, Rusların körfeze inmesiyle bu imtiyazların zedelenmesinden öylesine korkuyorlardı ki, 1902’de Ruslar İran Şahı’na petrolü körfeze taşıyacak bir boru hattı inşa etmeyi teklif ettiğinde Şah’ın bir müddettir aradığı borcu temin ederek karşı koydular. İngiliz donanması Fisher’in Deniz Bakanlığı’na getirilmesinden sonra iyiden iyiye petrole bağımlı hale gelmişti. İngilizler, Burma ve Teksas’ta çıkarılan petrolden depolama yapıyorlardı; ancak eninde sonunda İran petrollerine muhtaç olacaklarını da biliyorlardı.
       <br/>
       <br/>
       İngilizler, önce kendi etki alanlarından çıkan petrolü kullanmak istemişler; ancak ne İngiltere topraklarında petrol bulabilmişler ne de Teksas’tan çıkan petrole bağımlı kalmayı göze alabilmişlerdi. Teksas petrolünün ilave desülfürizasyona tâbi tutulması gerekiyordu ve pahalı bir ameliyeydi bu. Dahası 1902 yılında Amerika’da başgösteren bir kömür grevi, Amerikan petrolünü ancak kendine yeter hale getirmişti. Dolayısıyla 1908 Mayıs’ında İran’da çıkan petrol İngilizlerin yeni umudu olmuştu.
       <br/>
       <br/>
       Churchill’le başlayan temel strateji
       <br/>
       <br/>
       1911 Ekim’inde Winston Churchill Deniz Kuvvetlerinin başına getirildiğinde İngiltere’nin ‘petro—manya’sı daha da zirveye tırmandı. Churchill, denizciliğin geleceğinin sadece petrol yakan gemilerde olduğunu biliyordu. Petrol sayesinde gemiler çok daha küçük ve daha hızlı olabiliyor, petrol gemileri denizde yeniden dolum yapılabildiği için savaş alanını terk etmek zorunda kalmıyordu. Dahası kömürden daha fazla buhar gücü sağlayan petrolün dolumu da diğerine göre çok daha hızlı yapılabiliyordu. Petrolün stratejik bir enerji kaynağına dönüştüğü bu yıllarda Churchill’in politikası netti: ‘İngiltere asla ve asla herhangi bir kalite petrole, herhangi bir ülkeye, herhangi bir şirkete, herhangi bir petrol rotasına veya herhangi bir petrol havzasına bağımlı olamaz. Petrolde güvenlik ve arz garantisi ancak ve ancak çeşitliliğe bağımlıdır.’
       <br/>
       <br/>
       Churchill’in ‘kaynak çokluğu’ politikası dünya petrol devi Shell’in tek kaynak olarak kullanılmasına engel oluyordu. Dahası İngilizlerin Shell’e güvenleri de kalmamıştı. Aslen bir Hollanda şirketi olan Shell’in anaparasının Alman Deutschebank’tan geldiği ve şirketin Almanlarla da çalışmaya hazır olduğu biliniyordu. Shell’in Türk Petrol’de Osmanlı Devleti’nin yanısıra Alman Deutschebank ile resmi bir ortaklığı dahi bulunuyordu. Churchill, İngiltere’nin İran topraklarında petrol çıkaran Anglo—Persian Oil Company’den (APOC) yana ağırlığını koyması gerektiğini söylüyordu. Körfez petrolleri kısa zamanda İngiliz donanmasının petrol ihtiyacını karşılayamayacak hale gelirse Kuveyt, Bağdat ve Musul’da yeni petrol kuyularının açılması yoluna gidilmeliydi. İngilizler, Bağdat ve Musul petrol yatakları üzerine imtiyaz koparmak için yıllardır çaba gösteriyordu. Bunun için aslen APOC’a bağlı olarak çalışan D’Arcy Grubu bağımsız olarak çalışmaya yönlendirilmiş ve Bağdat ve Musul petrollerinin imtiyazlarının alınması sağlanmaya çalışılmıştı. Almanların Bağdat demiryolu projesine İngilizlerin aşırı tepki göstermelerinin sebebi de buydu.
       <br/>
       <br/>
       Osmanlı’nın çabaları
       <br/>
       <br/>
       Osmanlı hükümeti, Mezopotamya petrol imtiyazlarını kolaylıkla elden çıkarmak istemiyordu. D’Arcy Grubu hem Shell hem de Osmanlı Bankası ile rekabet ediyordu. Shell, Osmanlı Bankası ve Deutschebank Türk Petrol Ortaklığı’nı oluşturmuş ve aynı imtiyazlara talip olmuşlardı. Dahası Cemal Paşa’nın kurdurduğu bir Osmanlı—Fransız imtiyaz grubu da Cemal Paşa’nın siyasi ağırlığından istifade ediyordu.  Osmanlı hükümeti, İngiliz baskısına boyun eğerek TPO ile D’Arcy Grubu’nun birleşmesini kabul etti. Bu arada Osmanlı Bankası TPO’daki ortaklığından çekilerek TPO’yu Shell ve Deutschebank’a bıraktı. Osmanlı hükümeti bunu sağlarken İngiliz ve Almanları bir şirket çatısı altında buluşturarak muhtemel bir savaş durumunda tarafsızlığını korumayı garanti etmeyi amaçlamıştı. Sonunda Musul ve Bağdat petrol imtiyazları TPO ile APOC arasında yüzde 50’şer payla bölüşüldü. Osmanlı’nın bilmediği şey D’Arcy Grubu’nun aslen APOC’un bir alt grubu olduğu ve APOC’un hisselerinin büyük oranda İngiliz Deniz Bakanlığı’na ait olduğuydu.
       <br/>
       <br/>
       Winston Churchill, 1914 Şubat’ında APOC’un 2,2 milyon poundluk hissesini satın alarak ‘petrol işine’ girmişti. Osmanlı hükümeti tarafsızlık ümidiyle körfez topraklarını ‘imtiyaz alanına’ dönüştürdüğü İngilizlerin kısa bir müddet sonra bu imtiyazlar için kendi başkentini en büyük düşmanına peşkeş çekeceğini nereden bilebilirdi!
       <br/>
       <br/>
       <br/>
       <br/>
       GEOFFREY MİLLER:  İSTANBUL PETROL İÇİN GÖZDEN ÇIKARILDI
       <br/>
       <br/>
       <br/>
       <br/>
       –        Bize kendinizden ve ‘Boğazlar Üçlemesi’nden bahseder misiniz?
       <br/>
       –
       <br/>
       Avustralya’nın Sydney kentinde doğup büyüdüm. Orada bir bankada bilgisayar teknisyeni olarak çalışıyordum. Tesadüf eseri karşılaştığım bir eski İngiliz gemisinin resimleriyle İngiliz gemicilik tarihine ilgim başladı. 30 yaşımı aştığımda bir kariyer değişikliği yaşıyordum ve bilgisayar dışında bildiğim tek şey gemicilik tarihiydi. Sydney’deki evimi satarak Londra’ya taşındım ve o zaman açık olan bütün arşivlerde kapsamlı bir araştırma başlattım.
       <br/>
       <br/>
       Başlangıçta hedefim sadece Goben ve Breslaw gemilerinin İstanbul’a sığınışı ve bu olayın Osmanlı Devleti’nin savaşa giriş kararı üzerindeki etkisi üzerine çalışmaktı. Ancak o güne kadar çoğu açılmamış arşivlerle karşılaştıkça projem büyüdü. Tek bir kitap olarak planladığım çalışma bir üçlemeye dönüştü ve 1970’lerin ortasından 1993 yılına kadar 15 yıl boyunca bu üç kitabın üzerinde çalıştım.
       <br/>
       <br/>
       Tamamlandığında 2000 sayfalık dev bir çalışma olan bu üçlemeyi bastırmak oldukça zor oldu. Genel kültür kitapları basan basımevleri kitabı çok ‘özele inmiş’, özel çalışmaları değerlendiren üniversite kitapları da çok ‘kapsamlı’ buluyorlardı. Sonunda Hull Üniversitesi kitabımı yayınlamayı kabul etti. Ancak bu da birer yıl arayla üç cilt basmak şeklinde oldu ki son haliyle üçleme 1999 yılında basılmış oldu. İşin doğrusu dördüncü bir kitabın üzerinde çalışıyordum ancak yayınevi ekonomik sebeplerle kapanınca proje yarıda kaldı.
       <br/>
       <br/>
       – Bu üçlemeyi yazarken hedefiniz neydi?
       <br/>
       <br/>
       Söylediğim gibi Goben ve Breslaw’ın kaçış hikayesini ve bunun Osmanlı’nın Birinci Dünya Savaşı’na girmesine olan etkisini incelemek ana hedefimdi. Benden önce bu hususta yazılmış birkaç küçük kitap vardı. Ancak Goben ve Breslaw’ın kaçış hikayeleri bir sürü komplonun arkasında sır kalmıştı. İngilizler, o dönemde Akdeniz’e hükmediyorlardı. Dahası Ege’de yoğun Yunan kontrolü vardı. Bu iki dev ve hantal geminin çok daha hızlı İngiliz destroyerlerinden kaçabilmiş olması akla sorular getiriyordu. Acaba İngilizler Osmanlı’yı bilerek mi Almanya’nın kucağına itmişlerdi? Yoksa savaşa girmekteki tek amacı İstanbul’u ele geçirmek olan Rusya’yı Almanya’nın karşısında tutabilmek mi istemişlerdi?
       <br/>
       Üçlemenin ilk kitabı olan Superior Force (Süper Güç) bu soruların cevabını arıyordu. Bunu yazarken İngilizlerin boğazlar politikası ve Çanakkale çıkartması ile ilgili pek çok arşiv malzemesiyle karşılaşmıştım. Bu malzeme de üçlemenin ikinci kitabı olan Straits (Boğazlar) kitabını ortaya çıkardı. İngilizlerin bir yandan İstanbul’u Rusya’ya ‘peşkeş’ çekerken diğer yandan neden boğazları zorladığı sorusu İngiliz İmparatorluğu’nun Osmanlı ve Osmanlı’nın elinde tuttuğu Arap topraklarıyla alakalı politikalarını incelememi gerektiriyordu.
       <br/>
       <br/>
       Bu da serinin son kitabı olan Millstone (Değirmen Taşı) kitabını ortaya çıkardı. Bugün aynı çalışmayı yapsaydım belki bazı şeyleri farklı ele almayı denerdim ancak sanıyorum yola çıkarken hedeflediğim şeyi fazlasıyla yerine getirdim.
       <br/>
       <br/>
       – İngilizlerin Osmanlı’ya İstanbul’un güvenliğini teklif edememesinin Osmanlı’nın başlangıçta hedeflediği ‘tarafsızlık’ politikasını tehlikeye attığını söylüyorsunuz. Osmanlı’nın savaşın dışında kalma şansı var mıydı yani?
       <br/>
       <br/>
       Kanaatimce İstanbul hükümeti Almanya ile bir ittifak yapma taraftarı olanlarla tarafsızlığı tercih edenler arasında bölünmüştü. Küçük bir ‘İtilaf taraftarı’ hizip de vardı ama bunun yeterince etkin olamadığı açık. Osmanlı Devleti gerek İngilizlerin gerekse Fransızların kendi toprakları üzerindeki emellerinin farkındaydı. Almanların yanında girilecek bir savaşın kaybedilmesinin Osmanlı’nın sonu olacağını pekala biliyorlardı. Bundan dolayı tarafsızlık fikri ağır basıyordu. Dahası İngilizlerin İstanbul’u Ruslara teklif ettiği duyulmuştu.
       <br/>
       <br/>
       Osmanlı Devleti savaşın bir kısım toprak kaybından öte kendi başkentini dahi kaybetmekle bitebileceğini biliyordu ve İngilizlerle giriştikleri birkaç görüşme denemesinde İstanbul’un güvenliği hakkında söz almaya çalıştılar. İngilizler ise Ortadoğu’daki petrol çıkarları sebebiyle Rusları hem savaşın içinde görmek istiyor hem de Mezopotamya’dan uzak tutmaya çalışıyorlardı. Ruslara sunulacak son yem İstanbul’du. Kısacası İngilizler İran Körfezi ve Mezopotamya’ya karşılık İstanbul’u gözden çıkarmıştı. Eğer bu politika ağır basmayıp İngilizler Osmanlı’ya İstanbul’un güvencesini vaad edebilmiş olsalardı savaş çok daha kısa ve Osmanlı’ya minimum zararla bitmiş olabilirdi.
       <br/>
       <br/>
       – İngilizlerin İstanbul’u petrol için mi gözden çıkardığını kastediyorsunuz?
       <br/>
       <br/>
       Petrol en önemli faktördü; ama tek faktör değildi. İstanbul, Rusya’yı savaşta ama İran ve bugünkü Irak topraklarından uzakta tutmak için ‘rüşvet’ olarak kullanılmıştır. İran ve Irak topraklarının birinci önceliği petrol yataklarıydı elbette. Ancak, bu topraklarda yapılabilecek tarım da ilgilendiriyordu İngiltere’yi. Yine Rusya kadar Almanların da bu topraklardan uzak tutulması gerekiyordu.
       <br/>
       <br/>
       Özellikle Körfez bölgesi İngiltere’nin Hindistan’daki varlığının korunması için de önemliydi. İngilizlerin İstanbul’u Ruslara vaad etmekle birlikte boğaz harekatına girişmiş olmasına şaşmamak lazım. Zira bu Ruslardan gelmiş bir talepti. Ruslar Sarıkamış’ta Osmanlı ordusuna karşı sıkışmış durumdaydılar ve Osmanlı’nın askeri gücünün Rus cephesinden uzaklaştırılması gerekiyordu. Yine boğazlar Rus gıda gemilerinin İngilizlerin yardımına gelebilmesi için önemliydi. O dönemde savaşın cephane kadar önemli iki ‘gıdası’ vardı: Askerler için yemek, gemiler için petrol ve kömür...
       <br/>
       <br/>
       – Sadece petrol yakan gemiler icat edilmeseydi Osmanlı’nın kaderi farklı olabilir miydi yani?
       <br/>
       <br/>
       İngiliz deniz komutanlığının petrole bağımlılığının Osmanlı’nın yıkılışında etkisi olduğu muhakkak. Ama Osmanlı’nın Almanya ile ittifak kurma kararı sadece İngilizlerin emelleriyle açıklanamaz. Yine de dönemin deniz bakanı Churchill’in ‘petro—manyak’lığının Osmanlı toprakları üzerindeki emellerinin temeli olduğunu kaydetmek lazım. Bu petro—manyanın sebebi de gerek Almanların gerekse İngilizlerin sadece petrol kullanan hızlı gemiler inşa etme kararlılığıdır. Yine de Osmanlı’nın sonunu petrol yakan gemiler değil, kömür yakan iki gemi getirmiştir: Goben ve Breslaw...
      </br>
     </br>
    </br>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2394), [web.archive.org (arşiv bağlantısı)](http://web.archive.org/web/20050301174357/http://www.aksiyon.com.tr:80/detay.php?id=2394)
