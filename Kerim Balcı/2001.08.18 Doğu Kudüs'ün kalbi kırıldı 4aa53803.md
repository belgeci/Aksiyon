# Doğu Kudüs’ün kalbi kırıldı

*Kerim Balcı 2001.08.18*

<div>
 <p class="spot">
  İsrail Başbakanı Ariel Şaron'un Filistin Otoritesi'ni kendi çizgisine çekebilmek için giriştiği "soğuk savaş taktikleri" geçtiğimiz hafta Filistinlilerce Doğu Kudüs'ün kalbi olarak kabul edilen Beytüşşark'ın (Orient House, Doğu Evi) basılmasına, bina ve çevresinin askerî bölge ilan edilmesine kadar vardı. Ariel Şaron açısından bakıldığında bu hareket Beytüşşark çatısı altında Doğu Kudüs'teki faaliyetlerini devam ettiren Filistin Otoritesi'ne verilmiş bir mesajdan ibaretti:
 </p>
 <p class="metin">
 </p>
 <p class="metin">
  İsrail Başbakanı Ariel Şaron'un Filistin Otoritesi'ni kendi çizgisine çekebilmek için giriştiği "soğuk savaş taktikleri" geçtiğimiz hafta Filistinlilerce Doğu Kudüs'ün kalbi olarak kabul edilen Beytüşşark'ın (Orient House, Doğu Evi) basılmasına, bina ve çevresinin askerî bölge ilan edilmesine kadar vardı. Ariel Şaron açısından bakıldığında bu hareket Beytüşşark çatısı altında Doğu Kudüs'teki faaliyetlerini devam ettiren Filistin Otoritesi'ne verilmiş bir mesajdan ibaretti:
 </p>
 <p class="metin">
  "Doğu Kudüs'ten elini çek! Ve barış masasına benim istediğim şartlarda oturmayı kabul etmediğin her gün ondan daha da uzaklaşacaksın." Nitekim aynı gün İsrailli askerler Filistin Otoritesi'nin Kudüs'e en yakın noktada konuşlanmış olduğu Abu Dis ofislerini de kapattılar.
 </p>
 <p class="metin">
  Filistinliler açısından bakıldığında hareket "işgalin adının konulması" idi. Geçmişte "İsrail ile barış masasında ilgilenmek" gerektiği tezinin savunucusu olmuş ve silahlı çatışmayı her zaman reddetmiş olan Faysal Hüseynî'nin üssü olmuş olan Beytüşşark'ın kapatılmasını sokaktaki Filistinli, İsrail tarafından gelmiş "konuşacak birşeyimiz yok" mesajı olarak algıladı. Kudüs Araplarının "baba" olarak algıladıkları Faysal Hüseynî'nin geçtiğimiz ay Kuveyt'te beklenmedik bir kalp krizi ile hayatını kaybetmesinden sonra zaten buruk olan Doğu Kudüslüler'in kalpleri hakikaten kırıldı.
 </p>
 <p class="metin">
  Barış taraftarı İsrail solu açısından bakıldığında Beytüşşark'ın kapatılması en azından lüzumsuzdu. İşçi Partisi'nin iç muhalefet lideri konumundaki eski Adalet Bakanı Yosi Beilin, hareketi Beytüşşark'ı "İslam'ın dördüncü kutsal mekanı" haline getirecek kadar kritik bir hata olarak yorumladı. Gerçekten tarafsız gözlemciler, temel işlevi Filistin Davası için dünya kamuoyunun desteğini sağlamak olan Beytüşşark'ın kapatılmak suretiyle işlevini daha mükemmel yapar hale getirildiğini kaydettiler.
 </p>
 <p class="arabaslik">
  Beytüşşark önceleri de kapatılmıştı
 </p>
 <p class="metin">
  Beytüşşark ilk defa kapatılmadı. Özellikle 1988 ve 1992 yıllarında o zamanlar Savunma Bakanı olan İshak Rabin'in emri ile iki defa kapatılan binanın yıldızı bu kapatmalar sayesinde parladı. 1999 yılında da Başbakanlık seçimleri öncesinde Beytüşşark'ta bulunan bazı ofisler Filistin Otoritesi adına faaliyet gösterdikleri gerekçesi ile kapatıldı. Başbakan Netanyahu kapatma eylemini Doğu Kudüs'ün "Filistin işgalinden net olarak kurtuluşu" olarak yorumladı ve bu hareketleri ile seçim desteğini artıracağını ümit etti. Ancak seçimlerin sonucu tam tersi bir netice verdi.
 </p>
 <p class="metin">
  İsrail Beytüşşark'ın Filistin Otoritesi ile olan bağlantısı kadar, bu binada Filistinli yetkililerin yabancı devlet adamları ile görüşmesinden de rahatsızlık duydu. Ancak bu özellikle Avrupalı devlet adamlarının Beytüşşark ziyaretlerine engel olamadı. Ekim 1996'da Fransız Cumhurbaşkanı Jacques Chirac, İsrail ve Filistin'i kapsayan turu sırasında İsrail Dışişleri Bakanı'nın Beytüşşark'a girmemesini şart koşunca Fransız Dışişleri Bakanı geziye katılmamayı tercih etti ve onun yerine Fransız Sağlık Bakanı Beytüşşark'ı ziyaret etti. 1996 yılında İsrail tarafı Beytüşşark ile alakalı Avrupalılarla o kadar çatıştı ki Avrupa Parlamentosu Başkanı Klaus Heinsch kadar Avrupa Parlamentosunun geçmiş, hazır ve gelecek başkanlarından oluşan AB Troikası, Filistin'e gelirken İsrail'in baskılarından dolayı Başbakan Netanyahu ve Dışişleri Bakanı David Levi ile görüşmeyi reddedip direkt Filistin'e geçtiler.
 </p>
 <p class="metin">
  Beytüşşark ile alakalı geleneksel Türk dış politikası Amerika'nın değil Avrupa Birliği'nin politikasını andırır. 1997 yılında zamanın başbakanı Tansu Çiller, İsrail ziyareti sırasında programında olmadığı halde Beytüşşark'ı ziyaret edince İsrail'li devlet adamlarını oldukça kızdırmıştı. İsrail Cumhurbaşkanı Ezer Weizmann, "ne yaptıysa kötü yaptı" tabirleri ile Çiller'in tavrını eleştirmişti.
 </p>
 <p class="arabaslik">
  Hüseynî Ailesi ve Beytüşşark
 </p>
 <p class="metin">
  Beytüşşark'ı bugünkü konumuna binanın sahipleri olan Hüseynî Ailesi getirdi. Özel olarak Faysal Hüseynî'nin ipleri ele almasından sonra Kudüs Arapları için "ümitlerinin ve emellerinin" sembolü haline gelen bina bir yandan şehirde İsrail'in giriştiği "istilacı faaliyetleri" tesbit ve rapor ediyor, diğer yandan da Filistinlilerin dert kapısı oluyordu.
 </p>
 <p class="metin">
  1987 sonrasında Faysal Hüseynî'nin İsrail ile Filistin arasında başlayan görüşmelere Filistin'i temsilen katılması onu birden bire milli bir lidere dönüştürdü. Yıllarca Filistin Devleti'nin Kudüs İşleri'nden sorumlu bakanı olan Faysal Hüseynî aynı zamanda Fetah merkezi komitesinin üyesi idi ve Kudüs Arapları arasında Yaser Arafat'a muhtemel bir halef olarak görülüyordu. Beytüşşark'ı 1979 yılında bir araştırma merkezine çeviren Faysal Hüseynî'nin ölümü ile merkez önemini yitirmeye başlamıştı.
 </p>
 <p class="metin">
  Ancak binanın önemi zaten burada yapılan faaliyetlerden kaynaklanmıyor. Filistinliler için Beytüşşark'ın önemi tamamen sembolik. Hayatlarında Beytüşşark'ı ziyaret bile etmemiş Kudüs Arapları için o bina bir gün Kudüs'te özgür ve kendi başkentlerinde yaşayabileceklerinin sembolü idi. Beytüşşark'ın sözcüsü Nebi Uveyde "Faysal Hüseynî bir geziye çıktı ve işler devam ediyor bizim için" diyor. Kapıdaki büyük bir slogan da "Hepimiz Abdülabd'in (Hüseynî) yolundan gideceğiz ve Kudüs başkentimiz olana kadar çalışacağız" ifadesi ile aynı mesajı ifade ediyor.
 </p>
 <p class="arabaslik">
  Şimdi ne olacak?
 </p>
 <p class="metin">
  İsrail'in son Beytüşşark kapatması çok tartışılacak. Taraflar henüz kapatmanın adını bile koyabilmiş değiller. Geçtiğimiz hafta içinde İsrailli uzmanlar Beytüşşark'ın kapatılmadığı fakat kapısına kilit konduğu gibi ilginç açıklamalar yaptılar. Kapatmanın ardından gelen ilk ordu açıklamaları bina ve çevresinin "askeri bölge" ilan edildiği ve asla yeniden açılmayacağı yönünde iken, geçtiğimiz hafta başbakanlık sözcülüğü kapatmanın sadece altı ay süreceğini açıkladı.
 </p>
 <p class="metin">
  Adı her ne olursa olsun Beytüşşark kapatması sadece Filistinliler arasında infiale yol açmadı. Filistinliler kapatmayı "İntifada'nın hedefinin Kudüs'e kayacağı" ve "Beytüşşark işgali bitmediği müddetçe barış görüşmelerinin başlamayacağı" şeklindeki tepkilerle karşılarken Barış Bloku gibi İsrailli barışsever gruplar da Beytüşşark'ı "gerekirse gövdeleri ile korumaya" kararlı olduklarını açıkladılar. 1999 yılındaki bir kapatma sırasında da İsrail polisi ile çatışan İsrailli barış taraftarları "Doğu Kudüs'ün Arapların olduğu ve onlara verilmesi gerektiği" yönündeki tezlerini bu son kapatmada da ifade ettiler.
 </p>
 <p class="metin">
  Bundan sonra ne olacağını İsrail—Filistin çatışmasının geleceği belirleyecek. Ariel Şaron'un "soğuk savaş" taktikleri uygulamada kaldığı müddetçe Beytüşşark gazetecileri uğraştırmaya devam edecek. Eğer Şimon Peres'in savunduğu ve Arafat'ın beklediği "derhal görüşmelere başlama" taktiği hayata geçirilirse, Beytüşşark yarıda kalmış faaliyetlerine devam edecek. Birgün İsrail'in başına Yosi Beilin veya Yosi Sarid gibi barış taraftarı bir ismin gelmesi ve Filistin Otoritesi'nin de "görüşmeleri sokağa taşımayacak" bir çizgiye kaydırması halinde Beytüşşark belki de nihai durum anlaşmasının imzalandığı mekan olacak. Kim bilir? İşte o zaman Faysal Hüseynî'nin Aksa avlusunda yatan naaşı rahat eder ve Doğu Kudüs insanının kırık kalbi huzura kavuşur.
 </p>
 <p class="metin">
 </p>
 <p class="arabaslik">
  Beytüşşark'ın tarihi
 </p>
 <p class="metin">
  Beytüşşark 1897 yılında İsmail Musa El—Hüseynî tarafından kuruldu. İsmail Hüseynîli yıllarında bina ailenin misafirlerine ve Filistin'i ziyaret eden devlet adamlarına ev sahipliği yaptı. 1898 yılında Alman Kayzer'i II. Wilhelm'in ziyareti bunlardan ilkiydi. Mekke Şerifi Hüseyin ölüp de Aksa avlusunda gömüldüğünde oğulları Ürdün Kralı Abdullah ve Ali başsağlığı dileklerini bu binada kabul ettiler. İtalyanlar Habeşistan'ı işgal edip Habeş Necaşisi Haile Selassie ve eşi Minan'ı sürgüne gönderdiklerinde ilk durakları Beytüşşark oldu. 1945 yılında binanın kurucusu İsmal Hüseynî öldüğünde bina oğlu İbrahim'e kaldı ve 1948 sonrasında iki yıl süreyle bina Birleşmiş Milletler tarafından kullanıldı.
 </p>
 <p class="metin">
  BM'den sonra İbrahim Hüseynî binayı otele çevirdi. Ancak 1967 sonrasında ülkeye turist akımı hemen tamamıyla durunca bina da ailenin kişisel kullanımına hasredilmek üzere kapatıldı. Faysal Hüseynî'nin bina ile olan ilgisi 1979 yılına dayansa da Arap Çalışmaları Merkezi ancak 1983 yılında işbaşı yapabildi. Merkez binayı restore ettiği gibi Birinci İntifada yıllarındaki faaliyetleri ile de binayı Filistin Davası'nın merkezlerinden biri haline getirdi. Merkez özellikle İsrail'in toprak istimlaklarını, bina yıkımlarını ve Filistinlilerden oturum haklarının alınmasını belgelemekle uğraşıyordu.
 </p>
 <p class="metin">
  1994 yılından sonra Beytüşşark faaliyet alanını genişletti. Bu yıl içinde kurulan ofislerde Beytüşşark "Filistin Devleti'nin gayri resmi Dışişleri Bakanlığı" olarak görev görmeye başladı.
 </p>
 <p class="metin">
  İsrail parlamentosu kabul ettiği bir yasa ile FKÖ'nün Doğu Kudüs'te yaptığı bütün faaliyetleri sona erdirmesini karara bağladı. Fakat İsrail bu yasayı hiçbir zaman net olarak uygulamaya koymadı. Beytüşşark sıklıkla kapatılmakla tehdit edildi, ancak İsrail Filistin Otoritesi bağlantılı ofislere dokunmadı. Filistinliler ise 1993 yılında ilan edilen Prensipler Bildirgesi'ni, o güne kadar Doğu Kudüs'te tesis edilmiş olan Filistin ofislerinin varlıklarına devam edebileceği şeklinde yorumladılar.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/350/dishaberler/2.htm), [web.archive.org (arşiv bağlantısı)](http://web.archive.org/web/20010910051537/http://www.aksiyon.com.tr:80/2001/350/dishaberler/2.htm)
