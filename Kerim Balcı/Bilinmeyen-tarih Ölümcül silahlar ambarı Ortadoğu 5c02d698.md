# Ölümcül silahlar ambarı Ortadoğu

*Kerim Balcı Bilinmeyen-tarih*

<div>
 <font>
  <img border="0" height="1" src="/web/20040309044825im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20040309044825im_/http://www.aksiyon.com.tr/resim/46/52.jpg" vspace="5"/>
  </p>
 </font>
 <font class="content">
  Irak ve İsrail dahil hemen tüm Ortadoğu ülkeleri kitle imha silahlarına sahip. İran, Suriye ve Mısır da dikkate alındığında, Ortadoğu’nun silahların kıskacında olduğu gerçeği karşımıza çıkıyor. Türkiye’li veya Türkiye’siz, BM Güvenlik Konseyi kararıyla veya değil, Irak El—Samûd füzelerini imha etsin veya etmesin Bush Amerikası Irak’ı vuracak. ABD liderliği için bu savaşın meşrûiyeti Irak lideri Saddam’ın ‘kitle imha silahları’ edinme, depolama ve saklama yolunda gösterdiği iddia edilen gayret. El—Samûd füzeleri BM Güvenlik Konseyi’nin koymuş olduğu 150 km menzil barajını aşıyor mu? Aşsa bile ne kadar aşıyor? 150 değil de 180 km uçabilen bir füze ile Irak, Kuveyt haricinde hiçbir ülkenin büyük şehirlerini vuramıyor. Dahası El—Samûdlar ancak başlıkları boş iken bu mesafeyi uçabiliyorlar.
 </font>
 <p>
  <font class="content">
   Irak operasyonunun meşrûiyetini tartışmak için binlerce sebep var. Irak elinde kitle imha silahları bulundursa dahi bu bir savaş sebebi olabilir mi? Ortadoğu’da kitle imha silahı bulunan başka ülkeler yok mu? Kuzey Kore’ye tanınan ‘dokunulmazlık’ başka hangi ülkelere tanınıyor? Irak’tan sonra ‘sırada’ olduğu söylenen Sudan’ın hiçbir nükleer, kimyasal veya biyolojik silahı bulunmadığı gibi bunları geliştirmeye yönelik çabası da yok. Buna karşılık Ortadoğu’nun en büyük kitle imha silahı deposuna sahip İsrail hiçbir uluslararası yaptırımla karşılaşmıyor.
   <br/>
   <br/>
   Silahların kıskacında
   <br/>
   <br/>
   Ancak sorulması gereken soru ‘Adaletin bu mu ABD?’ sorusu değil. Ortadoğu nasıl oldu da olanca fakirliğine rağmen kitle imha silahlarının kol gezdiği bir coğrafyaya dönüştü? Kitle imha silahları Şaron gibi ‘sorumlu’ liderlerin elinde olduğunda rahatsızlık vermeyip Saddam gibi ‘sorumsuz’ liderlerin elinde olduğunda mı rahatsızlık vermektedir? Öyleyse aynı Saddam ‘Batı adına’ İran’la savaşırken bu silahlar neden rahatsızlık unsuru olmazken şimdi olmaktadır?
   <br/>
   <br/>
   Bütün bu soruların cevaplanması için önce kimin elinde neyin olduğunun bilinmesi şart. Ortadoğu, kimyasal silahlarla geçen yüzyılın başında, biyolojik ve nükleer silahlarla da ortasında tanıştı. 1960’lı yıllara kadar bu tanışıklıkta hep ‘muhatap’ rolü oynayan Arap ülkeleri zaman içinde ‘özne’ rolüne soyunmaya başladılar. Ortadoğu’nun büyük ülkelerinden sadece Suudi Arabistan, Sudan, Yemen ve Türkiye kitle imha silahları geliştirme yönünde girişimlerde bulunmazken, Türkiye Birinci Dünya Savaşı sırasında elinde kimyasal silahlar bulunduğu halde bunları kullanmayan tek ülke olarak tarihe geçti. Buna karşılık Irak, Suriye, Mısır ve İsrail Ortadoğu’nun ‘kitle imha silahı ambarları’na dönüştüler. Mevcut çalışma Ortadoğu’nun biri en büyük, biri de en korkulan kitle imha silahı sahibi ülkeleri olan İsrail ve Irak’ın tarihi ve mevcut potansiyelini inceliyor. Bu arada İran, Mısır ve Suriye’nin çalışmalarını da irdeleyen çalışmanın mesajı açık: “Silahların kıskacında bir Ortadoğu’da yaşıyoruz.”
   <br/>
   <br/>
   Mevcut Ortadoğu çatışmasında kitle imha silahları tedirginlik oluşturan bir numaralı ülke Irak kuşkusuz. Irak’ın Körfez Savaşı’ndan önce oluşturduğu muazzam cephaneliğine bir göz atıldığında bu tedirginliğin hiç de haksız olmadığı görülüyor. İsrail’den sonra Ortadoğu’nun en fazla kitle imha silahlarına sahip ülkesi Irak’ın bu silahlardan arındırılması için 10 yıldır süren çabaların ne kadar başarılı olduğu bilinmiyor. Bu sebeple takip eden satırlarda Irak’ın Körfez Savaşı öncesindeki silahlanması hakkında bilgiler ve mevcut durumuyla alakalı tahminler verilecektir.
   <br/>
   <br/>
   Saddam’ın nükleer rüyası
   <br/>
   <br/>
   Irak, Nükleer Silahsızlanma Anlaşması’nı 1969 yılında imzalamış olmasına rağmen Ortadoğu’da nükleer silahlanma yarışında önde giden ülkelerden biri oldu. Irak’ın nükleer silahlanmada bir numaralı hedefi sanıldığı gibi İsrail değil İran’dı. Bu sebeple nükleer teknolojiye ilgisi İran’la paralel olarak gelişti. 80’li yılların başında Sovyet teknisyenler gözetiminde Osirak nükleer santralini geliştirmeye çalışan Irak’ın bu tesisleri inşa ederken ‘barışçıl amaçlar’ güttüğüne inanmak güç. Yine de Iraklı kaynaklar, Saddam’ın nükleer silah edinme amacına kilitlenmesinde, özellikle 1981’de Osirak’ın İsrail savaş uçaklarınca bombalanması ve 8 yıl süren İran—Irak Savaşı boyunca İran’ın bu santrali öncelikli hedeflerden biri olarak görmesinin etkili olduğunu iddia ediyor.
   <br/>
   <br/>
   Nitekim Irak, İran savaşından hemen sonra nükleer programını yeniden canlandırdı. Batı Avrupa ülkelerinden, özellikle de Almanya’dan teknik destek ve hammadde almaya çalıştı. Irak’ın belli oranda başarılı olduğu biliniyor. Yine de 1990’ların başında ne nükleer silahlar için gerekli zenginleştirilmiş uranyum ya da plutonyum gibi hammaddelere, ne de bunları üretebilecek tesislere sahip olmadığı kabul ediliyordu.
   <br/>
   <br/>
   Körfez Savaşı sonrasında BM Güvenlik Konseyi 687 no’lu kararı gereği Irak’ın kitle imha silahlarından arındırılmasını kontrol eden Uluslararası Atom Enerjisi Ajansı (IAEA), Irak’ın bazı kimyasal zenginleştirme deneylerinde bulunduğunu tespit etti; ancak bu deneylerin başarıya ulaştığı hakkında hiçbir bulguya rastlamadı. Sonradan ortaya çıktığına göre Irak, Batı Avrupa ülkeleriyle yaptığı ticari görüşmeler sırasında mümkün olduğu kadar fazla teknik bilgiye sahip olmaya çalışıyor ve son anda ticari bağlarını askıya alıyordu. Bu şekilde elde edilen teknik bilgilerle kendi laboratuvarlarını kuran Irak’ın bilinmeyen bir yerlerde yaptığı deneylerde başarıya ulaşmış olabileceği ihtimali her zaman bir kaygı olarak kaldı.
   <br/>
   <br/>
   Nükleer silah üretebilme kapasitesi
   <br/>
   <br/>
   IAEA’nın kontrolleri sırasında, Irak’ın kitle imha silahlarını geliştirmede kullandığı altyapısının Çöl Fırtınası operasyonu sırasında tahmin edildiği gibi iki merkezde toplanmadığı, en az yirmi merkezde Irak’ın nükleer araştırmalar yürüttüğü tespit edildi. IAEA’nın nükleer teknoloji uzmanları, operasyon gerçekleşmediği takdirde Irak’ın 3 yıl içinde çalışır bir nükleer bomba yapabilecek kapasiteye ulaştığı sonucuna vardı. Dahası Irak’ın El—Hüseyin balistik füzesi üzerinde çalışarak bu füzeyi bir tonluk başlık taşıyabilecek nükleer başlıklı füzeye dönüştürme çabalarında hemen hemen başarılı olduğu belirlendi.
   <br/>
   <br/>
   Nükleer bir cephane oluşturmasının önündeki tek engel uranyum veya plutonyumun zenginleştirilmesi için gerekli teknik yapıyı kurmada başarısız olmasıydı. Bu da Irak’ın alternatif kaynaklardan zenginleştirilmiş nükleer hammadde alımını zorunlu kılıyordu. Şu anda uranyum zenginleştirme laboratuvarlarının tamamıyla imha edildiği kabul edilse bile yurtdışından zenginleştirilmiş radyoaktif malzemeyi alması durumunda Irak’ın bir yıl içinde nükleer bir silahı imal edecek bilgi ve tecrübeye sahip olduğu tahmin ediliyor.
   <br/>
   <br/>
   Irak’ın kimyasal silahlanma programı
   <br/>
   <br/>
   Irak, kimyasal silahlar alanında araştırma çalışmalarını daha 1970’lerde başlattı ve 1980’lerin başında ilk kimyasal toksinini üretmeyi başardı. Bu aşamada üretim büyük oranda hammaddenin yurtdışından ithaline bağımlıydı. 1982’de İran—Irak Savaşı sırasında bazı ayaklanma kontrol gazlarını İran saldırılarını püskürtmek için kullanan Irak, 1983’te hardal gazını ve nihayet 1984’te tabun’u kullandı. Bu sonuncusu dünya tarihinde sinir gazlarının bir savaş sırasında kullanıldığı ilk durum olarak tarihe geçti. 1988 Ağustosuna kadar kimyasal silahları savaş malzemesi olarak kullanan Irak, bu sırada sarin gibi daha komplike gazları da üretmeyi başardı. Daha 1986 yazında Irak’ın kimyasal silahları yüzünden hayatını kaybeden İran askerlerinin sayısının 10 bini aştığı tahmin ediliyordu.
   <br/>
   <br/>
   Savaşın başlarında kimyasal silahları savunma amaçlı olarak kullanan Irak, 1986’dan sonra bunları saldırı stratejilerinin bir parçası haline getirdi. 1988’de kimyasal silah kullanımı İran’ın zor durumda kalmasına yol açtı ve savaşın bitmesinde önemli rol oynadı. Saddam rejiminin kimyasal silahları sivil halka karşı kullandığı ilk durum ise 1987’de kuzeydeki 20 kadar köye karşı Irak uçaklarıyla yapılan saldırıdır. Mart 1988’de Irak uçakları bu kez Kürtlerin yaşadığı Halepçe kentini vurmuştur. Bu olay, modern dünya tarihinde kimyasal silahların sivil halka karşı kullanıldığı en geniş çaplı saldırı olarak tarihe geçmiştir. Halepçe halkı hardal, sarin, taban ve VX’in kullanıldığı çok yönlü kimyasal saldırı ile cezalandırılmıştır.
   <br/>
   <br/>
   Geliştirdiği kimyasal silahlar
   <br/>
   <br/>
   Irak’ın kimyasal silah tecrübesi 1981—1995 yılları arasında net bir şekilde takip edilebiliyor. Bundan sonrası için ancak tahminlerin yürütülebildiği kimyasal silah teknolojisi, 1985 yılında yeterince ölümcül hale gelmiştir. Irak’ın ilk geliştirdiği gazlardan biri hardal gazıdır. 1981 yılında, yüzde 80 oranında saf ve uzun süre kullanalabilirliğini koruyan hardal gazı üretmeyi başardı. BM Denetleme Komisyonu’nun 1995 rakamına göre Irak’ın elinde 3 bin tona yakın hardal gazı bulunuyordu.  Hardal gazı ile eş zamanlı olarak çeşitli sinir gazları üzerinde çalışan Irak bunlarda aynı başarıyı gösteremedi. Tabun ve sarin üretimi 1984’te başladı; ancak üretilen gazlar yüzde 60 saflık oranının üzerine çıkamadı. Bu da gazların depolama ömrünü kısaltıyordu.
   <br/>
   <br/>
   1987 yılından itibaren araştırmalar VX gazı üzerine yoğunlaştı. VX’in yapımı için gerekli kimyasalların hemen tamamını ya satın alan ya da üreten Irak’ın 1995 rakamlarına göre elinde deney amaçlı kullanılmak üzere çeyrek tonu geçmeyecek kadar VX gazı bulunuyordu. Ancak VX’in üretilmesi için gerekli kimyasallardan tonlarca edinmiş olan Irak’ın elinde ilan edilenin çok üzerinde VX gazı bulunduğundan şüpheleniliyor. Irak, VX üretiminde başarısız olarak projeyi 1988’de iptal ve elde ettiği kimyasal maddeleri imha ettiğini iddia etse de bunun doğruluğu tartışılır. Irak’ın 1987 sonrasında satın aldığı kimyasal maddelere bakılarak 200—250 ton civarında VX gazı imal etmesinden kuşku duyuluyor.
   <br/>
   <br/>
   Körfez Savaşı’nda neden kimyasal silahlarını kullanmadı?
   <br/>
   <br/>
   Körfez Savaşı sırasında Irak’ın elinde yeterince kimyasal gaz ve bunları düşman saflarına ulaştıracak taşıma sistemi mevcuttu. Ancak savaş boyunca hiçbir kimyasal silah kullanılmadığı gibi cephedeki birliklere ‘gereğinde kullanılmak üzere’ kimyasal silahlar dahi verilmedi. Irak’ın bu silahları kullanmaktan uzak durmasının pekçok açıklaması var. En bariz sebep, Irak’ın ABD ve müttefiklerinin bir kimyasal saldırıya cinsinden veya nükleer bir saldırı ile cevap vereceğini; bunun Irak için yıkıcı olacağını görmüş olmasıdır.
   <br/>
   <br/>
   Diğer yandan, Irak’ın kendi askerleri cephede kullanılacak kimyasal silahlara karşı korunaklı değildi. Amerikan askerlerinin bütün gövdeyi saran koruma kıyafetlerine karşın çoğu Irak askerinin sadece bir maskesi vardı. Irak, kendi askerlerini öldürebilir veya cepheden düşürebilirdi.
   <br/>
   <br/>
   Dahası Irak müttefik kuvvetlerin saldırısının hızı karşısında şaşırmıştı. Irak’ın İran’la yaptığı savaş boyunca kimyasal silahları hedefe ulaştırmak için kullandığı favori yöntemi savaş uçakları ile bombardıman etmekti. Oysa Körfez Savaşı sırasında Irak uçakları havalanma imkanı dahi bulamadı. Irak’ın bütün haberalma ve iletişim sistemi çökertildiğinden müttefik kuvvetlerin hareketliliklerini takip etme ve hedefi bulacak füze saldırılarında bulunma imkanları da yoktu.
   <br/>
   <br/>
   Irak’ın 1991 öncesinde ürettiği kimyasal gaz ve silahların ne kadarını muhafaza ettiği bilinmiyor. Ancak şu anda kimyasal malzeme üretmek amacıyla kullanılan atölye ve fabrikaları çok kısa zamanda kimyasal silah üretecek fabrikalara çevirmek için yeterli bilgi ve tecrübeye sahip olduğu biliniyor. BM Denetleme Komisyonu’nun kanaati Irak’ın sözkonusu mekanlarda kimyasal silah üretecek değişikliği bir hafta içinde yapabileceği şeklinde.
   <br/>
   <br/>
   Saddam’ın biyolojik silahları
   <br/>
   <br/>
   Irak’ın biyolojik silahlara ilgilisi 1970’lerde başlamıştı. 1974 yılında biyolojik silahlar edinme kararlılığını ilan eden Irak 1975’te bu amaçla İbnü’l—Heysem Enstitüsü adında bir araştırma enstitüsü kurdu. Ancak, 1978’e kadar pek bir başarı göstermeyen enstitü sonunda kapandı.
   <br/>
   <br/>
   Irak’ın biyolojik silahlarla yeniden ilgilenmesi 1985 yılında Müsenna adında bu işle ilgilenen bir araştırma ve üretim tesisinin kurulmasıyla oldu. Başlangıçta araştırma ağırlıklı ve bakteri kültürlerinin yurtdışından alımına dayanan çalışmalar kısa zamanda şarbon, botulinum toksin ve ricin gibi öldürücü biyolojik silahları ve diğer bazı güçten düşürücüleri üretmeyi başardı. 1991’e gelindiğinde Irak’ın elinde sadece insanlara değil bitkilere yönelik de biyolojik silahlar bulunuyordu. El—Hakem biyolojik silah geliştirme üssü Irak’ın bu konudaki araştırma ve silahlaştırma faaliyetinin merkeziydi. 1990 yılına gelindiğinde program halen silaha dönüştürme aşamasına gelmemişti. Ancak bu yıl içinde hızlandırılmış bir programla biyolojik silahların üretimine başlandı. 1987 yılında kimyasal silahların üretimi konusunda yoğunluğu artan Müsenna, biyolojik araştırmalarını El—Selman adlı bir tesise devretti. El—Selman’da kısa zamanda gelişen araştırmalar özellikle botulinum toksin ve şarbonun gerçek ortamlarda denenmesine kadar ulaştı.
   <br/>
   <br/>
   1988 yılıyla birlikte Irak büyük mayalama aletleri alma girişiminde bulundu. Buradan toplu üretime başladığı anlaşılıyor. 1990 yılıyla birlikte hızlanan biyolojik silah üretimi binlerce litre şarbon, botulinum toksin ve ricinin üretilmesine yol açtı.
   <br/>
   <br/>
   Irak, biyolojik silahlarını ilk defa 1988 yılında bombalara yerleştirerek denedi. Bu denemeler sırasında elde bulunan biyolojik toksinler gerek uçaktan atılan bombalarda, gerekse füzelere başlık olarak yerleştirilerek başarı gösterdi. Irak’ın Kuveyt’i işgalinden sonra olağanüstü bir hızla üretime başlayan biyolojik silah üniteleri yetersiz kalınca ilaç üretiminde kullanılan pekçok fabrika ve atölye biyolojik silah üretimine adapte edildi. Sadece üç ay içinde Irak 6 bin litre konsantre edilmiş biyolojik toksin üretmeyi başardı. Savaş sırasında kullanılmak üzere 100 R400 bombası ve 25 El—Hüseyin Balistik Füze başlığı biyolojik toksinlerle dolduruldu ve savaş boyunca da kullanılmaya hazır olarak bekledi.
   <br/>
   <br/>
   Biyolojik silah kapasitesi
   <br/>
   <br/>
   Körfez Savaşı öncesinde toplam 20 bin litre konsantre biyolojik toksin ürettiği bilinen Irak bu malzemeyi savaştan hemen sonra kendi başına imha ettiğini iddia ediyor. BM’nin denetleme heyeti henüz biyolojik silahların saklandığına veya imha edildiğine dair bir delil bulamadı. Irak makamlarının biyolojik silahların kaderi ile ilgili anlattığı çelişen hikayeler BM tarafından bu silahların saklanmakta olduğu şeklinde algılanılmışsa da bunu ispatlayacak bir ipucu da bulunamadı.
   <br/>
   <br/>
   Elinde Körfez Savaşı döneminden biyolojik silah kalmış olsun veya olmasın Irak istenildiği anda biyolojik silah üretimine adapte edilecek üniversite ve tıbbî araştırma ve üretim laboratuvarlarına sahip. Büyük ihtimalle Irak’ın savaş öncesi biyolojik silah araştırmalarını yapan kişiler bugün üniversitelerde öğretim görevlisi olarak çalışıyor. Bu da Irak’ın, gerekli bilgi ve tecrübeyi elinde bulundurduğu anlamına geliyor. Irak’ın elinde bulunduğu bilinen tıbbi malzeme üretim tesisleri ile haftada 350 litre civarında şarbon üretebileceği tahmin ediliyor. Ancak asıl amacı biyolojik silah üretimi olmayan bu tesislerde üretim her durumda kısıtlı ve tehlikeli oluyor. Irak’ın eski tesislerini yeniden kurabilmesi için çeyrek milyar dolarlık bir harcamaya ve 5—8 yıllık bir çalışmaya ihtiyacı var.
   <br/>
   <br/>
   Balistik füzelerin durumu
   <br/>
   <br/>
   BM Güvenlik Konseyi 3 Nisan 1991 tarihli ve 687 sayılı kararıyla Irak, menzili 150 km’den fazla olan bütün balistik füzelerini, bu füzelerin yedek parça ve üretim tesislerini imha etmek durumunda bırakılmıştır. Irak bu karar çerçevesinde bazı silahlarını imha etmişse de gerek başlangıçta elinde ne kadar balistik füze olduğu, gerekse 1991 sonrasında ne tür alım veya üretim faaliyetlerine girişmiş olabileceği bilinmediğinden bugün Irak’ın elinde hangi menzil ve taşıma kapasitesinde füzelerin bulunduğu bilinmemektedir.
   <br/>
   <br/>
   Körfez Savaşı öncesinde Irak’ın elindeki bütün balistik füzeler, Scud ve Scud türevleri ile SA—2 ve SA—2 türevlerinden oluşuyordu. Irak ilk defa 1974’te Sovyetler Birliği’nden aldığı yüklü sayıda Scud B füzeleri üzerinde çalışarak bu seriden El—Hüseyin, El—Hicâra ve El—Abbas adlı orta menzilli füzeleri ve SA—2 füzeleri üzerinde çalışarak da El—Fahd ve El—Samud kısa menzilli balistik füzelerini imal etmeyi başardı. Irak’ın 1995 sonrasında üç ayrı proje ile uzun menzilli füze imalatı üzerinde çalıştığı bilinmekle birlikte bunların hiçbirinin başarıya ulaştığını gösterir deliller bulunmuyor.  Scud B’ler ile ilk tanışıklık
   <br/>
   <br/>
   Irak’ın Scud B füzeleriyle tanışması 1974 yılında Sovyetler Birliği’nden aldığı 30 civarında Scud B fırlatma rampası ve bilinmeyen sayıda füze ile oldu. Irak’ın açıkladığı rakamlara göre Sovyetler Birliği’nden toplam 11 mobil fırlatma rampası ve 819 füze daha alan Irak’ın Körfez Savaşı öncesinde elindeki Scud B füzelerinin sayısının 2 bini aştığı tahmin ediliyor. Irak’ın Körfez Savaşı’ndan sonra Rusya dışındaki kaynaklardan Scud B füzeleri alma girişiminde bulunduğu; ancak bunların hiçbirinden müspet cevap alamadığı da ortada. Irak’ın elindeki Scud B füzeleri 300 km menzil ve 770 ile 950 kg arasında değişen başlık taşıma kapasiteleriyle Irak’ın balistik füze cephanesinin belkemiğini oluşturuyordu.
   <br/>
   <br/>
   Irak, İran Savaşı sırasında 300 km menzilli Scud B’lere bağımlı kalamayacağını anlamıştı. Tahran, Irak sınırından 450 km. kadar içerdeydi. Irak’ın 1987’de başlattığı Scud B türevi daha uzun menzilli füzeler üretme programı ilk olarak El—Hüseyin’i meyve verdi. 600—650 km. menzili ile El—Hüseyin, Irak’ın stratejik zayıflığını gidermeye yetiyor ancak menzili iki katına çıkarmak için neredeyse üçte birine düşürülen başlık taşıma kapasitesi ile vurucu gücünü kaybediyordu. El—Hüseyin’i üreterek İsrail ve Suriye’nin büyük kısmını ateş hattına dahil eden Irak, Körfez Savaşı’nda bunlardan 60 tanesini İsrail ve Suudi Arabistan’a fırlattı.
   <br/>
   <br/>
   El—Hüseyin’lerin tamamı hali hazırda satın alınmış olan Scud B’lerin revize edilmesi suretiyle yapılmıştı. Irak ise tamamını kendisi imal edeceği bir balistik füzenin peşindeydi. 1990—91 yıllarında bazı yabancı uzmanların da yardımıyla Scud B’nin hemen hemen bütün parçaları Irak’ta üretilip denendi. Ancak bu çalışmalar hiçbir zaman Irak’ın hedeflediği bin adet El—Hüseyin füzesi üretecek seviyeye ulaşmadı.
   <br/>
   <br/>
   El—Hüseyin’in versiyonu olan El—Hicâralar
   <br/>
   <br/>
   El—Hüseyin’in kısa bir versiyonu olan El—Hicâra, Irak’ın petrol kuyularına yönelik saldırılar için özel olarak dizayn ettiği bir füzeydi. Bu füze bir taraftan kimyasal madde dolu başlığı ile bir zehir bulutu oluşturarak petrol kuyuları çevresindeki insanları öldürmeyi, diğer yandan patlayarak kuyularda geniş çaplı yangın çıkarmayı hedefliyordu. ‘Kısa El—Hüseyin’ diye de bilinen füze boyu kısaltılmak suretiyle hafifletilmişti ve bu sayede menzili 750 km’ye kadar yükselmişti. Körfez Savaşı sırasında Irak bu füzelerden 5 adedini kullandı. Bunlardan en az biri İsrail’in Negev Çölü’ndeki nükleer tesislerinin yakınına düştü. Ancak Irak füzenin başlığına beton doldurmuş olduğundan, hedefinin tesislere zarar vermek değil, caydırıcı bir etken olarak yeni füzesinden haberdar etmek olduğu açıktı.
   <br/>
   <br/>
   Scud türevlerinde Al—Hicâra’yı 900 km. menzili ve 140—180 kg başlık ağırlığı ile El—Abbas izledi. 1988’de ilk defa denenen El—Abbas Scud B’den üç metre daha uzun bir füzeydi ve bu yakıt tanklarının büyütülmesini sağlamıştı. Deneme atışının başarılı olmasına rağmen El—Abbas’ın operasyonel hale gelip gelmediği, ne miktarda üretildiği ve şu an Irak’ın elinde kalıp kalmadığı meçhul.
   <br/>
   <br/>
   El—Abid ve diğer projeler
   <br/>
   <br/>
   Irak’ın Scud türevi olarak daha büyük menzilli füzeler üretmek istediği biliniyor. Bu yönde başlatılmış bir dizi projeyi çeşitli enstitülere devreden Irak’ın bu çabalarında ne kadar başarılı olduğu bilinmiyor. Daha büyük savaş başlığı taşıyabilen ve daha uzun menzilli bir füze üretme çabası Irak’ın nükleer başlık taşıyacak füze ihtiyacının bir ürünüydü. Bu çalışmaların Temmuz—1 adında 2 bin km menzilli bir füzenin üretilmesiyle sonuçlandığı yönünde bir açıklama yapılmışsa da bunun Irak halkına ‘özgüven kazandırmaya’ yönelik bir ‘çarpıtma’ olduğu açıktır.
   <br/>
   <br/>
   5 Aralık 1989 günü Irak 25 metre boyunda ve 48 ton ağırlığında bir ‘uydu fırlatma sistemi’nin denemesini yaptı. El—Abid adıyla bilinen söz konusu füze birbirine bağlanmış 5 El—Hüseyin füzesi ve bir SA—2 füzesinden oluşuyordu. Ateşleme ve yerçekiminin etkisinden kurtulma aşamasında 4 El—Hüseyin ateşleniyor, ikinci aşamada bir El—Hüseyin hedefe ulaşmayı sağlıyor ve son aşamada SA—2 yeniden atmosfere girerek hedefi vurmak için kullanılıyordu. Ancak denemede aşamalardan sadece ilki başarılı oldu. Ne Temmuz—1’in ne de El—Abid’in yeniden inşası veya geliştirilmesi yönünde çalışmalar yapılmadı.
   <br/>
   <br/>
   El—Fahd
   <br/>
   <br/>
   Irak’ın füze geliştirme projelerinin ikinci bölümü Volga/SA—2 uçaksavar füzeleri üzerine bina edilmişti. SA—2’leri daha uzun menzilli ve karadan—karaya füzelere dönüştürme yolunda ilk proje El—Fahd füzelerinin inşası oldu. Irak’ın daha sonradan iddia ettiği üzere başarısız olan El—Fahd denemesi araştırma aşamasında terk edilmişti. Ancak Irak’ın Körfez Savaşı öncesinde 300 ve 500 km. menzilli iki tip El—Fahd füzesini resm—i geçit törenlerinde sergilediği biliniyor. Bugün genel kanaat Irak’ın olan füzelerini yokmuş gibi göstererek dünyayı değil, olmayan füzelerini varmış gibi göstererek kendi halkını kandırdığı şeklindedir.
   <br/>
   <br/>
   Irak, 1991 yılında BM denetçilerini Ebabil 100 adlı bir füze üzerinde çalışmakta olduğu hakkında bilgilendirmiştir. Bu füze 100 km menzili ile 687 no’lu Güvenlik Konseyi kararını ihlal etmediğinden üretilmesine izin verilmek durumundaydı. Ancak daha sonradan Iraklı yetkililerin de kabul ettiği üzere Ebabil 100 projesi sadece arka planda yürütülen J—1 Projesi için kalkan olarak kullanılıyordu. Hemen hemen aynı malzemelerin kullanımıyla imal edilecek olan J—1’ler El—Fahd füzesiyle büyük benzerlik gösteriyordu ve 300 km menzilleri olması amaçlanıyordu. Ebabil 100’ün geliştirildiği tesislerde bulunan J—1 parçaları BM denetçileri gelmeden önce saklanıyor veya başka mekanlara taşınıyordu. Irak J—1 Projesi’ni dünyaya onu iptal ettiğini açıklarken duyurdu. Mayıs 1993’te projenin durdurulduğu açıklanırken bir şekilde BM Güvenlik Konseyi’nin kararının da delindiği ilan edilmiş oluyordu. Projenin durdurulduğu ilan edilmekle birlikte imal edildiği bilinen hiçbir J—1 füzesi bulunamadı. Irak bu füzeleri erittiğini iddia ettiği gibi füzelerin hiçbir zaman 134 km’den daha uzun bir menzile ulaşamadığını kaydetti.
   <br/>
   <br/>
   El—Samûd
   <br/>
   <br/>
   J—1 Projesi 1993 yılında durdurulmakla birlikte Irak’ın SA—2 füzelerini karadan karaya füzelere dönüştürme çabası devam etti. Bu çabanın ürünü 1994 yılında geliştirilen El—Samûd oldu. Ekim 1997’de ilk ilan edilmiş El—Samûd testini gerçekleştiren Irak bu testin başarıyla sonuçlandığını açıkladı. 149 km. menzili olduğu açıklanan El—Samûd, Irak füze teknolojisi açısından dev bir adımdı. Zira Irak ilk defa bütün parçaları kendilerince imal edilmiş bir füze üretmeyi başarmıştı. Irak El—Samûd üzerindeki çalışmalarını Haziran 2000’e kadar devam ettirdi. Bu tarihte gerçekleşen sekiz ayrı testte El—Samûd oldukça başarılı oldu. El—Samûdlar her türlü kitle imha silahını başlık olarak taşıyabileceğinden bu gelişme Kuveyt, Suudi Arabistan ve İsrail gibi ülkeler tarafından tedirginlikle izlendi.
   <br/>
   <br/>
   Motor yapısı olarak SA—2 motorunu, ancak iskelet olarak küçültülmüş bir Scud füzesini andıran El—Samûd CIA’nın iddiasına göre 150 km menzilini rahatlıkla aşabilecek durumdaydı. BM denetçilerinin geçtiğimiz aylarda yaptığı bir açıklamaya göre El—Samûd 1’e göre biraz daha geliştirilmiş olan El—Samûd 2 yapılan testlerin 13’ünde BM’nin koyduğu 150 km barajını aşmış ve bir defasında 180 km menzile ulaşmıştır. Ancak Iraklı uzmanlar testlerin füzelerin başlıkları boşken yapıldığını ve başlıklarıyla birlikte füzelerin 150 km barajını aşamayacağını söylüyorlar. Her durumda Irak’ın elinde yüze yakın El—Samûd 2 füzesinin bulunduğu tahmin edilmektedir. Irak bugüne kadar on adet füzesini BM denetçilerinin gözetimi altında imha etmiş olmakla birlikte BM’nin alacağı karar sonrasında El—Samûdlar Amerikan—İngiliz ortak harekatının bahanesi olarak kullanılacak gibidirler.
   <br/>
   <br/>
   El—Samûdlar haricindeki füze kapasitesi
   <br/>
   <br/>
   Irak’ın Körfez Savaşı sonrasında yeni balistik füzeler geliştirme çabasının yanı sıra savaştan önce edindiği bazı füzeleri BM denetçilerinden kaçırmış olma ihtimali mevcuttur. 1996 yılında Irak’tan kaçan bir askeri görevli Saddam Hüseyin’in kırk kadar El—Hüseyin füzesini saklamayı başardığını iddia etmiştir. 1998 yılında Irak’ı terk etmek zorunda kalan BM denetçileri Irak’ın 80 kadar Scud türevi füzeyi kendi imkanlarıyla ürettiğinin tespit edildiğini ancak bu füzelerin bulunamadığını kaydetmişlerdir. 2000 yılında İsrail haberalma örgütlerinin yaptığı bir tahmin de Irak’ın elinde 50 kadar kullanılabilir durumda El—Hüseyin füzesinin bulunduğu şeklindedir.
   <br/>
   <br/>
   Irak’ın elinde bulunanların dışında yeni balistik füzeler geliştirmek için en az bir yıllık çalışmaya ihtiyacı vardır. Bu bir yıllık zamanı bulabildiği durumda da Scud ve SA—2 türevi füzeler için kontrol sistemlerini dışarıdan almak durumunda olan Irak’ın istediği anda ‘satıcılara’ ulaşabileceği bilinmektedir.
   <br/>
   <br/>
   İsrail’in nükleer belirsizlik politikası
   <br/>
   <br/>
   İsrail nükleer silahlanma programını Holokost’un İsrail’in varlığını korumak için her türlü yöntemi kullanmasını meşrulaştırdığı inancı üzerine bina edilmiştir. Daha devletin kurulduğu ilk günlerde Negev’in uranyum rezervlerini araştırmaya başlayan İsrail, 1952 yılında İsrail Atom Enerjisi Komisyonu’nu kurdu. 1953 yılında Machon 4 adlı araştırma enstitüsünde fosfat madenlerinin içindeki uranyumu arındırmayı başaran İsrail, kısa zamanda ağır su üretimini de başararak nükleer silah yapımı için gerekli malzemeyi kendi başına üretme kapasitesine ulaştı.
   <br/>
   <br/>
   1956 yılında Fransa İsrail’de 18 megavatlık bir nükleer enerji santrali kurmayı kabul etti. Süveyş Kanalı üzerine çıkan 1956 Savaşı İsrail’in bir ölüm kalım savaşında ne Rusya’ya ne ABD’ye güvenemeyeceği, dolayısıyla kendi başına düşmanlarıyla savaşacak nükleer bir gücü elde etmesi gerektiği kanaatini güçlendirdi. Fransa’nın Negev’de bulunan Dimona’da kurmaya başladığı nükleer santral uzun müddet bir sır olarak saklandı. 1960 yılında Fransa Dimona’daki faaliyetlerin ilan edilmesini ve uluslararası gözetlemeye açılmalarını istedi. Aynı yıl Amerikan uçaklarının tespit ettiği Dimona santrali kısa zamanda uluslararası üne kavuştu. 1967 yılında nükleer başlık üretimini tamamlayan İsrail 1980’lerin sonunda 200’e yakın sayıda nükleer başlıklı füzeye sahipti. İsrail nükleer başlıkları Jericho—1 ve Jericho—2 füzelerine taktığı ve savaş uçaklarıyla hedefe ulaştırılabilecek şekilde de dizayn ettiği iddia edilmekle birlikte bu bilgilerin hiçbiri İsrailli makamlarca onaylanmadı.
   <br/>
   <br/>
   İsrail nükleer programını ‘belirsizlik ilkesi’ üzerine bina etmişti ve 1998 yılına kadar da hiçbir İsrailli yetkili nükleer silahlarının varlığını kabul etmedi. 13 Temmuz 1998’de Ürdün’deki bir basın toplantısında konuşan eski İsrail Başbakanı Shimon Peres, İsrail’in nükleer silahlarının varlığını kabul etmekle birlikte bu nükleer varlığın yeni bir Hiroşima ortaya çıkarmak için değil Oslo’yu ortaya çıkarmak için kurulduğunu söyledi.
   <br/>
   <br/>
   Yine de İsrail tarihi boyunca hiçbir zaman açıkça nükleer silah denemesi yapmadı. İsrail’in bu kararlılığı bir taraftan bir deneme durumunda ABD’nin uluslararası yasalar gereğince İsrail’le her türlü askeri işbirliğine son vermek zorunda kalacağı gerçeği. Bu sebeple İsrail nükleeri ilan etmenin sağlayacağı caydırıcılık ile ABD desteğinin sağladığı caydırıcılık arasında bir tercih yapmak zorunda. Bazı uzmanlarsa ‘belirsizliğin’ daha büyük bir caydırıcı etkisi olduğu ve İsrail eğer elindeki nükleer silah cephanesinin büyüklüğü hakkında net bir açıklama yaparsa bunun bazı düşman güçler tarafından ‘iyi haber’ olarak algılanılabileceği kanaatindeler. Her durumda bazı kaynaklar İsrail’in 1966 yılında Negev Çölü’nde küçük çaplı ve 1979 yılında Hint Okyanusu’nda Güney Afrika ile ortaklaşa büyük çaplı bir nükleer deneme yaptığını iddia ediyorlar.
   <br/>
   <br/>
   İsrail’in nükleer kapasitesi 1998 Temmuz’unda İran’ın Şahab—3 balistik füzelerini başarıyla denemesi ve bundan sonra İsrail’i vurabilecek bir füze sistemine sahip olduğunun ortaya çıkmasından sonra gündeme oturdu. İran ve Irak’ın nükleer kapasitelerini silah yapabilecek konuma yükseltmeleri halinde uzmanlar İsrail ile Arap ülkeleri arasında açık bir nükleer—kimyasal—biyolojik silahlanma yarışı başlayabileceğinden endişe ediyorlardı. Zira daha 1995 yılında İsrail ‘ikinci vuruş kapasitesi’ olan bir askeri strateji geliştirmek kararı almış ve ABD’nin soğuk savaş döneminde geliştirdiği ‘karşılıklı garantilenmiş yok ediş’ (MAD) doktrinini İsrail için tutarlı bir model olarak kabullenmişti.
   <br/>
   <br/>
   İsrail küçük bir ülke olduğundan İran veya Irak gibi bir ülkenin ilk nükleer saldırıyı yapması halinde ikinci vuruş kapasitesini kaybedeceği endişesi 1999 yılında İsrail’in Almanya’dan üç Dolphin sınıfı denizaltı satın almasına yol açtı. İsrail bu denizaltılar sayesinde denizden karaya nükleer başlık taşıyan cruise füzeleri atma ve dolayısıyla ikinci vuruş kapasitesine ulaştı.
   <br/>
   <br/>
   Peki İsrail bir kimyasal veya biyolojik saldırıya nasıl cevap verecek? Bu hususta yapılan tartışmalar bir yana İsrail’in 1973 yılında konvansiyonel bir savaşı kaybetme ihtimaline karşı nükleer başlıklı füzelerini aktive ettiği biliniyor. Dahası İsrail halkının nükleer silahların kullanımıyla alakalı fikirleri şok edici. 1998 yılında İsrail’de yapılan bir kamuoyu yoklaması halkın yüzde 80’inin İsrail’in gerekli şartlar oluştuğunda nükleer silahı kullanmasından yana olduğunu gösteriyor. Bu oranın yüzde 99’u nükleer bir saldırının, yüzde 86’sı kimyasal veya biyolojik bir saldırının, yüzde 45’i ise konvansiyonel bir savaşta yenilme durumunun İsrail’e nükleer silahları kullanma hakkı tanıyacağına inanıyor.  Uluslararası anlaşmalara bakan yönüyle İsrail, nükleer silahların yayılmasına karşı düzenlenen hiçbir anlaşmaya imza atmış değil. İsrail Kimyasal Silahlar Konvansiyonu’nu Ocak 1993’te, Geniş Çaplı Test Yasağı Antlaşmasını da Eylül 1996’da imzaladı. Ancak her iki imza da halen İsrail parlamentosunca onaylanmış değil. Buna rağmen İsrail 1996 imzasını attıktan hemen sonra bir çekince de koydurdu: İsrail bu anlaşma ile nükleer politikasını değiştirmiş değildir.
   <br/>
   <br/>
   İsrail’in kimyasal ve biyolojik silahları
   <br/>
   <br/>
   1948 yılında İsrail’in kurucusu David Ben—Gurion, Yahudi Ajansı’nın Avrupa’daki görevlilerinden birine ‘Doğu Avrupalı Yahudi bilim adamları ile görüşerek onları İsrail davasına bağlaması yönünde bir mektup yazmıştı. Mektup söz konusu bilim adamlarında aranacak ortak özelliği de belirtiyordu: ‘Kitleleri öldürme kapasitesini artıracak veya kitleleri tedavi edecek. Her ikisi de önemli.’
   <br/>
   <br/>
   İsrail’in kitle imha silahları ile ilgisi böylelikle başladı. Bu mektup üzerine işe alınan Kızıl Ordu’da albay rütbesiyle görev yapan Avraham Marcus Klingberg, kısa zamanda İsrail Biyolojik Araştırma Enstitüsü’nü kurdu ve 1991 yılına kadar da bu enstitüde çalıştı. Ness Ziona kentinde bulunan bu enstitü İsrail’in bütün kimyasal ve biyolojik silah araştırmalarının merkezidir. Ancak bütün faaliyetleri olağanüstü gizlilikle yürütülen bu enstitünün neyi başardığı ve neyin üzerinde çalışmaya devam ettiği hakkında hiçbir bilgi bulunmamaktadır.
   <br/>
   <br/>
   Konu İsrail olduğunda basına sızan haberlerin bir kısmının iftira, bir kısmının da İsrail tarafından kasıtlı olarak uydurulmuş hatalı bilgilendirme kampanyası ürünü olduğunu akılda tutmak gerek. Dolayısıyla İsrail’in biyolojik silahları daha 1948 Savaşı’nda kullandığı, bu sebeple Akko’da tifo, Mısır’ın Filistin sınırında kolera salgını başladığı, yine aynı yıl Gazze’de iki ‘Siyonist ajanın şehrin su kuyularını dizanteri ve tifoya yol açtığı tespit edilen bir zehirle zehirlemek isterken yakalandıkları’, Ben Gurion’un daha 1955 yılında kimyasal silahların Mısır’a karşı kullanılmak üzere operasyonel hale getirilmesini emrettiği, İsrail’in araştırma aşamasında bazı kimyasal ve biyolojik silahları Arap esirleri üzerinde denediği (Eski Mossad Ajanı Victor Ostrovsky’nin iddiası) veya İsrail’in 1968, 1972 ve 1978 yıllarında Filistinlilere karşı, 1982’de Güney Lübnan’da bazı kimyasal gazlar kullandığı şeklinde iddialarından hangilerinin gerçeği yansıttığını tespit etmek hemen hemen imkansızdır.
   <br/>
   <br/>
   İsrail’in kimyasal silahlarla özellikle ilgilendiğinin reddedilemez delili olarak 1992 yılında Amsterdam’da düşen El Al kargo uçağının sarin üretiminde kullanılan bir kimyasal gazı taşımakta olduğunun tespit edilmesiyle ortaya çıkmıştır. 47 kişinin ölümüne ve civarda yaşayan yüzlerce kişinin hastalanmasına yol açan bu kazadan bir yıl sonra bir rapor yayınlayan ABD Kongresi, İsrail’in ilan edilmemiş kimyasal silahlar üretmekte olduğunu ve aynı şekilde biyolojik silahlar da üretmekte olabileceğini kaydetmiştir.
   <br/>
   <br/>
   İsrail’in kimyasal silah üretiminde tabun, sarin ve VX gazlarını üretebilecek kapasiteye ulaştığına kesin gözüyle bakılıyor. Ness Ziyona’daki enstitü ile alakalı burada ‘sadece Araplara zarar veren gen mühendisliği harikası silahların üretildiği’ yönündeki Sunday Times iddiası herhalde ciddi olmasa gerektir. Ancak her ülkenin yaptığı gibi elinde bulunan en yüksek teknolojiyi silah sanayinin emrine vermesi durumunda İsrail’in çok gelişmiş genetik mühendisliği ürünü biyolojik silahlar yapabileceği muhakkaktır. İsrail çok küçük bir ülke olduğundan bir ölüm kalım savaşının kimyasal veya biyolojik silahları sıfırdan üretmeye imkan tanımayacak kadar kısa süreceği korkusunu taşıdığı ve bu sebeple her an elinde yeter miktarda kimyasal ve biyolojik silahı hazır bulundurduğu tahmin edilebilir. Ancak bu da ‘mantıklı bir iddia’dan öteye gitmez.
   <br/>
   <br/>
   Başlıklar tamam, peki ya füzeler?
   <br/>
   <br/>
   İsrail’in kitle imha silahlarını düşman ülkelere ulaştırmak için savaş uçaklarının yanı sıra bir dizi füze seçeneği var. Amerika’dan devraldığı kısa menzilli Lance Füze Sistemi’nin yanı sıra İsrail’in orta menzilli Jericho—1 ve orta ve uzun menzilli Jericho—2, kısa menzilli Popeye Turbo ve nihayet uzun menzilli Arrow sistemlerini geliştirdiği biliniyor.
   <br/>
   <br/>
   1975 yılında Sovyetler Birliği’nin Arap ülkelerine balistik füze teknolojisini aktarmasına bir tepki olarak ABD’nin İsrail’e devrettiği Lance balistik füze teknolojisi kısa menzilli olmakla birlikte 450 kg’lık başlık taşıyabilen füzeler üretiyor. İsrail’in elinde ne kadar Lance füzesi bulunduğu bilinmiyor.
   <br/>
   <br/>
   1960’larda Fransa ile İsrail’in yaşadığı askeri işbirliğinin bir ürünü olarak İsrail’e satılan Jericho 1 füzeleri ilk defa 1968 yılında denendi. 500 km menzilli ve 500 kg’lık başlık taşıyabilen füzelerden İsrail’in elinde 100’ün üzerinde bulunuyor ve 1989 yılında Defense Intelligence Agency’nin yayınladığı bir açıklamaya göre bu füzelerde kimyasal, nükleer ve hidrojen bombaları başlıkları takılı bulunuyor.
   <br/>
   <br/>
   Jericho 1’in geliştirilmiş bir versiyonu olan Jericho 2, 1000—1500 km’lik menzili ile Arap başkentlerinin tamamını İsrail’in vurma alanına sokmuş durumda. İlk defa 1987 yılında denenen Jericho 2, bir tonluk başlıklar da taşıyabiliyor.
   <br/>
   <br/>
   Popeye Turbo
   <br/>
   <br/>
   İsrail 2000 Mayıs’ında Almanya’dan aldığı Dolfin sınıfı denizaltılarla denizden karaya ilk füze atışı denemesini yaptı. 2002 yılında bu denizaltılarda kullanılmak üzere Popeye Turbo Cruise füzesini geliştiren İsrail, bu füzeler sayesinde 200 kg’lık nükleer başlıklarını 250—300 km uzaklıktaki hedeflere gönderebilecek. Savaş uçaklarına yerleştirilmek üzere geliştirilen Popeye 2’ler ise aynı ağırlıkla 150 km mesafeye ulaşabilen daha küçük modelleri oluşturuyor.
   <br/>
   <br/>
   Aslen askeri amaçlarla geliştirilmemiş olan Shavit, İsrail’in elinde bulunan en uzun menzilli ‘başlık taşıma cihazı’. 1987’de Jericho 2’lerle birlikte geliştirilen Shavit İsrail’in uzay araştırmalarında kullanılıyor ve şu ana kadar beş Offeq uydusunun uzaya gönderilmesinde kullanılmış durumda. Balistik uzmanları Shavit’in İsrail’in elindeki tek gerçek uzun menzilli balistik füze olduğu kanaatindeler. Menzili tam olarak bilinmeyen Shavit’in 775 kg’lık başlık yüküyle birlikte 4000 km menzile ulaşacağı, daha küçük yük durumunda 7200 km menzile kadar çıkabileceği tahmin ediliyor. İsrail’in mevcut tehdit değerlendirmeleri içinde Shavit’i bir savaş aleti olarak kullanmasını gerektiren bir durum bulunmuyor...
   <br/>
   <br/>
   Ortadoğu’da ‘kıyamet silahı arayışı’nın hikayesinde göze çarpan bazı özellikler var. Öncelikle ülkeler kitle imha silahlarını ‘diğerlerinin’, özelde de İsrail’in askeri üstünlüğüne ve nükleer potansiyeline karşı bir caydırıcılık unsuru olarak görüyor ve bu bahaneyle silahlanıyorlar. İkinci olarak uluslararası çatışmada ülkeler karşı tarafın cinsinden veya daha güçlü bir kitle imha silahıyla cevap verebileceğinden endişe ettikleri durumlarda kendi kitle imha silahlarını da depolarda bekletmeyi tercih ediyorlar. Bu caydırıcılık rolünden dolayı ülkeler ‘ikinci vuruş şansı’nı ellerinde tutmak üzere projeler geliştiriyorlar. Bu da yeni mobil fırlatma rampalarının ve denizaltıların Ortadoğu’nun ‘silahlanma kıskacına’ eklenmesine yol açıyor.
   <br/>
   <br/>
   Ortadoğu ülkelerinden silahlanmayla ilgilenenlerin hemen tamamı kendi başına kitle imha silahları ve balistik füze sistemleri geliştirme kapasitesini elde etmiş veya etmek üzeredirler. Dahası Çin, Kuzey Kore ve Rusya gibi kaynak ülkelerin gerek hammadde gerekse know—how sağlama konusundaki isteklilikleri devam ettiği müddetçe yeni teknolojiler de Ortadoğu cephanelerine yolunu bulacaktır. Petro—dolarların her geçen gün Arap ülkelerinin proje geliştirme imkanlarını geliştirdiği bir ortamda kitle imha silahlarının yayılmasına engel olmanın, ‘isteği oluşturan sebebi’ ortadan kaldırmaktan başka yolu yoktur. Bu da ancak İsrail de dahil olmak üzere bütün Ortadoğu ülkelerinin bölgeyi ‘kitle imha silahlarından’ temiz bir bölgeye çevirmeye yönelik ortak gayretleriyle gerçekleşebilir.
   <br/>
   <br/>
   SURİYE’NİN   SCUD FÜZELERİ VE KİMSAYAL SİLAHLARI
   <br/>
   <br/>
   Suriye, Nükleer Silahsızlanma Anlaşması’na taraf olmakla birlikte 1979 yılında kısa ömürlü bir nükleer araştırma macerasına girişmiş ancak ülkenin maddi kaynakları böyle bir harcamayı kaldıramamıştır. 1979 yılındaki araştırmaları da sadece tıbbi sebeplerle yaptığını açıklayan Suriye’nin bundan sonraki yıllarda da Çin ve Arjantin gibi ülkelerden nükleer reaktörler satın almak için girişimlerde bulunduğu bilinmektedir. 1991—1995 yıllarında sırasıyla Çin ve Arjantin, ABD tarafından uygulanan baskıya boyun eğerek Suriye’ye satmayı planladıkları santrallerin satımından vazgeçmişlerdir. Bundan sonra rotasını Rusya’ya çeviren Suriye, 1998’de Rusya ile sadece barışçıl amaçlara hizmet etmek üzere bir nükleer işbirliği anlaşması imzalamış ve bundan sonra da Hums şehri yakınlarında 25 Megavatlık bir hafif—su nükleer santralinin inşası başlamıştır. Bu santralin inşası Suriye’nin ekonomik koşullarına bağlı olarak uzun müddet askıya alınmış görünüyor.
   <br/>
   <br/>
   Suriye yine ekonomik sebeplerle başlattığı biyolojik silah geliştirme programlarında henüz ‘silaha dönüştürülmüş biyolojik toksinler’ üretmeyi başaramamıştır. Bu sebeple Suriye’nin kitle imha silahları cephanesinin tamamı kimyasal silahlardan oluşuyor.
   <br/>
   <br/>
   Suriye’nin kimyasal silahlara olan ilgisi özellikle 1967 Savaşı’nı kaybetmesinden sonra başladı. O zaman Suriye’nin Savunma Bakanı olan Hafız Esad bir müddet sonra ülkenin tartışmasız liderliğine getirildi ve Esad Suriye’nin balistik zayıflığının kimyasal silahların ve balistik füzelerin geliştirilmesi suretiyle giderilmesine çalıştı. Ülkenin özellikle de 1982 yılında 86 uçağını İsrail hava kuvvetlerinin tek saldırısı ile kaybetmesi İsrail’in tartışmasız hava üstünlüğüne karşı yerden yere füzelerin geliştirilmesi arayışını hızlandırdı. Yukarıda zikredilen ekonomik kısıtlamalar sebebiyle İsrail’in nükleer tehdidine karşı Scud balistik füzelerinin taşıdığı kimyasal başlıklar Suriye’nin kısa planda elde edilebileceği tek alternatifi gibi görülüyordu.
   <br/>
   <br/>
   Suriye’nin kimyasal silahlar edinme gayretleri 1972 yılına kadar geri gitmekle birlikte 1986 yılında büyük oranda hardal ve sinir gazları edindiği biliniyor. 1990’larda Suriye’nin yüzlerce ton kimyasal silahı olduğu bilinmektedir. Suriye’nin silaha takılabilen kimyasal malzemeleri hardal ve sarin gazlarıdır ki bunlar hemen her türlü füze sistemine takılabilmektedir. Batılı analizciler 1980’lerin sonunda Suriye’nin Scudlarının çoğunu kimyasal silahlarla başlıklandırdığı kanaatindedirler. Bugün Suriye’nin kimyasal başlıklarının çoğunluğu sarin sinir gazı içerse de Suriye’nin yakın geçmişte çok daha etkili olan VX sinir gazını üretmeyi başardığı ve bu başlığı taşıyan balistik füzelerini de denediği bilinmektedir.
   <br/>
   <br/>
   Suriye hardal ve sarin üretiminde kullanılan ön kimyasalların hemen tamamını kendi üretebilecek durumdadır. Hums şehri yakınlarındaki petrokimya santrallerinde etilen türevleri, hardal ve sinir gazları yapımında kullanılan alkollerin üretildiği tahmin edilmektedir. Yine de Suriye’nin sınırlı kimyasal endüstrisi, yabancı kimyasal malzemelere bağımlı olmaya devam etmektedir. Bu hususta geçmişte Hindistan ve Batı Avrupa kaynaklarını kullandığı bilinen Suriye’nin ayrıca çok güçlü fosfat madenleri vardır. Fosfor sinir gazlarının üretiminde kullanılan en kritik maden olmakla birlikte Suriye’nin kendi fosfatını kimyasal silah imalatında kullanıp kullanmadığı bilinmiyor.
   <br/>
   <br/>
   Suriye’nin kimyasal silah üretiminde ne düzeyde yabancı teknik yardımdan faydalandığı da bilinmiyor. Daha önce Sovyetler Birliği ve Rusya’dan bu hususta mühendisler getirten Suriye’nin bir ara Kuzey Kore ve bazı Batı Avrupa ülkelerinin know—how’ına da başvurduğu biliniyor. Ancak İsrail haberalma örgütünün son bilgilerine göre Suriye kendi başına Scud B, Scud C ve bunlara takılabilen kimyasal savaş başlıklarını üretebilecek teknolojiyi edinmiş durumda.
   <br/>
   <br/>
   1997 yılında Jane’s Defence Weekly’de yayınlanmış bir rapora göre Suriye’nin elinde 200 kadar Scud—B ve 40 civarında Scud—C füzesi bulunuyor. Scud—C’ler 500 kg’lık yük taşıma kapasitesine sahipler ve 500 km menzilleri ile orta menzilli balistik füzeler sınıfına giriyorlar. Buna karşılık 300 km menzili olan Scud—B’ler 985 kg yük taşıyabiliyorlar. Kısa menzilli olmalarına rağmen hedefi vurmada daha başarılı olan Scud B’ler Suriye’nin İsrail’e karşı kullanabileceği vurucu gücü oluşturuyor. Suriye, Scud C’ler sayesinde İsrail’in Eilat hariç hemen bütün askeri ve sivil merkezlerini vurabilecek durumda. Ancak Scud C’ler 1,5 km’lik hedef şaşma ihtimaline sahip olduklarından balistik uzmanları bu füzelerin ancak kitle imha silahları takılı olarak işe yarayacağı kanaatindeler. Yine Suriye’nin elinde bulunan Scud—C’leri fırlatmak için bulundurduğu fırlatma rampasının sayısı (iki füze başına bir rampa, oysa ekonomik oran 10 füze başına bir rampadır) Suriye’nin bu füzeleri çok kısa zamanda ve düşmana karşı saldırı imkanı vermeyecek bir şekilde kullanma planında olduğunu gösteriyor ki bu da hepsinin kimyasal başlık taşıdığının göstergesi.
   <br/>
   <br/>
   MISIR: ORTADOĞU’YA KİMYASAL   SİLAHLARI SOKAN İLK ÜLKE
   <br/>
   <br/>
   Mısır’ın nükleer enerji programı 1954’te hayata geçirildi. 1961 yılında Sovyetler’den ilk nükleer reaktörünü alan Mısır, Nil Deltası’nda 2 megavatlık bir santral kurdurdu. Ancak, 1967 yenilgisinden sonra nükleer enerji programı askıya alındı. Bunun üzerine ülkeyi terk eden teknisyenler Batı ülkelerine kaydılar. Bundan sonra yüzünü ABD’ye çeviren Mısır 1970’lerin başında ABD’den 8 nükleer enerji santrali almak üzere gerekli anlaşmaları yaptı. Ancak on yıl içinde ABD anlaşmaları tek taraflı olarak bozarak yeni şartlar koştu. Bu şartların çoğu Mısır için kabul edilemez şartlardı. Yine de Amerikalıları anlaşmayı yerine getirmeye ikna etmek için Nükleer Silahsızlanma Anlaşması’nı onaylayan Mısır, 1980 yılında iki nükleer santralin inşasını garantiye aldı. Bu planlar da Enver Sedat’ın öldürülmesi ve takip eden siyasi belirsizlik içinde askıya alındılar.
   <br/>
   <br/>
   Mısır, 1990’ların başında çok kaynaklı bir nükleer program başlattı. ABD, Rusya, Hindistan, Çin, Arjantin ve İngiltere ile gerek nükleer teknoloji konusunda teknik işbirliği ve gerekse malzeme alımı anlaşmaları yapan Mısır bu anlaşmaların hayata geçememe ihtimaline binaen Ortadoğu’nun nükleer silahlardan arındırılması için bir de kampanya başlattı. 1991 Madrid Barış Konferansı’nda Ortadoğu’nun kitle imha silahlarından arındırılması için çokuluslu bir mekanizma oluşturuldu. Ancak bu çalışmalar da İsrail’in taviz vermez pozisyonundan dolayı bir sonuç vermedi. Mısır 1996 yılında Afrika’nın nükleer silahlardan arındırılması yönündeki bir konferansa da ev sahipliği yaptı.
   <br/>
   <br/>
   Kimyasal silahlar
   <br/>
   <br/>
   Mısır, Ortadoğu’ya kimyasal silahları sokan ilk ülkedir. İsrail’in 1958 yılında Dimona Nükleer Reaktörü’nün faaliyete geçirmesi üzerine karşı caydırıcı bir unsur arayan Mısır nükleer enerjiye kıyasla çok daha ucuza ve kolay elde edilebilen kimyasal silahları askeri cephanesinin standart bir kalemi haline getirmiştir. Mısır’ın kimyasal silahlarının miktar ve tarzı hakkında hemen hemen hiçbir bilgi bulunmamakla birlikte mevcut durumunun Irak’ın Körfez Savaşı öncesinde gelmiş olduğu konum olduğu zannedilmektedir.
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2474), [web.archive.org (arşiv bağlantısı)](http://web.archive.org/web/20040309044825/http://www.aksiyon.com.tr:80/detay.php?id=2474)
