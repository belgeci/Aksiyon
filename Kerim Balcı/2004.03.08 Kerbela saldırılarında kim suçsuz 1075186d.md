# Kerbela saldırılarında kim suçsuz?

*Kerim Balcı 2004.03.08*

<font class="agenda2NewsSpot">
 Irak"ta Saddam"ın devrilmesinden sonra başlayan şiddet ve terör ortamı kalıcı olmaya başladı. Geçen hafta Bağdat ve Kerbela"da patlayan bombalar bu yakıcı gerçeğin en büyük deliliydi. Ölen insan sayısında anlaşamadık ki öldürenin kimliği konusunda anlaşalım. Bağdat ve Kerbela"yı sarsan terör eylemlerinin üzerinden geçen zamana rağmen Amerikan ordusunun 170 rakamı ile Irak Geçici Konseyi"nin 271 rakamının arası kapanmadı bir türlü.Aradaki yüz kayıp can Irak"ta insan hayatının ne kadar ucuz olduğunu gösterdiği kadar, bu ülkeyi Saddam"dan sonra yönetmeye talip olanlar arasında bile bir mutabakat sağlanamadığını da gösteriyor.
</font>
<font class="newsDetail">
 Ceset saymakta bile ağızbirliği yapamayan bu iki ekip birbirine ne kadar güvenebilir? Ayetullah Sistani, ABD"nin Irak Milli Güçleri"ne ihtiyaç duyduğu techizatı vermediğini iddia ediyor. Asıl sorunların henüz kalıcı bir çözüme kavuşturulamadığı Irak"ta anayasadan yönetime her şey "geçici" sıfatı ile birlikte anılıyor. Fakat, son saldırılar da gösteriyor ki bölge kalıcı olmaya başlayan bir olgu ile karşıya karşıya: Şiddet ve terör.
 <br/>
 <br/>
 Fiilin adını koymak faili bulmaya yetmese de şarttır. Faille mücadele edilmeden de fiille mücadele edilebilir zira. Bağdat ve Kerbela"da yaşanan ve Basra"da yaşanması son anda engellenen saldırılar kelimenin tam anlamıyla terör saldırılarıdır. Eylemlerden sorumlu tutulan El-Kaide bile söylüyor bunu. Mısırlı Ebu Hafs Tugayı yaptığı açıklamasında, Şiileri ve kutsal şehirleri Kerbela"yı "kafir" ilan ediyor, ama öldürülenlerin masum olduklarını da kaydediyor. 19 Mart 2003 tarihinden bu yana Irak topraklarında yaşanan başka terör eylemleri de oldu. Kızılhaç ve BM"ye saldırıldı. Fakat bunların hiçbirinde El-Kaide "ölenler masumdu" demedi.
 <br/>
 <br/>
 El-Kaide standardıyla bile terör eylemi olan Bağdat ve Kerbela saldırılarının 11 Eylül saldırıları ile benzeştiği bir nokta var. Bu iki olay tekrar yaşanması imkansız gibi görünseler de şiddetin tanımını ilelebet değiştirmişlerdir. Bundan sonra Irak"ta yaşanacak her türlü şiddet eylemi terör sınıfına konulacaktır. Aşure günü saldırılarının kalıcı etkisi budur: Irak"ta işgale karşı meşrû direniş bitmiştir.
 <br/>
 <br/>
 İntihar terörü belirgin bir silahlı mücadele geçmişi olmayan Irak halkı tarafından bu kadar kısa zamanda nasıl benimsendi? Filistin direniş örgütleri 1929"dan 1972"ye kadar gerilla direnişi ve bağımsızlık savaşı verdi. Bu tarihten sonra başlayan terör eylemleri de ancak 1987"den sonra intihar saldırılarına dönüştü. Filistin"de gençleri ölmeye hazır kılan ezilmişlik ve çaresizlik hissiyatı yarım asırlık bir işgalin ürünüdür.
 <br/>
 <br/>
 Oysa Irak"ta ilk intihar saldırısı Amerikan işgalinin on ikinci gününde geldi. Bu kadar erken gelen saldırıyı "dışarıdan gelme" tezleri ile açıkladık önce. Sonra bunun koca bir yanılgı olduğunu öğrendik. Irak"ta bugüne kadar yaşanan intihar saldırılarında saldırganların kimlik veya milliyetlerinin tespit edilebildikleri durumların ancak beşte birinde saldırganlar Iraklı değil. Kimlikleri belirlenen Iraklı intihar saldırganlarının El-Kaide veya Ensar El-İslam örgütü ile bağlantılı olanları da yarıyı geçmiyor. Görülen o ki Irak"ta intihar saldırısı kültürü yerleşmiş ve kendi kendini yeniliyor.
 <br/>
 <br/>
 Bağımsızlık savaşından intihar terörüne geçişin bu kadar hızlı olmasının iki sebebi var. Öncelikle İsrail"in Filistin"deki işgalci statüsü bütün Arap halklarında işgal altında yaşıyor hissiyatına yol açıyor. Filistin davasına Arap rejimlerinin verdiği "görsel" destek kendi toplumlarında intihar saldırısı kültürünü beslemiştir. İkincisi ve daha önemlisi Irak halkının çoğunluğunun Amerikan işgalini Saddam rejiminin alternatifi olarak değil devamı olarak gördüğü şeklindedir.
 <br/>
 <br/>
 El-Cezire televizyonunun web sitesinin yaptığı bir anket Irak"ta yaşanan patlamaların arkasında İsrail"in ve MOSSAD"ın olduğu kanaatinin yaygın olduğunu gösterdi. Independent gazetesinden Robert Fisk, saldırıların arkasında ABD planının başarıya ulaşmasını isteyen eski rejim düşmanlarının olduğunu iddia etti. Amerikalılar El-Kaide"yi, El-Kaide de ABD ordusunu suçladı. MOSSAD"ın internet sitesi olayların arkasında El-Kaide"nin Kürt kolunu oluşturan Ensar el-İslam ve başındaki Ebu Abdullah el-Hassan bin Mahmud"un olduğu duyumlarına yer verdi. Kerbela"da şüpheli oldukları gerekçesiyle tutuklanan 4 kişinin Farsça konuşuyor olmalarından dolayı İran saldırılarla ilgisinin olmadığını açıklamak zorunda kaldı.
 <br/>
 <br/>
 Irak"taki Amerikan güçleri Ebu Mus"ab el-Zerkâvi adında Ürdün asıllı bir adamı suçladı. Zerkâvi adı ne zamandır faili meçhul anlamına geliyor. Afganistan"da bir ayağını kaybetmiş olan Zerkâvi son bir yılda Türkiye"de yaşanan dört intihar saldırısı da dahil olmak üzere onlarca terör eyleminin planlayıcısı olmakla suçlanıyor. Oysa Irak"taki eylemlerden hemen sonra yayınlanan Allahuekber Mücahitleri Liderliği imzalı bir ilan, Zerkâvi"nin geçtiğimiz yılın nisan ayında yaşanan Amerikan bombardımanı sırasında öldüğünü iddia ediyor.
 <br/>
 <br/>
 Aşure saldırılarının komplocular için yeterince malzeme ürettiği muhakkak. Irak"takilerle eş zamanlı olarak Pakistan"da da Şiilere yönelik saldırıların gerçekleşmesi komplonun boyutlarını büyütüyor. Oysa Pakistan"da Şiilerle Sünniler arasındaki çatışmanın yıllardır sürdüğünü ve son günlerde zirveye çıktığını herkes biliyor.
 <br/>
 <br/>
 Bunca malzemenin içinde gerçek failin bulunma şansı yok gibi. Akılcı bir yaklaşım azmettirenin kimliğini değil kastını, fiili icra edenin de kastını değil kimliğini tespit etmek olmalıdır. Bu yaklaşımın ötesinde ABD"nin Irak"ta yaşanan her olaydan dolaylı olarak sorumlu olduğu da kaydedilebilir. Fakat özel olarak Bağdat ve Kerbela saldırılarına bakan yönüyle suçları, gerçekleşeceği her halde bilinen bu saldırılara karşı önlem almamış olmalarıdır. Amerikan ordusu bu yönde istihbaratlar aldıklarını ve Irak polisini bilgilendirdiklerini söylüyor. Ancak Ayetullah Sistani"nin dediği gibi Suriye sınırını boş bırakıyor. Dahası istihbarat saldırıların ne zaman ve nerede gerçekleşeceğini belirtmiyordu deniliyor. Oysa bu zamanda gerçekleşecek saldırının ne zaman ve nerede gerçekleşeceği çok açıktı.
 <br/>
 <br/>
 Bağdat ve Kerbela saldırıları bu yönüyle de 11 Eylül saldırılarına benziyor. Aşure Törenleri başladığı günden bu yana bir terör saldırısının kaçınılmaz olduğu ortadaydı. Buna rağmen yeterli güvenlik önlemi alınmadı. Amerikan askerinin halkın dini duygularını Amerikan düşmanlığı ile birleştirmesine engel olmak için ortalıkta olmadığı muhakkak. Ama Irak polisine bu hususta hiçbir tahşidatta bulunulmamış olması affedilemez bir hatadır. Eğer hataysa...
 <br/>
 <br/>
 Azmettirenin kastı
 <br/>
 <br/>
 Bağdat ve Kerbela saldırılarının Irak"taki Amerikan işgalinin birinci yıldönümüne üç hafta kala gerçekleştiği gözlerden kaçtı nedense. Saldırının Irak"taki azınlıkların (Irak"ta tek çoğunluk Amerikan ordusudur. Nüfusun yüzde 60"ını oluştursalar da Şiiler de azınlık statüsündedir.) Geçici Anayasa üzerinde anlaşmalarının hemen sonrasında gerçekleşmiş olması fazlaca bir anlam ifade etmez. Sadece hazırlık aşaması aylarca sürmüş olması gereken bu saldırıların sonradan ortaya çıkan böylesi bir gelişme ile bağdaştırılması yanlıştır.
 <br/>
 <br/>
 Ülkede bir Şii-Sünni çatışması çıkartılmaya çalışıldığı da çok inandırıcı değil. Irak böylesi bir çatışmayı yaşamamış bir ülke. Osmanlı"nın son döneminde Şiiler Osmanlı"nın, Sünniler de İngiltere"nin yanında yer almış olmakla birlikte savaş sonrasında bir iç savaş yaşamamıştır. Şii-Sünni çatışması, kaşınması akıllıca görünen bir yara değildir. Saldırılar sonrasında Şii ve Sünni azınlıkların dayanışma gösterileri bunun ispatıdır. Dahası saldırganların kimliklerini açıklamamaları ve işin hali hazırda uzak durulmaya çalışılan El-Kaide"ye ihale edilmesine ses çıkarmamaları da geleneksel "birbirine düşürme" senaryolarına uymamaktadır. Azmettirenlerin hedefi Şiilerle Sünnileri birbirine düşürmek olsaydı saldırı sonrasında adı ilk defa duyulan "Sünni Mücahitler" gibi bir grup ortaya çıkar ve "Şii Kafirlerin" yeryüzünden silinmesinin öneminden bahsederdi. Saldırıların taktik derinliğinin bu kadar iyi planlanmış olduğu bir durumda, stratejik planlamanın bu ayrıntıyı kaçıracak kadar başarısız olacağını düşünmek yanlış olur.
 <br/>
 <br/>
 Hedef bir iç savaş olmasa da Şiiler"in birincil hedef olduğu açık. Bu anlamda saldırının yarım asra yaklaşan bir aradan sonra İranlı Şiilerin katılabildiği ilk Kerbela Törenine denk düşmesi daha bir anlam taşımaktadır. 1987"de yaşanan Kabe baskını İran"ı Sünni dünyadan koparmıştı. Bununla kalmayıp Suudi yönetimini de Batı kontrolüne gebe bırakmıştı. Yetmişli yıllarda petrol krizlerine yol açarak dünyayı dize getiren Suudi Arabistan"dan bundan sonra etkili bir tek ses bile çıkmadı. Bağdat ve Kerbela"da yaşanan saldırılar son analizde İran ve Suriye"nin hesabında kalır ve bu iki ülke İslam dünyasından soyutlanmaya başlarsa şaşırmayalım. ABD yönetimini elinde tutan demir yumrukçu zihniyetin İran ve Suriye"nin küçük ve kısa vadeli "ılımlılaşma" gösterileriyle yetineceği ve bu saldırılardan sonra Batı"ya yanaşacak bir İran"ın ABD"nin Büyük Ortadoğu Projesi"ne entegre edileceği yönündeki fikirler Batılı entelektüellerin ümitlerini kanaat olarak ifade etmelerinden öte bir şey değil.
 <br/>
 <br/>
 Azmettirenin kastı "ayrımcılık"tır. Bu hem Irak Şiiliği ile İran Şiiliği arasında kurulabilecek kültürel-dini köprüleri kırmaya yönelik bir hamledir (bu köprülerin Humeyni"yi ortaya çıkardığını unutmayalım), hem de Irak"ın geleceğiyle alakalı Amerikan-İran-Türk ortak politikası olan üniter yapının korunması yönündeki kararlılığın kırılmasına yönelik bir hamle.
 <br/>
 <br/>
 Failin kimliği
 <br/>
 <br/>
 Failin kastı herhalde aldatılmış olduğu veya kendi kendini aldatmış olduğu gerekçesiyle önemli değildir. Kimliğine bakan yönüyle görülen hiç değilse Kerbela"da yaşanan saldırıyı gerçekleştirenlerin köklü askeri-istihbari eğitim almış bir ekip olduğudur. Havan topları, el bombaları, makinalı tüfek, araba bombası ve çöp bidonlarına yerleştirilmiş bombalar ile intihar saldırganını eş zamanlı olarak devreye sokabilmek sıradan askeri harekat eğitimi almış bir ekibin dahi üstlenebileceği bir iş değildir. Amerikalıların bu taktik kabiliyet hakkındaki yorumları El-Zerkâvi"nin Saddam"ın ordusundan kalma direnişçilerle işbirliği yapmış olduğu şeklinde. İran-Irak Savaşı"nın başlangıcından bu yana eli silah tutan her erkeğin hayatının bir döneminde Saddam"ın ordusunda görev yaptığı göze alınırsa "yanlışlığı ispatlanamayacak" bir iddiadır bu. Ancak işgalin başlangıcından bu yana elle tutulur bir varlık gösteremeyen böyle bir altyapının şimdilerde canlanıyor olmasının başka açıklaması olsa gerektir.
 <br/>
 <br/>
 Yukarıda da belirtildiği üzere saldırıların vuku bulmuş olduğu gerçeği Irak"ta yeterince destek bulduklarını gösteriyor. Failler, tetikçiler yabancı dahi olsa ekser itibarıyla Iraklıdır. Bu da fiilin hayat alanının oluşmuş olduğunu gösterir. Terör Irak"ı Kerbela törenlerinde ziyaret etmiş bir misafir değildir. Bizzat ev sahibidir. Bunun delili Amerikan işgali başladığı günden bu yana hayatını kaybeden 9 bin Iraklı sivildir. Hayat alanını bulmuş olan terörün birkaç günde silinip gideceği ve bundan sonraki Aşure Törenlerinin güvenlik içinde yapılabileceğini varsaymak da safdillik olur.
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-9767-32-kerbela-saldirilarinda-kim-sucsuz.html), [web.archive.org (arşiv bağlantısı)](http://web.archive.org/web/20110204074223/http://www.aksiyon.com.tr:80/aksiyon/haber-9767-32-kerbela-saldirilarinda-kim-sucsuz.html)
