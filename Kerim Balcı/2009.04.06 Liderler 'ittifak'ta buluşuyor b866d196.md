# Liderler 'ittifak'ta buluşuyor

*Kerim Balcı 2009.04.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye, tarihî bir haftaya giriyor. ABD’nin yeni başkanı Obama, deniz ötesi ilk ikili ziyareti için Ankara’ya geliyor. İstanbul ise Medeniyetler İttifakı çerçevesinde dünya liderlerine ev sahipliği yapıyor.
  </font>
 </div>
 <div id="newsText">
  <font class="detail-text">
   Davos’taki ‘one minute’ restinin Türk-Amerikan ilişkilerinde telafisi imkânsız bir yara açacağını iddia edenler bile olmuştu. İngiliz The Economist dergisi, Başbakan Recep Tayyip Erdoğan’ın Davos panelini terk etmesini ‘Öfke Nöbetleri’ başlıklı yazıda eleştirmiş ve “Başkan Obama’nın artık Türkiye’ye erken bir ziyarette bulunma ihtimali çok az” yorumunu yapmıştı. Olaylı Davos panelinin üzerinden henüz iki ay geçmişken Amerika Birleşik Devletleri (ABD) Başkanı Barack Hüseyin Obama Türkiye’yi ziyaret ediyor. Üstelik Kanada’dan sonra ilk ikili dış ziyaretini Türkiye’ye gerçekleştiriyor. Radikal’den Murat Yetkin’in Amerikan bürokrasisinin içinden yaptığı gözleme inanacak olursak, Obama’yı Türkiye’ye ‘erken ziyarete’ zorlayan bizzat bu ‘one minute’ resti. Gerçekten Obama neden geliyor Türkiye’ye? Zamanlama açısından, Medeniyetler İttifakı İkinci Forumu’nun İstanbul’da toplandığı günleri özellikle mi seçti? Türkiye ziyaretinin Avrupa gezisinin bir parçası olmasının anlamı ne? Aksiyon bu soruların cevabını Türk ve Amerikalı uzmanlara sordu. Sonucu üç kelimeyle özetlemek mümkün: İttifak, başkanıyla buluşuyor.
   <br/>
   <br/>
   Başkan Obama, Medeniyetler İttifakı’nın ikinci forumunun İstanbul’da toplanacağı 6-7 Nisan tarihlerinde Türkiye’ye geliyor. Başkan, 6 Nisan’da Ankara’da bulunacak ve Türkiye Büyük Millet Meclisi’ne (TBMM) hitap edecek. Akşam saatlerinde geçeceği İstanbul’da Cumhurbaşkanı Abdullah Gül’ün Medeniyetler İttifakı Forumu çerçevesinde verdiği yemeğe katılacak. Ertesi gün İstanbul’da aralarında dinî liderlerin de olduğu bazı kişilerle temaslarda bulunacak olan Obama, şehrin tarihî ve kültürel mekânlarını da gezdikten sonra Türkiye’den ayrılacak. Başkan, İttifak’ta herhangi bir konuşma yapmayacak. ABD’nin, ‘İttifakın Dostları’ grubuna üye olması da beklenmiyor. Bu şartlarda ziyaretin İttifak’ın İkinci Forumu ile aynı tarihlere denk düşmesinin tamamen tesadüf olduğunu düşünmek mümkün mü? Obama için İttifak hiçbir şey ifade etmiyor olabilir mi?
   <br/>
   <br/>
   Adalet ve Kalkınma Partisi (AK Parti) Çankırı Milletvekili ve TBMM Dış İlişkiler Komisyonu Başkan Yardımcısı Dr. Suat Kınıklıoğlu’na göre, soruyu bu şekilde sormak yanlış. Bir defa “Obama neden Türkiye’ye geliyor?” ve “Medeniyetler İttifakı’nın iki merkez üssünden biri neden Türkiye?” soruları cevaplanınca ziyaretle forumun neden aynı tarihlere denk düştüğü konusu tali bir meseleye dönüşüyor. Zira, Obama vizyonunun da İttifak vizyonunun da Türkiye’ye ihtiyacı var. İkisinin İstanbul’da buluşması kadar normal bir şey olamaz.
   <br/>
   <br/>
   Medeniyetler İttifakı fikri, Türkiye Başbakanı Tayyip Erdoğan ve İspanya Başbakanı Jose Luis Rodriguez Zapatero’nun eşbaşkanlığında ortaya atılmış bir diyalog platformu. Bugün Birleşmiş Milletler (BM) çatısı altında faaliyet yürüten İttifak’ın yüzün üzerinde ‘Dost Ülke’ üyesi bulunuyor. Bu vasfıyla İttifak BM’den sonra dünyanın en fazla katılımlı uluslararası kurumsal yapısı olmaya doğru gidiyor. İttifak’ın çok basit bir prensibi var aslında: Bütün problemlerimizi konuşarak çözebiliriz. İttifak bu prensibi, Kasım 2006’da BM Genel Sekreterliği’ne sunduğu Birinci Yüksek Düzeyli Grup Raporu’nda alt başlıklarına ayırmış ve uluslararası siyasette çok taraflılığa dönüşün, toplumlarda çok kültürlülüğü korumanın önemine değinmişti. Raporun ‘tavsiyeler’ bölümünde uluslararası hukuk ve insan haklarına tam ve sürekli saygı, yoksulluk ve ekonomik eşitsizliklerle mücadele, ibadet özgürlüğünün korunması, sorumlu liderliğin yürütülmesi, sivil toplum eylemciliğinin teşvik edilmesi ve özellikle eğitim, gençlik, medya, göç politikaları, kültürlerarası gerilimleri azaltma ve toplumlararası köprü kurmaya yardımcı olacak konular inceleniyordu.
   <br/>
   <br/>
   ABD’nin ilk siyahi başkanı olarak 20 Ocak 2009’da görev andı içen Barack Hüseyin Obama’nın vizyonunun bir özeti olan konuşması için “İttifak’ın Yüksek Düzeyli Grup Raporu çalışılarak hazırlanmış” demek belki fazla iddialı olur. Ancak, vizyonlar örtüşünce Obama’nın konuşması da sanki İttifak’ın raporunun bir özeti olarak çıkmış ortaya:
   <br/>
   <br/>
   “Amerika her ulusun; barış içinde ve onurlu bir gelecek arayan erkek, kadın ve çocuk, herkesin dostudur. Ve, bir kez daha bu konuda liderlik etmeye hazırız… Farklı parçalardan örülmüş mirasımızın zayıflık değil, aslında bir güç olduğunu biliyoruz. Hristiyan ve Müslümanlardan, Yahudi ve Hindulardan - ve dine inanmayanlardan oluşan bir ulusuz. Dünyanın her köşesinden kopup gelen her çeşit lisan ve kültürün etkisiyle biçim almış durumdayız; sivil savaş ve toplumsal ayırımın buruk tadını çokça aldığımız, ve tarihin bu karanlık sayfasından daha da güçlü ve birlik olarak çıktığımız için, eski düşmanlıkların bir gün geride kalacağına; sınıf farklılıklarının yakında çözülüp gideceğine; dünyanın giderek küçüldüğüne; insanlığın ortak vicdanının kendini göstereceğine ve Amerika’nın bu yeni barış döneminde yol gösterici rolünü oynaması gerektiğine inanmaktan vazgeçemiyoruz… Dünya değiştiği için, bizim de onunla birlikte değişmemiz gerekiyor… Sorumlu bir şekilde davranarak, Irak’ı kendi halkına bırakma sürecini başlatacağız, Afganistan’da güçlükle kazanılan barışı daha da ileri taşımaya çalışacağız. Eski dostlar ve önceki düşmanlarımızla nükleer tehdidi azaltmak ve giderek ısınan bir gezegen görüntüsünü tersine çevirmek için yorulmak bilmeden çalışacağız… Nesilden nesile geçen o değerli armağanı, o asil fikri -herkesin eşit, herkesin hür, ve herkesin mutluluğu arama şansını hak ettiğine dair Tanrı’nın bahşettiği o vaadi- daha da ileriye taşımanın zamanı geldi.”
   <br/>
   <br/>
   Obama’nın başkanlık konuşması, vizyonunun bütün ipuçlarını içermiyordu. Yemin töreninden önce katıldığı bir televizyon programında Obama kendisinden evvel Amerika’nın, kararlarını başka ülke ve halklara dayatma eğiliminde olduğunu, bundan sonra ise ilk olarak başkalarını dinleyeceğini söylüyordu. Nitekim göreve geldikten sonra işlerlik kazandırdığı ilk prensip kararı bu oldu. Amerikalı diplomatlar, daha önce dünya başkentlerine buyurgan tavırlarla fikir sormaya, not tutmaya gidiyordu. Amerikan Dışişleri Bakanı Hillary Clinton ise Ankara ziyaretinde ülkesinin ekonomik krizden nasıl çıkabileceği konusunda bile fikir aldı.
   <br/>
   <br/>
   Medeniyetler İttifakı ile Barack Obama’nın vizyonlarının örtüşmesi kulağa hoş gelse de bu örtüşmenin bir niyet birliği olmadığının altını çizmek gerekiyor. AK Partili Dr. Suat Kınıklıoğlu Obama’nın yönetimsel tavır değişikliğinin Amerikan tarihi açısından radikal bir dönüşüm olduğunu kabul ediyor; fakat bu yaklaşımın bir araçtan ibaret olduğunun görülmesi gerektiğini vurguluyor: “İran’ın nükleer kapasite arayışını durdurmak veya Afganistan’da Taliban ve el Kaide’ye karşı hareket etmek veya Irak’ta Amerika’ya yakın bir yönetim oluşturmak gibi temel hedeflerde bir değişiklik olmadı. Eski araçlarda yaşanan bir yorgunluk var. Bir zorunluluk olarak bu yeni yaklaşıma sarılıyor Amerikalılar.”
   <br/>
   <br/>
   Bu bir samimiyetsizlik ithamı değil aslında. Sadece amaçlar kadar araçların da menfaat aritmetiğinde olduğunun altı çizilmiş oluyor. Kınıklıoğlu’yla aynı kanaati paylaşan Fatih Üniversitesi öğretim görevlisi Doç. Dr. Gökhan Bacık, askerî çözüm stratejisinin sürdürülebilir olmadığının ortaya çıktığını, Amerikalıların çözüm getirmeyen, hem çok para hem de siyasal istikrar isteyen askerî stratejiden vazgeçmek zorunda kaldıklarını söylüyor. Bacık’a göre de, Obama için İslam dünyasıyla Batı dünyası arasındaki problemleri çözmek için İslam Konferansı Örgütü (İKÖ), BM gibi çok uluslu yapıları devreye sokmaktan başka yol yoktu. Bacık, Obama’nın ötekiyle konuşmaya hazır bir vizyonu olduğunu kabul ediyor. Ama Amerika’nın İKÖ’ye temsilci atamasını veya Medeniyetler İttifakı’nı ciddiye almasını sorunlarından kurtulmak için kullandığı ad hoc (ihtiyaç duyulduğu müddetçe kullanılan) bir mekanizma olarak görüyor.
   <br/>
   <br/>
   Galatasaray Üniversitesi Öğretim Üyesi Beril Dedeoğlu’na göre, Türkiye ziyareti ile Medeniyetler İttifakı’na katılmasının anlamını Obama’nın yemin konuşmasında İslam dünyasına yaptığı çağrıda bulmak mümkün. “Bu ziyaretle Amerika eski siyaset ve uygulamalarını yeni dönemde kullanmayacağının işaretini veriyor. Bu dönemde Müslüman-Hıristiyan çatışması üzerinden bir siyaset geliştirilmeyeceği mesajı verilmiş oluyor” diyen Dedeoğlu, şimdi Müslüman ülkelerin bu mesajı alıp almayacağının önemli olduğunu vurguluyor. Müslüman ülkeler çatışma yerine ittifaka taraftar olacak mı? Obama bunun yoklamasını yapıyor. Bu yaklaşım doğruysa Medeniyetler İttifakı, Obama’nın “Yumruğunuzu gevşetmeye istekli iseniz, sizlere elimizi uzatacağız” sözünün uygulama alanına dönüşebilir.
   <br/>
   <br/>
   VİZYONLARIN ORTAK PAYDASI: TÜRKİYE
   <br/>
   <br/>
   Suat Kınıklıoğlu, Amerika’nın elinin İslam dünyasına İstanbul’da uzatılmış olmasının önemli olduğunu kaydediyor. Ona göre, Türk-Amerikan ilişkileri, İslam dünyası ile Batı arasındaki ilişkiler için bir barometre aynı zamanda. Bu sebeple yeni Amerikan yönetimi sorunlu bölgelere müdahale etmek için Müslüman ve Batı demokrasisi yerleşmiş Türkiye’yi yanında görmek ve bunu İslam dünyasına da göstermek istiyor. Beril Dedeoğlu da Amerika’nın Türkiye üzerinden İslam dünyasını kazanmaya çalıştığını düşünüyor.
   <br/>
   <br/>
   Kınıklıoğlu’na göre, Başkan Obama’nın Türkiye ziyaretinin zamanlamasının tek önemi Medeniyetler İttifakı ile aynı günlere rastlamış olması değil. Ziyaretin bir Avrupa turu kapsamında yapılması da Dışişleri Bakanı Clinton’ın gelmesinin üzerinden bir ay geçmeden gerçekleşmesi de önemli. Başbakan Erdoğan’ın Davos çıkışından sonraya rastlamasını ise ‘buna rağmen’ bağlamında değil ‘burada da görüldüğü üzere’ şeklinde değerlendirilmesi gerektiğini düşünüyor Kınıklıoğlu: “Bir defa on yıl önce böyle bir Gazze toplantısında yeri olmazdı Türk başbakanının. İkincisi Başbakan’ın Davos’taki tavrını birçok devlet Türkiye’nin yanında yer alarak destekledi. Türkiye’nin artık Ortadoğu’da nüfuz etkisi var; bölge liderleri üzerinde etkili oluyor. Eski Amerikan yönetimi bunu göremiyordu.” Kınıklıoğlu, çevresindeki ülkeler üzerinde etkili olabilen bir Türkiye’nin müttefik vasfıyla her zaman Amerika’ya lazım olduğunu hatırlatıyor.
   <br/>
   <br/>
   Siyaset, Ekonomi ve Toplum Araştırmaları Vaktı (SETA) Direktörü Dr. İbrahim Kalın, Obama ziyaretinin “Davos sonrasında Türkiye’nin üstünün değil altının çizilmiş” olduğunu gösterdiği kanaatinde. Kalın, Türkiye ile ABD’nin Ortadoğu ve Asya’daki hemen tüm meselelerde ortak kaygıları olduğunu, ama aynı zamanda Obama yönetimiyle birlikte ortak bir çözüm metodunda buluşabileceklerini söylüyor: “Türkiye’nin izlediği dış politika ile Obama’nın yol haritaları uyuşuyor. Türkiye de ABD de artık çok seslilikten yana, her ikisi de diplomasiye vurgu yapıyor. Obama yönetimi İran ve Suriye’ye ılımlı mesajlar verdi bu kapsamda. Genelin kabulü de Ankara ile Washington’un yeni dönemde ilişkilerinin daha güçlü olacağı ve bu yönde ilerleyeceği şeklinde.”
   <br/>
   <br/>
   Doç. Dr. Gökhan Bacık, Amerikan yönetiminin yeni bir diyalog kurma çabasının Türkiye’nin Ortadoğu’daki nüfuzu kadar Obama’nın ‘dinleme’ vizyonu ile de alakalı olduğunu düşünüyor. Bacık, “Yerel aktörlerle işbirliği yapabilme özelliği var Obama yönetiminin. ‘Allbright geleneği’, ‘Clinton tavrı’dır bu aynı zamanda. Diğer taraftan ABD’nin başka çaresi de yok gibi gözüküyor.” diyor. Ona göre, Obama’nın ilk ziyaret durağı olarak Türkiye’yi seçmesinin sebebi, Türk dış politikasının son on yılda Doğu-Batı koridorundaki soyut ‘köprü rolü’nü somut icraata dökebilmiş olması: “Daha önce bu laftaydı, Türkiye hiçbir uluslararası toplantıda yoktu. Ama şimdi var. İran üzerinden, Suriye üzerinden, Gürcistan üzerinden var. Türkiye artık rüştünü ispat etmiştir. Kısmen bunu uluslararası yapı da okudu.”
   <br/>
   <br/>
   BİR DE İÇERİDEKİLER ANLASA
   <br/>
   <br/>
   Suat Kınıklıoğlu, Türkiye’nin bu yükselen rolünü uluslararası yapının anladığını; fakat içerideki bazı odakların bir türlü anlayamadığını düşünüyor. Türkiye’nin içinde olan şeylerin artık sadece Türkiye’yi ilgilendirdiğini zannedenlerin yanıldığını söyleyen Kınıklıoğlu, Türkiye’nin bırakın bölgesel bir güç olarak görülmeyi, Hillary Clinton’ın ifadesiyle küresel bir aktör olarak görüldüğünün altını çiziyor.
   <br/>
   <br/>
   ODTÜ Uluslararası İlişkiler Bölümü Öğretim Üyesi Prof. Dr. İhsan Dağı, Ergenekoncu odakların, Obama yönetiminin Türkiye’deki demokratik güçlerle çalışma eğiliminden rahatsız olduğunu söylüyor. Ona göre, Obama’nın ziyareti Ergenekoncuların pek hoşuna gitmemiş:  “Türkiye’deki Ergenekoncu ulusalcı kesimlerin iş tutmaya alıştıkları Washington’daki neo-conların dönemi bitti. Bu açıdan Obama’nın Türkiye’ye gelişi ve Ankara ile işbirliği yapma hamlesi Türkiye’deki demokratik güçlerin elini güçlendirecek.”
   <br/>
   <br/>
   Obama Türkiye’ye, ne Ergenekoncuları korkutmak ne de Medeniyetler İttifakı’nın yemeğinde konuşma yapmak için geliyor. Fakat, hem onu hem de Medeniyetler İttifakı üyelerini bu coğrafyaya çeken gücün Türkiye olduğunu rahatlıkla söyleyebiliriz. 6 Nisan’da Medeniyetler İttifakı’nın ikinci forumu için İstanbul’da bir araya gelen devlet adamları ve entelektüellerini selamlayan BM Genel Sekreteri Ban Ki-moon sözlerini “Bugün, korku yerine umudu, çatışma ve uyuşmazlık yerine amaç birliğini seçtiğimiz için bir araya geldik,” diye başlatsa bu hiç kimse tarafından yadırganmaz. Oysa bu cümle Barack Obama’nın 20 Ocak 2009 tarihli konuşmasından alınmış bir cümledir.
   <br/>
   <br/>
   <br/>
   <br/>
   ABD, TÜRKİYE’DEN NE İSTİYOR?
   <br/>
   <br/>
   Obama, Bush döneminde kırılmalar yaşayan ilişkileri canlandırma arzusunda. Türkiye’de son dönemde artan ‘Amerikan karşıtlığını’ frenlemek istiyor. Türkiye’nin Avrupa-Atlantik ekseninden çıkmasını istemediğini açıkça bildirecek. Eksenden kopmadan bölgesindeki nüfuzunu artırmasını isteyecek. İsrail-Türkiye ilişkilerinin Davos öncesine taşınması işaret edilebilir. Özelde de Türkiye’nin etkin olduğu coğrafyadaki sorunların çözümü için aktif desteğini talep edecek. Sorunların başında Afganistan ve Irak geliyor. Listede Pakistan da var. Ankara,  ziyaret öncesinde ABD’nin Irak’tan çekilmesine destek verebileceğini belirtmişti. Ankara’nın Suriye’yi Batı’ya entegre etme, İran ile arabuluculuk girişimlerini sürdürmesine işaret edilecek. Obama yönetimi Irak, Afganistan, İran gibi yıllara yayılan sorunları, bölgenin yükselen ülkesi Türkiye ile daha az çaba ve maliyetle çözmeyi amaçlıyor. Bu yeni vizyon hâliyle de Türkiye’ye yeni fırsatlar sunuyor.
   <br/>
   <br/>
   <br/>
   <br/>
   Jean Schmidt*:ABD KONGRESİ ‘SOYKIRIM’ TASARISINI GÖRÜŞMEMELİ
   <br/>
   <br/>
   <br/>
   ABD Kongresi’nin birkaç önemli üyesi bir kez daha, yüzyıl önceki bir savaş sırasında meydana gelen bir vahşet için o zaman itibariyle var olmayan bir ülkeyi kınayan bir yasayı geçirmeye çalışıyor. Küresel ekonomik kriz göz önünde bulundurulduğunda, Kongre, zamanını harcayacağı daha iyi şeyler bulabilirdi mutlaka.
   <br/>
   <br/>
   Savaş yaşandığında çok azımız hayattaydık. Amerikalı bir generalin sözünü hatırlarsak, “Savaş cehennemî bir şeydir.” Ancak savaş yine de savaştır ve soykırım soykırımdır. Webster Sözlüğü’nün soykırım tanımı; bir ırkın, siyasi ya da kültürel grubun sistematik ve planlı yok edilişi şeklindedir. İşin doğrusu bu terim, 1944 öncesinde henüz türetilmemişti bile.
   <br/>
   <br/>
   Tarihçiler, ne olduğu ve yaşananlara ne dememiz gerektiği konusunda her iki tarafı da eleştirmişlerdir. Benim şahsi düşüncelerimin, bu bir asırlık tartışmaya çok az katkısı olabilir. Ancak enerjimizin geleceğe yönelik daha iyi bir şekilde kullanılması gerektiği yönünde kuvvetli bir duygu besliyorum.
   <br/>
   <br/>
   Türkiye, ABD’nin büyük bir dostudur ve Avrupa’da bir liderdir. Türkiye’nin dünyada barışın yayılması yönünde yaptığı katkı dikkat çekicidir. Türkiye’nin her vatandaşı, ülkelerinin barışa yaptığı küresel katkıdan dolayı gurur duymalıdır. Ancak bazı Kongre üyeleri bugünkü Türkiye’yi göz ardı etmemizi ve onun yerine yaklaşık yüz yıl önce yaşanmış bir olaydan dolayı Osmanlı İmparatorluğu’na tokat atmamızı istiyor. Ben ve giderek artan sayıdaki meslektaşım, Türkiye’yi utandırma girişimlerini net bir şekilde reddediyoruz.
   <br/>
   <br/>
   Ülkemin Türkiye ile dostluğuna değer veriyorum. İki ülkenin ilişkilerinin geleceğine bakmayı tercih ediyorum. Yüz binlerce kişinin ölümünün, bugün siyasi bir futbol topu olarak kullanılmasına izin verilmesini reddediyorum.
   <br/>
   <br/>
   I. Dünya Savaşı’nın yaşanmış olmasından dolayı üzgünüm. Tüm savaşlardan dolayı üzgünüm. Hayatını kaybeden Ermeniler için dua ettiğim gibi Azerbaycan’daki Hocalı kurbanları için de dua ediyorum. Bir Hıristiyan olarak, bir dine ve o dinin inananlarına karşı ayrımcılık yapılmasını kabul edemem.
   <br/>
   <br/>
   ABD Kongresi’nin bir üyesi olarak, eski meseleleri halletmek için vakit harcama gibi bir lüksüm yok. Kötülüğün, gezegenin pek çok karanlık köşesinde pusuda beklediği bir dünyada yaşıyoruz. Ülkemin, bu kötülüğe karşı bizimle birlikte mücadele etmeye istekli olanların yardımına ihtiyacı var. Dünyamızın birçok sorunlu bölgesine barış getirmek için Türkiye ile yan yana olmaktan gurur duruyorum.
   <br/>
   <br/>
   Dünyamızı daha güzelleştirmek için birlikte yapabileceğimiz sayısız iş var. Barış dünyanın her köşesine ulaşana kadar, geleceğimizi çocuklarımız ve torunlarımız için daha güvenli yapmaya çalışmayı tercih edeceğim. Kongre, bizim işimiz bittiğinde vaktini siyasi konuları çözmeye ayırabilir.
   <br/>
   <br/>
   1915 yılında olanlar unutulmamalıdır. Büyük şair Maya Angelou’nun ifadesiyle, “Tarih, yürek burkan acısına rağmen yaşanmamış kılınamaz; ancak onunla cesaretle yüzleşilirse tekrar yaşanmasına gerek kalmaz.”
   <br/>
   <br/>
   *ABD Kongresi’nin Cumhuriyetçi Milletvekili
   <br/>
   <br/>
   <br/>
   <br/>
   TÜRKİYE, AMERİKA’DAN NELER İSTİYOR?
   <br/>
   <br/>
   Ankara’nın Ortadoğu’da yükselen rolüne destek verin.
   <br/>
   <br/>
   Kıbrıs konusunda ağırlığı Türkiye lehine koyun, Avrupa’nın karşıt yöndeki ısrarını frenleyin.
   <br/>
   <br/>
   Karadeniz’de Rusya karşısında Türkiye’yi zor durumda bırakacak baskı ve hareketlerden kaçının.
   <br/>
   <br/>
   Irak’ta Türkiye’ye rağmen değişmeler olmasın (Kürdistan’ın daha da özerkleşmesi, Kerkük’ün statüsü ve petrol gelirlerinin paylaşımı gibi konularda Türkiye’den habersiz karar alınmasın).
   <br/>
   <br/>
   PKK’nın tasfiyesi konusunda destek sağlayın (Ankara Erbil’e gitti, adımlar attı. Kendine düşeni yaptı. ABD de üzerine düşeni yapsın).
   <br/>
   <br/>
   İran’la Türkiye’yi karşı karşıya getirmeyin.
   <br/>
   <br/>
   Ermenistan’la ilişkiler iyi yönde gelişiyor, sözde soykırım yasaları çıkararak bunu tahrik etmeyin.
   <br/>
   <br/>
   Avrupa Birliği üyeliği konusunda Türkiye’nin arkasında olduğunuzu net bir şekilde AB patronlarına gösterin.
   <br/>
   <br/>
   <br/>
   <br/>
   İTTİFAK’TA NELER KONUŞULUYOR?
   <br/>
   <br/>
   <br/>
   <br/>
   Birleşmiş Milletler (BM) çatısı altında kurulan Medeniyetler İttifakı, son yıllarda Müslüman ülkelerle Batılı toplumlar arasında görülen karşılıklı şüphe, korku ve kutuplaşma ortamının çeşitli aşırı unsurlarca istismarının önüne geçilmesini hedefliyor. İttifak’ın  İstanbul’daki ikinci forumunda, geçen yıl Madrid’de yapılan ilkinde olduğu gibi, kültürler ve devletlerarası yakınlaşmaya vurgu yapılıyor. Farklı kültürler arasında sağlam bir etkileşim kurmayı, güven ve uzlaşıyı güçlendirmeye yönelik ortaklıklar tesis etmeyi hedefleyen İttifak, kültür ve dinler arasında süregelen gerilim ve ayrışmaları ele alarak, engelleri ortadan kaldırmanın yollarını masaya yatırıyor. Başbakanı Tayyip Erdoğan, İspanya Hükûmeti Başkanı José Luis Rodriguez Zapatero, BM Genel Sekreteri Ban Ki-moon, BM Genel Sekreterinin Yüksek Temsilcisi Jorge Sampaio’nun yanı sıra birçok üst düzey siyasinin katıldığı forum, kültürel ve dinsel ayrışmaları azaltacak, genç kuşakları birbirine yakınlaştıracak somut proje ve eylemleri dünya kamuoyuna açıklayacak. İttifakı ileriki yıllarda daha da güçlendirmek isteyen kurucu eşbaşkanlar Türkiye ile İspanya’nın eğitimden kültüre, sanattan bilime kadar uzanan eylem palanları da hazır.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-21364-liderler-ittifakta-bulusuyor.html), [web.archive.org (arşiv bağlantısı)](http://web.archive.org/web/20120704162056/http://www.aksiyon.com.tr:80/aksiyon/haber-21364-liderler-ittifakta-bulusuyor.html)
