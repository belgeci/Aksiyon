# İsrail, Lübnan’a girmedi, giremeyecek!

*Kerim Balcı 2006.07.17*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      İsrail, askerlerini kaçıran Hamas ve Hizbullah’ı cezalandırmak için geçen hafta hem Gazze'yi hem de Lübnan'ı bombaladı. Yüzlerce sivilin öldüğü olayı Aksiyon, Abant Platformu'na katılan Lübnanlı ve İsrailli iki akademisyenle konuşarak ele aldı.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20061017045457im_/http://www.aksiyon.com.tr/resim/606/40.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Konuşmak silahları susturmaya yetmez. Ama insanlar konuşmadıkça da asla susmuyor silahlar. Abant Platformu bu yıl silahların asla susmadığı coğrafyayı konuşuyor. Bu kez Bolu dağlarının yeşilini Abant Gölünün mavisiyle buluşturan huzurunda bir araya getirdiği Arap ve İsrailli katılımcılarla birlikte konuşuyor Abant Platformu. Ve de Platform eşbaşkanı Prof. Mete Tunçay'ın ifadesiyle farklı ideolojik eğilimlerden insanlar, birbirlerine konuşmuyor, bir konu hakkında birlikte konuşuyorlar. Şimdiye kadar yedi kez Türkiye'de, üç kez de yurtdışında toplanan Abant Platformu'nun bu yılki konusu 'Küresel Politikalar ve Ortadoğu'nun Geleceği.'
   <br>
    <br>
     Platformun Abant Palace Hotel'de toplanan misafirlerinin arasında Türkiye'nin küresel üne sahip yazar ve entelektüellerinin yanı sıra Ortadoğu'nun hemen her ülkesinden yazar ve akademisyenler bulunuyor. Aksiyon Abant Platformu'nun ruhuna uygun bu çoksesliliğin içinde göze çarpan iki misafiriyle konuştu: Ülkesinin bir kısmı kendisi Türkiye'de iken işgal edilen Lübnan'dan Prof. Muhammed Nureddin ve bu işgalci ülke İsrail'in meşhur akademisyen ve yazarı Prof. Benny Morris.
     <br/>
     <br/>
     Her ikisi de diğerinin varlığından biraz rahatsız olan Nureddin ve Morris'i aynı otelin çatısı altında tutan güç Türkiye'nin her iki tarafa da uzattığı el. Bu sıcak elin çağrısına karşı koyamayan Lübnan ve İsrailli akademisyenler, ülkelerinde yaşanan sıcak gelişmelerden uzakta, Ortadoğu'nun değişmeyen gerçeklerini; savaşı, göçü, fakirliği, güvenlik kaygılarını tartışıyorlar. Bu arada İsrail ordularının Güney Lübnan'da nereye kadar girdiğini bilmiyor çoğu. Morris sadece ölen İsrail askeri sayısını biliyor: Sekiz. İsrail'in hava ve tank bombardımanlarında öldürdüğü tamamı sivil 61 Lübnanlıdan haberi yok. Lübnanlı gerillaların geri saldırılarında başka İsraillilerin yaralandığını da duyamamış.
     <br/>
     <br/>
     PROF. MUHAMMED NUREDDİN VE PROF. BENNY MORRIS
     <br/>
     <br/>
     Abant Gölünün derin sessizliğinde bir araya gelen Prof. Nureddin de, Prof. Morris de konuşmakla silahların susmayacağını iyi biliyor. Fakat ikisi de biliyorlar ki konuşmak dışında başka hiçbir şey de silahları susturamayacak. Benny Morris konuşmanın gerektiğine ama netice vermesi için çok zaman, sabır ve fedakârlığa ihtiyaç olduğuna inanıyor. Muhammed Nureddin ise İsrail'in Filistin işgalinin üzerine Lübnan işgalini eklediği bir dönemde Yahudilerle konuşmaktansa Ortadoğu'nun kurucu unsurları olan Türk, Arap ve İran halklarının konuşması gerektiğine.
     <br/>
     <br/>
     İsrail'in Ben Gurion Üniversitesi'nde öğretim görevlisi olan Prof. Dr. Benny Morris İsrailakademik çevrelerinde 'Yeni Tarihçilik' akımını icat etmesiyle tanınıyor. Ancak Morris 1988 yılında İsrail siyasetine damgasını vuran bu akımın içinde kalamamış. O yıllarda yeni açılan İsrail ve Amerikan arşivlerinden hareketle İsrail'in 1948 Savaşı ve mülteci sorununun ortaya çıkışı hakkındaki geleneksel söyleminin gerçekleri yansıtmadığını söyleyen Yeni Tarihçiler, bu yeni yaklaşımları ile Birinci İntifada sonrasında İsrail'in Filistin Kurtuluş Örgütü'nü tanımasında etkili olmuştu. Morris, 'Yeni Tarihçiliğin' bu kadar meşhur olmasının o dönemde İsrail'in benimsemiş olduğu 'Yeni Siyaset' ile alakalı olduğunu söylüyor. Morris ve ekibinin tarihe farklı bakabilmeleri, o dönem İsrail halkının Filistin sorununa da farklı bakabilmesini sağlamış.
     <br/>
     <br/>
     Fakat 2000 yılında nihai bir barışa ulaşılacağı yönündeki ümitlerin Arafat ve kadroları tarafından suya düşürülmesinden çok içerlemiş Benny Morris. "O güne kadar Filistin halkının barışı sağlayacak bir iki devletli çözümü destekleyeceğine inanmıştım. Ama 2000'de hem Ehud Barak hükümetinden hem de Clinton'dan o güne kadar istedikleri her şeyin sözünü almalarına karşın Filistinliler iki devlet çözümünü kabullenemediler." şeklinde konuşan Morris, 1990'larda üzerinde çalıştığı 'Masum Kurban' adlı kitabının da Filistinliler hakkındaki fikirlerini değiştirdiğini söylüyor.
     <br/>
     <br/>
     HERKES KONUŞMAKTAN YANA AMA...
     <br/>
     <br/>
     Morris, Filistinlilerin tutarlı ve kararlı bir şekilde iki devletli çözüme karşı olduklarına kanaat getirmiş. Morris, "Filistinliler iki devletli çözümü her zaman reddetmişler. Siyonist Hareket daha ilk başladığında reddetmişlerdi. Sonra İngilizler 1937 yılında bir plan hazırladılar ve iki devletli çözümü öngördüler. Araplar yine reddetti. 1947'de BM Filistin'i iki devlet arasında paylaştırmayı teklif ettiğinde de reddettiler. 1978'de birinci Camp David görüşmeleri yapılırken İsrail Başbakanı Menahem Begin ve Mısır Devlet Başkanı Enver Sedat, Gazze ve Batı Şeria'da Filistin otonomisinin kurulmasını kararlaştırılmış ve zamanla otonominin bağımsızlığa dönüşeceği yönünde bir söylem benimsemişlerdi. Filistinliler bunu da reddettiler. Onlar Filistin'in tamamını istiyorlardı." şeklinde konuşuyor. Morris kendisi gibi pekçok İsrailli solcu ve liberalin de 2000 yılında karşılarında gördükleri Filistin reddiyeciliği karşısında fikri dönüşüme uğradıklarını hatırlatıyor.
     <br/>
     <br/>
     Morris'e göre bu kararlı reddiyecilik gözönünde bulundurulmazsa Filistin halkının 2006 seçimlerinde Hamas'ı iktidara taşıyan oyları kullanmasının ne anlama geldiği kavranamaz. Hamas iktidarının anlamının İsrail'in varlık hakkının asla tanınmayacağı, iki devlet formülünün asla benimsenmeyeceği olduğunu söyleyen Morris’e göre Filistin halkının kabul edebileceği yegâne formül bütün tarihi Filistin toprakları üzerinde, belki küçük bir Yahudi azınlığı içinde barındıran bir Filistinli-Arap devleti. "Ben hâlâ Yeni Tarihçilik tezini ortaya atan adamım." diyor Morris; "Savaş ve barış konusundaki görüşlerim değişmedi. Ancak Filistinlilerin barış yapmaya hazır oldukları yönündeki ümidimi kaybettim."
     <br/>
     <br/>
     Prof. Benny Morris'in ümitsizliğini, bu kez karşıt bir bakış açısından Prof. Muhammed Nureddin de paylaşıyor. Ona göre İsraillilerle bırakın barış görüşmesi yapmayı, akademik içerikli temaslarda bulunmak dahi yanlış. Prof. Nureddin İsraillilerle yapılacak her türlü temasın İsrail'in varlık iddialarını meşrulaştıracağını iddia ediyor. Lübnan Üniversitesi öğretim görevlilerinden Prof. Nureddin, Stratejik Araştırmalar Merkezi'nin başkanlığını da yürütüyor. Nureddin'in uzmanlık alanı yakın Türk tarihi. Ayrıca, El Sefir, El Halic ve El Şark gazetelerinde köşe yazıları yayınlıyor.
     <br/>
     <br/>
     Muhammed Nureddin bir Arap entelektüeli olarak Abant Platformu'nun felsefesini takdir ediyor ve toplantıya davet edildiği için oldukça mutlu. Ancak toplantıda İsrailli katılımcıların olmasına üzülmüş: "Bunu Türkiye'yi seven, Türk-Arap ilişkilerinin gelişmesi için gayret gösteren bir Arap olarak söylüyorum. Bizler Lübnanlıyız ve bizim yasalarımıza göre İsraillilerle temas kurmak yasak. Ben de bir işe yarayacağına inanmıyorum. Bence İsraillilerle konuşmak yerine Ortadoğu'nun asli unsurları olan Türk, Arap ve İran halklarını bir araya getirmeye çalışmak daha doğru olurdu."
     <br/>
     <br/>
     Prof. Nureddin davet edildiği toplantıya İsraillilerin de katılacağını öğrenince bir an geri dönmeyi düşünmüş. Ama davet edenlerin Türk olduğu gerçeği caydırmış onu. Yine de ev sahibi Türkler dahi olsa Benny Morris ile tanışmayı veya konuşmayı kabul etmiyor. İsrail hem Arap, hem Lübnan, hem Filistin topraklarını işgal altında tuttuğu müddetçe herhangi bir İsrailliyle konuşmanın bu işgalin devamına davetiye olduğunu düşünüyor çünkü.
     <br/>
     <br/>
     İSRAİL ŞAM'I DA BOMBALAYABİLİR
     <br/>
     <br/>
     Prof. Nureddin İsrail'in içinde İsrail'in politikalarını tasvip etmeyen kitlelerin bulunduğunun farkında. Ama bunların tamamı İsrail'in varlık felsefesini ve bu varlığın devamı için gerektiğinde Arapların acı çekmesi gerektiğini kabul ediyorlar Nureddin'e göre. Abant Platformu'na Filistin'den çağrılan temsilcilerin seyahatlerinin İsrail tarafından engellenmiş olmasını da kendi 'konuşmama kararı'nı destekleyen bir örnek olarak görüyor Lübnanlı profesör. Ona göre İsrail Filistin'i tanımadı, tanımıyor ve tanımayacak. Dahası kendi yaptığı zulüm ve işkence hakkında konuşulmasına da izin vermiyor İsrail. Prof. Nureddin soruyor: "Uluslararası toplum Filistin için hiçbir şey yapmadı. Lübnan'da olanlar karşısında dünya susmuş bekliyor. Bu şartlar altında biz ne konuşabiliriz İsraillilerle?"
     <br/>
     <br/>
     Benny Morris İsrail'in geçtiğimiz hafta başlattığı Güney Lübnan operasyonunun tamamen Lübnan tarafınca provoke edilmiş olduğu kanaatinde. "İnsanların Siyonist Projeye farklı bakış açıları olabilir. Sen bir defa İsrail'in orada var olmasını yanlış görüyorsan, yaptığı her şey otomatik olarak yanlış olur. Ama bu bakış açısından sıyrılmış olarak olaya bakalım: Hizbullah hiçbir şekilde provoke edilmeden İsrail'e saldırmış. Sekiz askerimizi öldürmüş, ikisini de esir etmiş. Sonra da bunları İsrail hapishanelerinde tutulan teröristlerle değiş tokuş yapmak istediğini açıklamış. Bu olan İsrail hükümetinin dediği gibi bir savaş sebebidir ve Lübnan'ı bağlar." şeklinde konuşan Benny Morris'e göre Hizbullah, Lübnan hükümetinden ayrı bir terörist örgüt değil. Terörist bir örgüt, ama bizzat Lübnan hükümetinde iki bakanlığı olan bir örgüt.
     <br/>
     <br/>
     Benny Morris İsraillilerin sıklıkla yaptığı üzere Türk okuyucusunu İsraille empati yapmaya çağıran farazi bir durum anlatıyor: "Düşünün ki Suriye'de kabinede iki bakanı olan bir grup Türkiye'ye saldıracak, sekiz Türk askerini öldürüp, ikisini de esir alacak. Sonra da bu iki adamı serbest bırakmak için sınırdan uyuşturucu sızdırırken yakalanmış yüzlerce Suriyelinin serbest bırakılmasını isteyecek. Ne yapardı Türkiye? Ertesi gün Şam'ı bombalamaz mıydı?"
     <br/>
     <br/>
     İSRAİL LÜBNAN’I İŞGAL EDEMEZ
     <br/>
     <br/>
     Morris'in farazi hikâyesi Şam'ın bombalanmasını gündeme getiriyor birden. O da farkına vardığı bu noktadan geri dönme ihtiyacı hissetmiyor: "İsrail şu anda Şam'ı bombalamıyor ama işler o noktaya da gelebilir. İsrail'deki hissî durum çok gergin. Özellikle de aynı şeyin bir müddet önce Hamas tarafından Güney'de yapılmış olması hem hükümeti hem de halkı çileden çıkartmış durumda. Bu şartlar altında cephe genişleyebilir mi derseniz, evet derim. Eğer, faraza, İsrail Şam'a İran'dan gelen bir askeri uçağın taşıdığı silahların Hizbullah'a yönlendirildiğini tespit ederse, işte o an İsrail'in Şam'ı bombaladığı andır."
     <br/>
     <br/>
     Prof. Muhammed Nureddin, Güney Lübnan'daki durumun Türk medyasına doğru yansımadığından rahatsız. Ona göre Türk medyası kendi dünyasını Batılı ajanslardan okuyor ve fotoğraf altı yazar gibi haber yapıyor. Güney Lübnan'ın televizyonlara yansıyan yüzü belki çok korkunç, ama Muhammed Nureddin İsrail'in Güney Lübnan'a girmediğini ve hiçbir zaman da giremeyeceğini söylüyor. Ona göre Güney Lübnan artık bir fikir, bir ideal haline dönüşmüş bulunuyor. Dolayısıyla İsrail Güney Lübnan'daki bütün köprüleri yıksa, tek tek bütün evleri yerle bir etse Güney Lübnan'a giremeyecek: "İsrail 2000 yılında Güney Lübnan'dan ilelebet çıkmıştır. O zamana kadar Güney Lübnan ideali yoktu. Kimse İsrail'in yenilebileceğine inanmıyordu. İsrail'in teknik üstünlüğü tek belirleyici unsur olarak görülüyordu. Ama 2000 yılında İsrail de, Güney Lübnan da öğrendi ki iman ve irade gerçek belirleyici güçtür. İşte bu ruh ve irade işgal edilemez. Bu cephede İsrail bir metre bile yol alamayacak."
     <br/>
     <br/>
     Prof. Muhammed Nureddin, İsrail'in askeri üstünlüğünün de abartıldığı kanaatinde. "Evet ordusu çok güçlü. Uçak, roket ve tanklarla teknik bir üstünlüğe sahip. Ancak Lübnan karşısında da coğrafî ve demografik sebeplerden kaynaklanan bir korku dengesi var." şeklinde konuşan Nureddin'e göre İsrail'in nüfusunun çoğunluğu, sanayisi, turistik bölgelerinin büyük kısmı tarıma elverişli topraklarının neredeyse tamamı kuzeyde, yani Hizbullah'ın menzili içinde. Hizbullah da oldukça zeki bir yönetici olan Hasan Nasrallah tarafından yönetiliyor ve 2000'de İsrail'i bir defa Güney Lübnan'dan çıkarmış olduğu güvenle bunu tekrar yapabilecek güce sahip.
     <br/>
     <br/>
     Muhammed Nureddin İsrail'in Güney Lübnan işgalinin Hizbullah tarafından provoke edildiği iddiasını komik buluyor. Türk medyasına yansımamış olsa da İsrail uzun bir müddettir Lübnan topraklarına girip çıkıyor, esirler alıyor ve Lübnan'ın egemenlik haklarını ihlal ediyor. Bu sessiz sedasız yürütülen operasyonlarda esir alınan yüzlerce Lübnanlı var İsrail hapishanelerinde. Hizbullah'ın iki İsrail askerini kaçırmasının Hamas'ın benzer eylemiyle yakın zamanlara denk gelmesini ise tali bir mesele olarak görüyor Nureddin. Zira iyi biliyor ki Hizbullah uzun bir müddettir açıktan İsrail askeri kaçırmaya yönelik operasyonlar planladığını duyuruyordu. "Burada problem İsrail'in Filistin'de yapıp durduğunu Lübnan'a da yapmaya kalkışmasıdır" diye devam ediyor Nureddin: "Bir tek Filistinlinin yaptığı için bütün Filistin cezalandırılır. Bir İsrail askeri için Gazze yerle bir edilir. İki İsrailli için de Lübnan'a girmeye kalkışırlar." Bütün Araplar gibi o da problemlerin tek kaynağının olduğuna inanıyor: Devam eden işgal.
     <br/>
     <br/>
     Bir tarihçi gözüyle Güney Lübnan operasyonuna bakan Prof. Benny Morris de İsrail'in Lübnan'a girmediği ve girmeyeceği kanaatinde. Ama bunun sebebinin korku dengesi değil, tarihten alınan dersler olduğuna inanıyor. Verdiği bilgilere göre İsrail Güney Lübnan'a ilk defa 1948 yılında girmiş. O yıl Ekim ayının sonunda Güney Lübnan'ı tümden ele geçirdikten sonra bölgede altı ay kadar kalıp çıkmış. Çıkarken de Lübnan ile ateşkes anlaşması yapmış. 1978'de bu kez FKÖ'nün katyuşa saldırılarına bir son vermek için İsrail ordusu tekrar girmiş Lübnan'a. 1982'deki girişinde de Hizbullah'ın doğmasına sebep olmuş.
     <br/>
     <br/>
     Morris'e göre İsrail'in bundan önceki hiçbir Güney Lübnan operasyonu geçtiğimiz haftaki kadar 'provoke' edilmiş değil. Örneğin 1982'de işgalden önceki bir yıl boyunca İsrail-Lübnan sınırı nispeten sakinmiş. FKÖ ile İsrail'in karşılıklı olarak ilân ettikleri ateşkesi bozan Ebu Nidal'in Londra'da kalkıştığı terör saldırısı olmuş. Normalde FKÖ çatısında olmayan Ebu Nidal'in saldırısını zamanın İsrail Başbakanı Begin bir fırsat olarak kullanmaya ve FKÖ'yü tümden bitirmeye karar vermiş. O zamanlar Savunma Bakanı olan Ariel Şaron'un da kafasında FKÖ'yü bitirmek yoluyla Batı Şeria'yı herhangi bir direnişle karşılaşmadan ilhak etmek varmış. Benny Morris bu Batı Şeria ilişkisine parmak basıyor ve İsrail için Güney Lübnan'ın her zaman ikincil öneme sahip bir mesele olduğunu hatırlatıyor. Gerçekten de Kudüs'ü çevreleyen, Tel Aviv'e 10 kilometre yaklaşan haliyle Batı Şeria İsrail'in karabasanı. "Lübnan, küçük bir Vietnam olabilir." diyor Benny Morris; "Ama sonunda çıkarsın biter. Batı Şeria öyle değil. Oraya yerleşecek bir Arap ordusu 15 dakikada denize ulaşabilir."
     <br/>
     <br/>
     MÜBADELE OLUR MU OLMAZ MI?
     <br/>
     <br/>
     Güney Lübnan böyle tali bir mesele olduğundan İsrail'in mevcut Hamas tehdidi karşısında Lübnan'a fazlaca güç kaydırmayacağını düşünüyor Morris; "İşin doğrusu İsrail'in bölgeyi işgal ettiğini de sanmıyorum. Belki bir komando harekâtı var. Katyuşaların kaynaklarını tespit ediyorlardır." Morris, İsrail'in genç de olsa yeni yönetiminin 1982 tecrübesini iyi tanıdıklarını ve bir defa girince bu kadar zor çıkılan ve bu kadar cana malolan Güney Lübnan'a yerleşmeyi düşünmeyeceklerini tahmin ediyor.
     <br/>
     <br/>
     Muhammed Nureddin ve Benny Morris'in üzerinde anlaştıkları tek nokta mevcut problemin biraz da İsrail'deki hükümetin yapısından kaynaklandığı. Prof. Muhammed Nureddin İsrail'de hükümetin yeni, başbakanın yeni, dışişleri bakanının yeni olduğu bir durumda güç gösterisine kalkışılmasını normal görüyor. Bu yeni ekibin eskinin tecrübelerinden istifade edemedikleri için Lübnan bataklığına girme cüreti gösterdiğini söyleyen Nureddin, eninde sonunda İsrail'in Lübnan'dan çekilerek Hizbullah ve Hamas'ın istediği mübadeleye razı olacağı kanaatinde.
     <br/>
     <br/>
     Hükümetin yeni oluşunun İsrail'in tepkilerini sertleştirdiğini kabul eden Morris, bu durumun esir mübadelesi ile sonuçlanmasının çok zor olduğunu düşünüyor. Morris, İsrail'in Hizbullah ile ceset ve esir mübadelesine alışık olduğunu, ama Hamas'ın İsrail'e dayattığı utancın üzerine Hizbullah'ın bu sürpriz saldırısının İsrail halkının sinirlerini gerdiğini, bu şartlarda Ehud Olmert hükümeti gibi yeni ve zayıf bir hükümetin kolay pazarlık yapamacağını söylüyor. Morris'e göre Şaron'dan Olmert'e geçişte İsrail'de bir kafa dönüşümü yaşanmış değil. Şaron'un yaptığı herşeyi Olmert de yapmaya hazır. Ama Şaron gibi tarihî bir figür olmadığı, onun taşıdığı apoletleri taşımadığı ve dahası halk tabanında o kadar da sevilmediği için Olmert Şaron kadar kolay taviz veremeyecek.
     <br/>
     <br/>
     Benny Morris, Lübnan işgalinin geleceğini düşünürken İsrail'in vatandaşlarının hayatları konusundaki hassasiyetini hesaba katmak gerektiğini söylüyor. Biraz Yahudilik geleneği ile alakalı, biraz da çatışmanın tarihiyle alakalı sebeplerle İsrail askerlerinin cesetleri için dahi yüzlerce Filistinliyi serbest bırakmayı kabul edebiliyor. Benny Morris, bir defasında İsrail'in bir tek Yahudi için 400 Arap teröristi serbest bıraktığını hatırlatıyor ve uyarıyor: "Bunu rakamlar üzerinden düşünürseniz İsrail'i ırkçı yaparsınız. Bir Yahudi 400 Araba denk! Böyle bakmayın. İsrail cephedeki yaralı askerlerini kurtarmak için çok daha fazla askerini tehlikeye atmaya hazır bir ülkedir. Güney Lübnan'a böyle bakmak lazım. Sadece matematik kullanarak operasyonun geleceğini göremezsiniz."
     <br/>
     <br/>
     Prof. Muhammed Nureddin'e göre Ortadoğu çatışmasının geleceğini küresel çatışmanın kaderi belirleyecek. Ona göre sorun sadece ikili bir problem değil. Bu dünyadaki temel çatışmanın, Doğu-Batı çatışmasının bir uzantısı sadece. Dolayısıyla Ortadoğu'nun geleceğini Türkiye'yi hesaba katmadan, İran'ın nükleer projesini hesaba katmadan, Suriye'yi hesaba katmadan tahmin etmek yanlış.
     <br/>
     <br/>
     BİRBİRİMİZİ 3. TARAF ÜZERİNDEN TANIYORUZ
     <br/>
     <br/>
     Nureddin, Ortadoğu çatışmasının evrensel boyutlarını ve cephelerini bir defa tanıyınca İslam Dünyası'nın kendi cephesi içinde bir konuşmaya düşmanla konuşmaktan daha çok ihtiyacı olduğunun ortaya çıktığını söylüyor. "Birbirimizi üçüncü taraf üzerinden, düşman taraf üzerinden tanıyoruz. Yüzyüze tanışmak lazım. Şimdilik dil bir engel olabilir. Ama önemli olan siyasi iradedir. Türk, İran ve Arap halkları kaynaşmak kararı alırlarsa, sivil toplum örgütleri, sendikalar, yazar birlikleri, ticaret ve sanayi odaları karşılıklı ilişkiler geliştirirlerse o zaman bu küresel mücadelede cephemizin gücünü ortaya koyabiliriz." şeklinde konuşan Muhammed Nureddin, özellikle medyanın Ortadoğu'yu yerinde görüp tanımasının önemine değiniyor.
     <br/>
     <br/>
     Muhammed Nureddin, Türk-Arap-İran ilişkilerinin önünde engel gibi duran pekçok kanaatin de yapay olduğunu düşünüyor. Örneğin Sünni-Şii çatışması veya Türk-İran çekişmesi gibi iddiaları gülünç buluyor ve tek örnek veriyor konumunu açıklamak için: Türkiye-İran sınırı bugün dünya üzerinde en uzun süre değişmeden kalmış, savaş görmemiş sınır. Türk-Arap ilişkilerinin de gergin olduğu yönündeki iddiaların da tutarsız olduğunu ve bir maksada matuf uydurulduklarını söylüyor. 'Osmanlı' bağının Türk ve Arapları din, dil ve ırk farkı gözetmeksizin bir çatı altında toplayabildiğini hatırlatan Nureddin, bu bağ bir defa canlandırıldı mı geri kalan bütün problemlerin aşılabileceğine inanıyor.
     <br/>
     <br/>
     KONUŞMANIN ALTERNATİFİ TOPYEKÜN İMHA
     <br/>
     <br/>
     Prof. Benny Morris hiç de Prof. Muhammed Nureddin gibi düşünmüyor. Ona göre Araplar ve Türklerin aynı cephede bulunması mümkün değil. Ortadoğu'da bir gün mutlaka Türk-İsrail savaşları olacağı yönündeki iddia hatırlatılınca gülüyor: "İsrail'in bir gün gelip Türkiye sınırına dayanacağı yönündeki Büyük İsrail hayallerini İsrail'in dindarları bile terk etti. Türkiye ve İsrail hem müttefik, hem de oldukça uzak ülkeler. Ne Türklerin Araplarla ilişkileri iyi, ne de bizim. Ortak düşmanlarımız olduğu müddetçe de doğal müttefik olarak kalacağız."
     <br/>
     <br/>
     Benny Morris sadece Filistinlileri eleştirmiyor. 1988 yılında Nablus'ta asker olarak görev yapmayı reddettiği için üç hafta hapis yattığını hatırlatıyor mesela. Sonra İsrail'in gerek kuruluş döneminde, gerekse Filistinlilerle ilk resmi ilişkilerin başladığı 1990'larda çok büyük hatalar yaptığını söylüyor. İsrail'in günahları listesi de uzun ona göre. Ama bunların düzeltilmesi bir işe yaramıyor. Morris, Filistinliler reddiyeciliklerinden vazgeçmedikçe, köklü bir kafayapısı dönüşümü geçirmedikçe, genelde bütün azınlıklara, özelde de Yahudilere karşı daha kabulcü yaklaşmadıkça problemlerin çözülmeyeceğine inanıyor. Morris, "Araplar İsrail'in varlığını istemiyor. Onu yok edebileceklerine inandıkları zaman saldırdılar. Saldırmadıklarında da bu onu tanımalarından değil, yok edemeyeceklerine inandıklarından oldu. Bu açıdan konuşarak bu problemler çözülmez." şeklinde konuşuyor. Yine de konuşmaktan başka çözümün olmadığını da kabul ediyor: "Bu zaman alacak. Böyle Abant Platformu gibi konferanslarda konuşacağız, televizyon kafaları dönüştürecek, Batılılaşma dönüştürecek... Ve belki çok uzun yıllar sonra Arapların bu kadar reddiyeci olmadığını göreceğiz. Ama şunu da eklemem lazım. Şu anda Arap dünyasında trend tam tersi yönde görünüyor."
     <br/>
     <br/>
     İsraillilerle konuşmakla pek ilgilenmeyen Prof. Nureddin ise Türk-Arap-İran unsurlarının nasıl konuşabileceğini anlatıyor. Ona göre ilk halledilmesi gereken mesele Arap dünyasında özgürce konuşulamadığı yönündeki ön yargıdan kurtulmak. Nureddin, Arapların sıklıkla yaptığı üzere Arap dünyasında olan bütün sıkıntıların aslında ABD ve Avrupa kuklası olan rejimlerden kaynaklandığını söylüyor. Bu rejimler sadece ABD ve Avrupa sayesinde devam ediyorlar ve bunların dayattıkları sansür Arap dünyasının kendi malıymış gibi sunuluyor. Muhammed Nureddin yine de Arap dünyasında esaslı bir dönüşümün yaşanmakta olduğunu hatırlatıyor. Lübnanlı bir akademisyen olarak da kendi katkısını yapmak istiyor: Abant Platformu'nu Lübnan'a, Ortadoğu'da kültür ve sanatın başkenti olan Beyrut'a davet ederek.
     <br/>
     <br/>
     <br/>
     İSRAİL NEDEN ŞEBA ÇİFTLİKLERİNİ VURUYOR?
     <br/>
     <br/>
     Şeba Çiftliği Suriye, Lübnan ve İsrail'in kavşağında 14 çiftlikten müteşekkil bir bölge. Şeba Çiftliği'nin Suriye'ye mi yoksa Lübnan'a mı ait olduğu konusundaki anlaşmazlık İsrail tarafından da kullanılıyor. BM, geçmişten bugüne kadar gelen haritalar üzerine yaptığı araştırma sonuçlarını baz alarak  Şeba'nın Suriye'ye ait olduğunu savunuyor. Lübnan hükümeti ise bölge halkının elinde bulunan tapu ve benzeri belgelerde Lübnan hükümeti damgası olduğunu ileri sürüyor.
     <br/>
     <br/>
     Bu 'kime ait' tartışması İsrail'e 'Lübnan'dan tamamen çekildiğini' söyleme imkânı tanısa da Şeba Çiftlikleri İsrail'in asla kaybetmek istemediği stratejik bir öneme sahip. Hizbullah da İsrail'in Güney Lübnan'dan çekilmesinden sonra Şeba Çiftlikleri'ndeki varlığını korumasını kendi operasyonu için meşruiyet sebebi olarak kullanmıştı. Hizbullah Şeba Çiftlikleri'nin tamamı İsrail tarafından terk edilmediği müddetçe Güney Lübnan işgalinin devam ettiğini iddia ediyordu. Şeba Çiftlikleri İsrail'e yönelik sızmaların yapılabileceği bir bölgede bulunduğundan İsrail tarafından da önemli bir güvenlik sorunu teşkil ediyor.
     <br/>
     <br/>
     <br/>
     İŞGAL HEPİMİZİ ÖLDÜRÜYOR!
     <br/>
     <br/>
     16 Eylül 1982. Batı Beyrut'ta kadın feryatları sarı toprakların hüzün kokan ufuklarına değerken bebek çığlıkları âdem libasından soyunmuş çılgınların savaş naraları arasında sükût buldu. O gün Sabra ve Şatilla Filistin Mülteci Kampları dönemin Savunma Bakanı Ariel Şaron'un emrindeki İsrail ordusunun açtığı yoldan ilerleyen Hıristiyan Falanjist milisler tarafından basıldı. Çoğunluğu kadınlar, çocuklar ve yaşlılardan oluşan kampta yüzlerce sivil en akıl almaz yöntemlerle öldürüldü.
     <br/>
     <br/>
     Ailesi bu baskın sırasında öldürülen 13 yaşındaki Filistinli bir kız çocuğu o günü şöyle anlatıyor: "Yanımda sürekli ağlayan 9 aylık yeğenim vardı. Yeğenimin ağlaması askerden birini sinirlendiriyordu. Bu asker sonunda, 'bu çığlıklardan bıktım usandım' dedi ve bebeğin omzuna bir el ateş etti. Bunun üzerine ağlamaya başladım ve ona, bu çocuğun ailemden sağ kalan tek çocuk olduğunu söyledim. Bu söz askeri daha da sinirlendirdi, bebeği yakaladı ve bıçakla keserek vücudunu ikiye ayırdı." (Sabra ve Şatila Katliamları sf. 38, Amnon Kapeliouk. Yalçın yayınları)
     <br/>
     <br/>
     Bu katliamdan kurtulmuş 23 kişi 18 Haziran 2001'de Ariel Şaron ve o dönem İsrail Kuvvetleri Komutanı Tuğgeneral Amos Yaron ve Falanjistler hakkında katliama sebep oldukları gerekçesiyle bir şikayet başvurusunda bulundular. Ancak, dünya halklarının vicdanında acı hisler uyandırmış olan bu katliam için yapılan bu başvuru kâğıda dökülmüş mürekkep olmaktan öteye bir varlık gösteremedi. Zira Belçika Temyiz Mahkemesi Falanjistler'in gerçekleştirdiği bu eylemle ilgili olarak cezai soruşturma yapılamayacağına karar verdi ve yürütme durduruldu. Ama ne Falanjistleri affetti tarih, ne onların yoluna açan işgalin mimarını unuttu dünya. Şimdi kısa zamanda ölememenin ıstırabına terkedilmiş Ariel Şaron'a kader 'Barış Adamı' olarak anılmayı nasip etmedi. Çok istediği halde yaşlı kurt, tarihin yaftalar kitabında kendi için yazılmış 'Beyrut Kasabı' yaftasını silemedi.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=24805), [web.archive.org (arşiv bağlantısı)](http://web.archive.org/web/20061017045457/http://www.aksiyon.com.tr:80/detay.php?id=24805)
