# Irak Şiilerinin seçim savaşı

*Kerim Balcı 2005.01.17*

<div>
 <p>
  <font>
   Irak’ta halk, bir son dakika gelişmesi olmaz ise 30 Ocak’ta sandık başına giderek yeni meclis üyelerini belirleyecek. Yeni Irak’ın habercisi seçime Şiilerin damga vurması bekleniyor.
   <br/>
   <br/>
   Irak genel meclis seçimlerinin yapılacağı 30 Ocak geldi çattı. Ertelenmesi için gerek Başbakan İyad Allavi’nin gerekse Sünnileri sandık başına götürmek ümidindeki BM gözlemcilerinin baskı yaptıkları seçim ertelenmedi. Sandıkları ve sandık başına giden Iraklıları “meşrû hedef” ilân eden Ceyş Ensar el Sünne ve seçimlere katılmayan Mukteda el Sadr son anda Irak’ı karıştıracak bir ‘operasyon’a kalkışmazsa seçim planlandığı gibi yapılacak; Irak’ı anayasasına ve anayasal hükümetine kavuşturacak bir yıllık süreç başlayacak. Seçimler bekleneni verecek mi? Hangi gruplar yükselecek, hangi gruplar tarih sahnesinden silinecek? Sünnilerinin büyük kısmının boykot edeceği tahmin edilen seçimler, kazanan partilere Irak’ın geleceğini bina etme meşrûiyetini ne ölçüde verebilecek? Üzerinde çokça kalem oynatılan bu konuların anlaşılması için Irak demografisi ve çeşitli demografik ögelerin bu seçimden beklentilerini hatırlamak gerekiyor.
   <br>
    <br>
     30 Ocak seçimlerinin gerçek galibinin Irak Şiileri olacağını herkes biliyor. Bugüne kadar demografik olarak çoğunlukta bulundukları bu coğrafyada hep azınlık Sünni Araplarca yönetilmiş Şiiler, bu seçimi tarihi bir dönüm noktası olarak görüyor. Sünnilerin seçime katılımını sağlamak için seçimleri ertelemeye yönelik ortaya atılan her teklif Şiilerce hainlik olarak adlandırılıyor. Irak Şiiliğinin tartışmasız dini lideri olan Ayetullah Ali Sistani seçimlere katılmayı dini bir vecibe olarak görüyor. Ülkenin ikinci büyük din adamı olan Ayetullah Muhammed el Yakubi oy vermeyi namaz kılmak veya oruç tutmak kadar büyük bir sevap olarak nitelemiş durumda. Irak Ulema Birliği’nin başkanı Ayetullah el Seyyid Hadi el Medresi de seçimlerin ertelenmesinin “çoğunluk olan Şiilerin haklarının azınlığa teslim edilmesi anlamına” geleceğini kaydediyor.
     <br>
      <br>
       Şiilerin beklentileri
       <br>
        <br>
         Irak’taki mevcut işgal durumu ve güvensizlik ortamına rağmen seçimlerin bir an önce yapılmasını isteyen Şiilerin bu seçimlerden bir dizi beklentisi var. Bunların başında ülkenin Şii nüfus çoğunluğunun yönetimde hissettirilmesi, Amerikalıların Kürtlere sağlamaya çalıştığı imtiyazlara engel olunması ve işgalin bir an önce bitirilmesi geliyor. Seçimlerin planlandığı gibi ay sonunda gerçekleşmesi ve Sünnilerin büyük oranda seçimleri boykot etmesi durumunda Şiilerin kurulacak mecliste hak ettiklerinden de fazla temsil edileceğini gören Amerikalı yetkililer ise İran kuklası bir iktidarın Irak’ın kaderini ellerine almasından endişe ediyor. Amerikalı istihbaratçılar İran’ın halihazırda seçimlerde ‘Irak vatandaşı’ olarak oy kullanmak üzere bir milyon vatandaşını Irak içlerine gönderdiğini iddia ediyor. ABD Başkanı Bush’un, İran ve Suriye’ye Irak’ın içişlerine karışmamaları yönünde bir nota göndermesi boşuna değil.
         <br/>
         <br/>
         Irak seçimlerinin sonuçlarını etkilemek için 100 milyon doların üzerinde bir bütçe ayırdığı iddia edilen İran ise aslında Irak’ın beklendiği gibi özgür bir ülke olması durumunda Necef ulemasının İran Şiiliğine alternatif olmasından endişe ediyor. 1964-78 yılları arasında Necef’te sürgün hayatı yaşayan Ayetullah Humeynî’nin torunu Seyyid Hüseyin Humeynî, özgür bir Necef’in Kum’dan daha cazip olacağını ve Şiiliğin geleceğini şekillendireceğini iddia ediyor. İran rejiminin mevcut durumunu yorumlayanlar, Ali Hamaney’in dini otorite olarak Ayetullah Ali Sistani’den çok daha aşağıda görüldüğünü ve Sistani’nin İran rejimi hakkında vereceği eleştirel bir fetvanın bu ülkeyi karıştırabileceğini iddia ediyor. Sistani’nin ‘ulemanın gündelik siyasetten uzak durması gerektiği’ yönündeki inancının önümüzdeki asrın baskın Şii görüşüne dönüşmesini bekleyen uzmanlar, seçim sonrasında Necef’in sağlayacağı cazibenin Humeynî’nin formüle ettiği velayet-i fakih teolojisini tarihe gömeceği kanaatindeler.
         <br/>
         <br/>
         Ayetullah Sistani: Güçlü İhtiyar
         <br/>
         <br/>
         1992’de Ayetullah Abdulkasım Hoy’un ölmesiyle Irak Şiiliğinin en yüksek dereceli Ayetullah’ı (merce-i taklîd) olan Ali Sistani, Irak’ın en güçlü adamı olarak kabul ediliyor. Velayet-i fakihe karşı olan ve bir mollalar iktidarındansa dinin şartlarına değer veren sivil ve seçilmiş bir yönetimi tercih eden Sistani, Irak’ta kafası karışmış Amerikalıların da tek umudu. Sistani, son bir yılda yaptığı çıkışlarla Irak’ta iplerin kimin elinde olduğunu göstermiş durumda. Amerikalıların Irak’a tayin ettiği ‘işgalin valisi’ Paul Bremer III’ün ipini çeken Sistani, onun oluşturduğu ‘seçilmemiş anayasa komisyonu’nun yaptırdığı anayasayı reddetti. Anayasayı seçilmiş bir parlamentonun hazırlanmasını isteyerek, seçimlerin BM gözetiminde yapılmasını da sağladı. Tek emriyle yüz binlerce insanı ‘seçim talebiyle’ sokaklara döken Sistani, 26 Ağustos’ta Londra’daki hasta yatağından kalkarak Necef’e müdahale etmiş ve Amerikalıların Mukteda el Sadr’ı ortadan kaldırma planını akim bıraktığı gibi, o güne kadar Irak’taki gerçek güç sanılan Sadr’ı da bir anda siyaset  meydanından silmeyi başarmıştı.
         <br/>
         <br/>
         Seçimler Mukteda el Sadr’ın sonu mu?
         <br/>
         <br/>
         Sistani, Humeynî çizgisine karşı olsa da İran çizgisinden çok uzak değil. 1930 doğumlu ve aslen İranlı. Sistanî’nin 30 Ocak seçimleri için oluşturduğu güçlü Birleşik Irak İttifakı listesinin başında, yine İran asıllı bir isim bulunuyor: Dr. Hüseyin Şehristani. Şehristani’nin bir araya getirdiği elliye yakın parti ve grubu temsil eden listede yer alan büyük oluşumların tamamı da İranla bağlantılı. Sistani’nin 1994’te Saddam rejimi tarafından ev hapsine kapatıldığı dönemde, İran’ın Kum şehrinde oluşturduğu bağlantılar sayesinde Tahran’daki mollalarla iletişim kurmaya başladığı da biliniyor.
         <br/>
         <br/>
         Ayetullah Sistani’nin emirleri çerçevesinde hazırlanan ve Irak’taki hemen her gruptan adayları bir araya getiren Birleşik Irak İttifakı listesinde Mukteda el Sadr’a ve Sadr hanedanının bireylerine yer yok. Son günlerde, verdiği cuma vaazlarında sanıldığı gibi Sistani’nin listesini desteklemediğini açıklayan Sadr’la Sistani arasındaki gerilim, Sadr’ın velayet-i fakih çizgisini benimsemiş olmasından kaynaklanıyor. Sistani’nin, Sadr çizgisiyle ilk karşılaşması Muhammed Sadık el Sadr’ın Sistani’nin sessizliğine ve Saddam’ın cuma namazlarını ilga etmesine karşı gizli gizli örgütlenmeye başladığı 1990’lı yıllarda olmuştu.
         <br/>
         <br/>
         Ayetullah Humeynî’nin sohbet halkasında yetişen Sadık el Sadr, kısa zamanda Irak Şiilerini örgütlemeyi başarmış ve din adamları ile aşiret reislerinin birlikte çalışabileceği bir yapı kurmuştu. 1999 Şubat’ında Saddam’ın adamları tarafından iki oğluyla birlikte öldürülen Sadık el Sadr’ın hatırası büyük bir halk hareketini ortaya çıkardı. Babasının kurduğu gizli örgütlenmenin mirasını alan ve Saddam rejiminin devrilmesinden hemen sonra Sistani’nin Irak’ı terk etmesi için dolaylı çağrılarda bulunan Mukteda el Sadr, bugün Sistani tarafından siyasetin dışına itilmiş durumda. Ancak el Sadr’ların “Şer’i yönetim isteyen” çizgisi büsbütün temsilcisiz değil. Dede Muhammed Bakır el Sadr’ın teorisyenliğini yaptığı el Da’ve partisi, Sistani’nin birleşik listesinde ikinci büyük temsil hakkını almış durumda. İbrahim Câferî’nin başkanlığındaki el Da’ve, Saddam rejiminin en korktuğu siyasal oluşumların başında geliyordu. İran Devrimi sonrasında kapatılan ve yasaklanan el Da’ve’nin Tahran kolu, Irak İslami Cihadı adındaki askeri bir kanada da sahip.
         <br/>
         <br/>
         El Da’ve, Sadr çizgisinin temsilini sağlasa da Mukteda el Sadr gibi kontrol edilemez bir güç âşığının seçimlerden dışlanmış olmayı kabullenemeyeceği muhakkak. Bir dizi bağımsız adayı desteklediğini açıklayan Sadr’ın seçimlerden hemen sonra Mehdi Ordusu’nu yeniden gerilla savaşına sokabileceği düşünülüyor.
         <br/>
         <br/>
         El Hakim, Sistani’nin liderliğini kabullenmiş durumda
         <br/>
         <br/>
         Amerikan askeri harekatı başladığında Irak’ın geleceğine hükmetmesi beklenen isim Muhammed Bakır el Hakim’di. 1984’ten beri, Tahran’da kurulmuş olan Irak İslam Devrimi Yüksek Konseyi’nin başında bulunan el Hakim, kardeşinin hükmettiği 8 bin askerlik Bedir Tugayı sayesinde hem siyasi hem de askeri bir güç olarak görülüyordu. Ama 29 Ağustos 2004 günü bomba yüklü bir aracın patlaması ile kendi mescidinin önünde can verdi. Askeri kanadı ilga edip siyasi kanadın başına geçen kardeş Abdülaziz el Hakim ise kısa sürede Ayetullah Sistani’nin manevi otoritesine boyun eğdi.
         <br/>
         <br/>
         El Hakimler siyasi güçlerini yitirmiş olsalar da Irak’ın geleceğine yönelik en net planı ortaya koymuş olan ekip durumunda: Amerikalıları göndermek için parlamenter süreç, Amerikalılar gittikten sonra da İslam devrimi. Abdülaziz el Hakim 2003 sonunda Irak Geçici Hükümet Konseyi’nde çıkarttığı bir yasayla 1959 Medeni Kanunu’nun ilgasını ve Şii Şeriat’ının resmi hukuk normu olmasını sağlamıştı. Daha sonra Amerikan baskısıyla iptal edilen kanuna rağmen el Hakimler çizgilerini ortaya koymayı başarmışlardı. Seçimlerden sonra kurulacak hükümette önemli bir rol alması beklenen Abdülaziz el Hakim’in Sistani sonrasında oluşacak bir dini otorite boşluğunu doldurmaya aday olduğu da biliniyor.
         <br/>
         <br/>
         Her zaman kazanan aşiretler yine kazanacak
         <br/>
         <br/>
         Irak siyasetinin geleceğinde belirleyici role sahip aktörlerden biri de aşiretler. Irak nüfusunun dörtte üçü, 150 kadar aşirete bağlı. Saddam rejiminin özellikle canlandırdığı ve kuvvetlendirdiği aşiretler, 30 Ocak seçimlerinde kilit bir rol oynayacak. Özellikle Sünniler arasında daha keskin olan ‘aşiret bağları’ ülkedeki etnik ve dini bağlardan dahi daha güçlü olabiliyor. Saddam Hüseyin’in el Takarita aşiretler federasyonu hâlâ önemli bir güç. Kuzeyin en güçlü aşireti olarak, geçici Cumhurbaşkanı Gazi el Yaver’in Şammar Aşireti gösteriliyor. Şammar’lar 30 Ocak seçimlerinde iki ayrı listeyi destekliyor.
         <br/>
         <br/>
         Sünniler arasındaki diğer büyük bir aşiret ise Saddam’ın azılı düşmanı Cubbûr Aşireti. Hem Kürt aşiretleriyle, hem de güneydeki bazı Şii aşiretleriyle evlilik ilişkileri kuran Cubbûrların, yeni Irak’ta söz sahibi olacağına kesin gözüyle bakılıyor. Felluce ve Kantara şehirlerinin hemen tamamına sahip el Düleymi aşiretler federasyonunun seçimleri boykot etmesi bekleniyor. Şii aşiretler arasında Beni Hasan, Irak Hizbullahını; Beni Emir, el Da’ve partisini destekliyor. Âl Caryu, Elbu Duş, Âl ‘İsa ve Âl Şibil nüfus olarak güçlü diğer aşiretler.
         <br/>
         <br/>
         Seçimlerden sonra yeni hükümetin iş, maaş ve makam dağıtımında etkin rol oynayacak aşiretlerin daha uzun müddet Irak’ın iç politikasına hakim olması kuvvetle muhtemel. Amerikalıların aşiretlerden özellikle uzak durduğu hesaba katılırsa seçimlerin çok galibine karşın bir tek kaybedeni olacak: Amerikan işgal güçleri.
         <br/>
         <br/>
         SEÇİMLER HAKKINDA SORU VE CEVAPLAR
         <br/>
         <br/>
         Iraklılar neyi ve kimi seçecek?
         <br/>
         <br/>
         Iraklılar 275 üyeli bir ara dönem Milli Meclisi’ne üye seçecek. Ülke, bir tek seçim bölgesi kabul edilecek. Seçilecek adayların en az yüzde 25’inin kadın olması garanti edilmiş durumda. Askeri kanatları olan partiler ve gruplarla eski Baas Partisi’nin üst düzey yetkilileri seçimlere giremiyor. Genel seçimin yanı sıra 18 vilayetin meclisleri ve Otonom Kürt Parlamentosu için de oy kullanılacak.
         <br/>
         <br/>
         Güçlü adaylar kimler?
         <br/>
         <br/>
         En güçlü liste, Şia partilerinin neredeyse tamamını çatısı altında toplayan Birleşik Irak İttifakı. Ayetullah Sistani’nin emriyle kurulan listenin başkanlığını Dr. Hüseyin Şehristani yapıyor. Listede Abdülaziz el Hakim’in Irak İslam Devrimi Yüksek Konseyi’nin yanısıra el Da’ve Partisi, bataklık Araplarını temsil eden Irak Hizbullahı, kırka yakın partinin ortak grubu olan Ahmet Çelebi’nin başkanlığındaki Şii Siyasi Konseyi bulunuyor. Şehristani’nin bir Şii listesi değil de bir Irak milli listesi olarak öngördüğü listede Kürt, Sünni, Türkmen ve Hıristiyan adaylar yer alıyor. Seçime Talabani ve Barzani’nin oluşturduğu Kürt Koalisyonu da tek liste olarak giriyor. İki liderin anlaşmasına göre Barzani Kuzey Irak’ın yönetimini eline alırken Talabani Başbakanlık veya Cumhurbaşkanlığı gibi bir makama gözünü dikmiş durumda. Seçimlerde sürpriz yapabilecek bir isim de mevcut geçici başbakan İyad Allavi. Allavi uzun müddet Amerikan kuklası olarak görülse de Felluce katliamına göz yumduğu için güneyin anti-Sünni Şiileri tarafından tutuluyor.
         <br/>
         <br/>
         Sünnilerin partileri yok mu?
         <br/>
         <br/>
         Ülkedeki en güçlü Sünni oluşumu Müslüman Alimler Birliği uzun bir müddettir seçimleri boykot edeceğinden bahsediyordu. Son dönemde kendileri aday olmasa da Amerikan işgaline karşı bazı adayları desteklemek üzere sandığa gitmeyi planladıklarını açıklayan Müslüman Alimler Birliği ülkedeki 3 bin Sünni camiinin imamından oluşuyor. Birlik Irak İslami Partisi’ni, İyad Allavi’nin geçici hükümetine destek verdiği için eleştiriyor. Seçimlerden sonra cumhurbaşkanlığı için adı geçen Adnan Paçacı’nın Irak Bağımsız Demokratlar Partisi ile Nasır Çaderçi’nin Milli Demokratik Partisi seçimlere katılıyor. Sünniler seçimlerde çok az oy kullanırlarsa kurulacak meclisin yapacağı anayasada Sünnilerin haklarının korunmayabileceği söyleniyor.
         <br/>
         <br/>
         Meclisin yetkileri neler?
         <br/>
         <br/>
         Meclis cumhurbaşkanını seçecek ve bu cumhurbaşkanının atayacağı başbakanı ve hükümetini güvenoyu oylamasına tabi tutacak. Başbakan, parlamenter sistemlerde olduğu üzere bütün yürütme güçlerini üzerinde toplayacak. Bu meclisin önemli bir başka görevi de 15 Ağustos 2005’e kadar bir anayasa taslağı hazırlamak ve 15 Ekim 2005’te bu taslağı referanduma sunmak. Hükümet gerekli görürse bu tarihleri altı ay kadar ileriye atabilecek. 15 Ekim referandumu başarılı olursa 31 Aralık 2005’te yeni bir hükümet kalıcı göreve başlayacak. Referandumda red oyu alınırsa 15 Aralık 2005’te yeniden meclis seçimi olacak ve aynı süreç için bir yıllık bir döneme daha ihtiyaç duyulacak.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1685 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19413), [web.archive.org (arşiv bağlantısı)](http://web.archive.org/web/20060104065551/http://www.aksiyon.com.tr:80/yazdir.php?id=19413)
