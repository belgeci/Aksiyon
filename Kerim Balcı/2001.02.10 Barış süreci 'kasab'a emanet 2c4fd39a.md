# Barış süreci ‘kasab’a emanet

*Kerim Balcı 2001.02.10*

<div>
 <p class="spot">
  Büyük oy farkıyla  başbakanlık  koltuğuna oturan  Beyrut Kasabı lakaplı  Ariel Şaron, bir yandan Filistinli  komşularına barış çağrısında  bulunurken, diğer yandan  'ebedi başkent' Kudüs'ten asla taviz  vermeyeceğini, Filistin  topraklarındaki yerleşimleri  artırarak destekleyeceğini,  İsaril'e Yahudi göçünü teşvik  edeceğini söylüyor
 </p>
 <p class="metin">
 </p>
 <img border="0" src="/web/20020502045333im_/http://www.aksiyon.com.tr/2001/323/resimler/Baris.jpg"/>
 <p class="metin">
  israil 7 Şubat'ta gittiği seçimlerde başbakanını değiştirdi. Başbakan Ehud Barak'ın bir genel seçimi engellemek üzere giriştiği bir manevra sonucu istifa etmesi ile girişilen başbakanlık seçimleri macerası Barak'ın siyasi kariyerini noktaladı.
 </p>
 <p class="metin">
  Yüzde 62'lik katılım oranı ile İsrail tarihindeki en düşük katılımın gerçekleştiği 7 Şubat seçimleri İsrailli Araplar'ın yüzde 70'i tarafından boykot edilirken oy kullanan Araplar'ın çoğu da boş oy attılar. Araplar özellikle Aksa İntifadası sırasında şehit verdikleri şehirlerde seçimi protesto ettiler. Araplar'ın yanısıra aşırı dindar kesimde de sandık başına gitme oranı düşük oldu. Ancak Ehud Barak'ın yaklaşık yüzde 20'lik bir farkla kaybettiği seçimlerin bütün günahını Araplara yüklemek doğru olmasa gerek. Zira Araplar seçmen nüfusunun ancak yüzde 13'ünü oluşturuyorlar.
 </p>
 <p class="metin">
  Barak önce laikleri kaybetti
 </p>
 <p class="metin">
  İsrail'de başbakan doğrudan oyla seçildiğinden kimin başbakan seçileceği seçimden önce kararlaştırılıyor. Sistem yüzde 50'nin üzerinde oy alma zorunluluğu getirdiğinden dolayı seçime her zaman iki lider giriyor ve kalıplaşmış seçmen kadroları olan partilerin liderleri seçim öncesinde yaptıkları pazarlıklar sonunda hangi kampı destekleyeceklerine karar veriyorlar. İşte Barak'ı siyasetin dışına iten bu gelişmeler geçtiğimiz iki yıllık iktidarı döneminde yaşandı.
 </p>
 <p class="metin">
  Barak'ın ilk kalbini kırdığı ekip seçimlerden önce laik reformlar vadettiği ve dindar partilerin içinde olmadığı bir koalisyon mesajları verdiği laik kesim oldu. Barak koalisyon görüşmelerine aşırı dindar Şas Partisi ile başladı ve tabii destekçisi durumundaki Şinui Partisi'ni koalisyon dışında bırakmak pahasına Şas'ı koalisyonun büyük ortağı durumuna getirdi. Ancak eğitim bakanlığını Meretz Partisi Başkanı Yossi Sarid'e verince onları da razı edemedi.
 </p>
 <p class="metin">
  Seçim sırasında dindarların da askerlik yapması için çalışacağı sözünü vermişti, seçimden sonra dindarları askerlik hizmetinden tümden muaf edecek bir yasa çıkarmaya kalkıştı. Dindarlar istedikleri parayı alamayıp kabinesi hakkında güvensizlik oyu vermeye kalkışınca bu kez karşı saldırıya geçti ve "laik devrim" diye birşey ortaya çıkardı. Rusların hoşuna giden bu laik devrim dindarları tümden rahatsız ederken barış görüşmelerinde koalisyon ortaklarını inatla bilgilendirmeme tutumu yüzünden Ruslar da desteklerini çekme kararı aldılar.
 </p>
 <p class="metin">
  Salı günü seçimlerde düşen Barak hükümeti zaten dört ay önce düşmüş, araya giren yasama yılı tatili ve Aksa İntifadası sayesinde güvenoysuz olarak seçime kadar yönetime devam etmişti. Sonunda bir genel seçim durumunda partisinin zor durumda kalacağını sezen Barak başbakanlıktan istifa ederek sadece başbakanın yeniden seçileceği bir seçim yapılmasını sağladı. Kafasında iki şey vardı: Seçime kadar bir nihayi barış anlaşmasını kotararak bunu halka onaylatmak ve en kötü günde bile kendisini altedeceğini inandığı Ariel Şaron'u Likud'un başında tutmak. Bunlardan ilkini başaramadı. İkincisini başardı ama tahminleri yanlış çıktı. "Asla beni bırakıp Şaron gibi bir "kasabı" seçmez" dediği halk Şaron'u İsrail tarihinin en açık farklı seçim galibiyetlerinden biriyle İsrail başbakanlığına taşıdı.
 </p>
 <p class="metin">
  Resmi olmayan kesin sonuçlara göre Ariel Şaron oyların yüzde 62,5'ini ve Ehud Barak da yüzde 37.5'ini aldı. Barak özellikle dindarların yoğun olduğu Kudüs ve Rusların yoğun olduğu Ber Şeva ve Netanya kentlerinde rakibinden fark yedi. Geçmiş seçimlerde yüzde 95 oranında İşçi Partisi adaylarını destekleyen Araplar bile Barak'ı ancak yüzde 73 oranında desteklediler. Arapların ancak yüzde 20'si sandığa gittiğinden ve bunların da ancak yarısı geçerli oy kullandığından Barak geçmişte yzde 90'ının oyunu aldığı Arap seçmenlerin ancak yüzde 7'sinin oyunu alabildi.
 </p>
 <p class="metin">
  Seçimi kaybeden istifa etti
 </p>
 <p class="metin">
  Yüzündeki klasik utangaç gülüşü ile kürsüye gelen Ehud Barak "Teşekkür Ehud" ve "Gitme Kal" sloganları atan ve kaybetmiş bir partiden ziyade bir şenlik havası yaşayan taraftarlarına şunları söyledi: "Öncelikle seçmenin demokratik kararına saygımızı ifade edelim. Milli Birlik de lazım değil ama Şaron'u yuhalamak da lazım değil. Kaybettik ama yakın bir gelecekte yeniden kazanacağız. Gittiğimiz yol doğru olan, alternatifi olmayan bir yoldur. Bizim yolumuz komşumuz Filistinliler'le aramızda bir sınırın olmasını, iki devletin olmasını içerir. Ancak sınır barış getirebilir. Ancak sınır güvenlik getirebilir. Milli Birlik Hükümeti bizim yolumuzun alternatifi değildir. Üzerinde anlaşılmış, bizim çizgimizi benimsemiş bir koalisyona hayır demenin bir manası yok, yoksa biz muhalefetteyiz ve en kısa zamanda yeniden iktidara geleceğiz. Zor bir karar olarak da yeni hükümet kurulur kurulmaz hem milletvekilliğinden hem de İşçi Partisi başkanlığından istifa edeceğimi açıklamak isterim."
 </p>
 <p class="metin">
  Şaron: Filistinli komşularımıza sesleniyorum
 </p>
 <p class="metin">
  Gece geç vakitte zafer konuşmasını yapan Şaron'dan notlar ise şöyle: "Biraz önce ABD yeni başkanı George Bush aradı ve başarılar diledi. Bölgede barışı sağlamak için işbirliği talebini iletti. Ben de evet dedim. Biz yeni bir yol açıyoruz. Bu yolun sloganı "evde birlik ve gerçek barış"tır. Bu yeni yolda yürümek üzere İşçi Partisini Milli Birlik Hükümeti kurmaya, güvenlik ve barışı tesis etmek için birlikte çalışmaya davet ediyorum. Barışın acı bir faturasının olduğunu biliyorum.
 </p>
 <p class="metin">
  Filistinli komşularımıza sesleniyorum: Gelin İsrail'in realist menfaatlerini zedelemeyecek bir şekilde yeniden görüşme masasına oturun ve şiddet olaylarına son verin.
 </p>
 <p class="metin">
  İsrail'in Arap vatandaşları ile beyaz bir sayfa açacağız.
 </p>
 <p class="metin">
  Öncelikler listesinin başında eğitim gelir. Prensipler listesinin başında da Siyonizm, Milli Onur, İsrail'e göçün teşviki, yerleşimciliği desteklemek ve İsrail'in ebedi başkenti Kudüs'ün bölünmesine engel olmak gelir."
 </p>
 <p class="metin">
  Şaron söz Kudüs'e gelince Yeşayahu kitabından bir duaya geçti:
 </p>
 <p class="metin">
  "Eğer seni unutursam Ey Kudüs,
 </p>
 <p class="metin">
  Sağ elim tutmaz olsun,
 </p>
 <p class="metin">
  Dilim damağıma yapışsın,
 </p>
 <p class="metin">
  Eğer ey Kudüs seni,
 </p>
 <p class="metin">
  Bütün sevinçlerimin üstünde tutmazsam..."
 </p>
 <p class="metin">
  Şimdi ne olacak?
 </p>
 <p class="metin">
  Şaron'un önünde iki ihtimal gözüküyor: Milli Birlik Hükümeti ve daha dar bir hükümet. Birinci ihtimale gerek Likud Partisi'nden gerekse İşçi Partisi'nden destek verenler olduğu kadar karşı çıkanlar da var. İşçi Partisi'nin Barak'ı takib eden iki lideri Dışişleri Bakanı Shlomo Ben—Ami ve Adalet Bakanı Yossi Beilin Milli Birlik Hükümeti fikrine karşılar. Beilin Partisi'nin bir kısmının Şaron hükümetine katılma kararı alması halinde ekibiyle birlikte partiyi terketmeyi bile düşünüyor. Solun İşçi Partisi dışındaki iki büyük partisi Meretz ve Şinui ise dindarlarla aynı koalisyonda bir arada olmak istemiyorlar. Meretz lideri Yossi Sarid, Barak döneminde elinde tuttuğu eğitim bakanlığından başka hiçbir bakanlığı kabul etmiyor. Aşırı dindar Şas Partisi de Sarid'in eğitim bakanı olduğu hiçbir hükümeti desteklemeyeceğini açıklamış durumda.
 </p>
 <p class="metin">
  Hasılı Milli Birlik Hükümeti fikri söylenildiği kadar kolay bir seçenek değil. Siyasileri bu husustaki vetolarını kaldırmaya zorlayabilecek tek gelişme Filistinliler'le girişilecek yoğun bir çatışma. Şaron'un bunu sağlamak için "kendisi olmaktan" başka yapması gereken birşey yok.
 </p>
 <p class="metin">
  İkinci seçenek, dar tabanlı bir hükümet. 120 üyeli İsrail parlamentosunda sandalye dağılımı öylesine karışık ki kuracağı kabinenin güvenoyu alabilmesi için gerekli olan 61 oy ancak 11 parti veya grubu bir araya getirerek sağlanabiliyor. İşte Şaron'a seçilmesinde destek veren gruplar ve siyasal öncelikleri: (Parentez içindeki sayı Meclis'teki sandalye sayısını gösteriyor)
 </p>
 <p class="metin">
  Likud (19): Yarısı bir an önce Binyamin Netanyahu'nun iktidara geleceği bir genel seçimin yapılmasından yana.
 </p>
 <p class="metin">
  Şas (17): Aşırı dindar, eğitim bakanlığı'nda veto hakkı, içişleri bakanlığı ve eğitim altyapısı için ek bütçe istiyor.
 </p>
 <p class="metin">
  Milli Dindar Parti (5): Ilımlı dindar, yerleşim birimlerinin desteklenilmesini istiyor.
 </p>
 <p class="metin">
  Yahadut HaTorah (5): Aşırı dindar, antisiyonist, dindarların askerlik yapmamaları hususunda yazılı garanti istiyor.
 </p>
 <p class="metin">
  Yisrael BaAliya (4): Rus, laik, Golan'ın tartışmaya açılmamasını, dindarların da askerlik yapmasını, Rusya'dan gelecek göçmenlere daha fazla imkan tanınmasını, dinler arası evlilik durumunda çocukların Yahudi sayılmaları hususunda çıkarılan zorlukların kaldırılmasını, evlilik ve boşanma hukukunun şer'i mahkemelerden alınıp sivil mahkemelere aktarılmasını istiyor.
 </p>
 <p class="metin">
  Yisrael Beiteinu (4): Rus, İsrail milliyetçisi, yerleşimlerin desteklenmesini, parti lideri Lieberman'ın devlet ihalelerinden daha fazla pay almasını istiyor.
 </p>
 <p class="metin">
  İhud Leumi (3): Likud Partisi'nin liderlik kadrosunun değişmesini ve gençlerin işbaşına gelmesini, bu listenin başında da Zeev Beni Begin'in olmasını istiyorlar.
 </p>
 <p class="metin">
  Herut (1): Likud'un liderinin değişmesini istiyor.
 </p>
 <p class="metin">
  Dan Meridor (1): Likud'un eski prenslerinden. Son seçimlerde Barak'ı desteklemişti ancak şimdi yuvaya dönüyor.
 </p>
 <p class="metin">
  Roni Milo (1): Likud'lu Tel Aviv Belediye Başkanı. Son seçimlerde Barak'ı destekleyen Merkez Parti'nin kadrolarına kaydı. Ancak şimdi geri dönüyor.
 </p>
 <p class="metin">
  Levi Kardeşler (2): Geşer Partisi'nin iki milletvekili, Sefaradların desteklenmelerini, David Levi'nin çok sevdiği dışişleri bakanlığına yeniden getirilmesini istiyorlar.
 </p>
 <p class="metin">
  Toplam 62 üyeli bu koalisyonun en büyük ortak özelliği hiçbirinin barış istememesi.
 </p>
 <p class="metin">
  Şaronlu İsrail ile Türkiye
 </p>
 <p class="metin">
  Gerek Türk diplomatlarının, gerekse İsrailli bürokratların kanaati Türkiye— İsrail ilişkilerinin artık kişilerden bağımsız bir olgunluğa ulaştığı şeklinde. Şaron iktidarında Filistin—İsrail çatışmasında kaydedilecek dramatik bir tırmanıştan Türkiye—İsrail ilişkilerinin etkileneceği de muhakkak. Ancak Türkiye'nin stratejik olduğu kadar ekonomik yönleri de güçlü olan bu ilişkiyi pat diye kesmesi beklenmiyor. Öncelikle Likud Partisi'nin iki ülke ilişkilerine bakışı İşçi Partisi'nden farklı değil. Neticede Türkiye ile olan ilişkilerin geliştirilmesine önemli katkılarda bulunmuş olan Maksim Levi şu anda Likud kampında bulunuyor.
 </p>
 <p class="metin">
  2000 yılı içinde 1 milyar doları bulan karşılıklı ticaret hacmi, 311 bin rekor rakamına ulaşan turist hareketi ile iki ülkenin sivil ilişkileri vazgeçilemeyecek boyutlara ulaşmış durumda. Diğer yandan Türkiye'nin Ortadoğu politikasında söz sahibi olması yeni hükümeti de rahatsız edecek bir durum değil. Eski Cumhurbaşkanı Süleyman Demirel'in de içinde bulunduğu "Gerçekleri Araştırma Komisyonu" yeni Amerikan yönetiminin tutumuna bağlı olarak görevine devam edecek. Şaron'un ilk ihtimali bu komisyona evet ya da hayır demesinde olacak. Aksa İntifadası olaylarının çıkış sebeplerini araştıracak ve bu tür çatışmaların yeniden çıkmalarının engellenmesi için gerekli tedbirleri önerecek olan komisyonun görevine devam etmesi halinde Türkiye bölge politikasında yükselen sesini daha da gür duyurabilecek.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/323/dishaberler/1.htm), [web.archive.org (arşiv bağlantısı)](http://web.archive.org/web/20020502045333/http://www.aksiyon.com.tr:80/2001/323/dishaberler/1.htm)
