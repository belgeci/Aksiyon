# Oda'nın hayalleri dünyanın kâbusları

*Ali Koca 2016.02.22*

<div class="pNewsDetailMainContent ctx_content" itemprop="articleBody">
 <p>
  Avrupa ve ABD’de zaman zaman medyaya yansıyan, ‘bir evin bodrum katına yıllarca hapsedilen kadın/çocuk’ haberlerini hatırlarsınız. Bu konuda belgeseller ve kurmaca filmler de çekildi. Özellikle, Avusturyalı iki kadının, Natascha Kampusch ve Elisabeth Fritzl’in 2006 ve 2008 yıllarında ortaya çıkan alıkonulmaları Avrupa’nın gündemine oturmuştu. Sonrasında İngiltere’den de benzer vakalar gündeme geldi. Gizli Dünya / Room, bu tür bir vakanın kurbanı Joy Newsome ile oğlu Jack’e çeviriyor kamerayı.
 </p>
 <p>
  Joy (Brie Larson), mahallede ‘Yaşlı Nick’ (Sean Bridgers) olarak bilinen bir adam tarafından kaçırılır ve bir odaya kapatılır. İki yıl sonra oğlu Jack (Jacob Tremblay) dünyaya gelir. Joy, kendini Jack’in mutluluğuna adar ve bu küçücük odada onun için bir dünya kurar. Penceresi olmayan, üç metrekarelik alanda, Jack’in iyi bir hayat yaşamasını sağlamak için elinden geleni yapar. Ancak Jack beş yaşına geldiğinde bu dünya ona yetmemeye başlar. Bunun üzerine Joy, riskli bir kaçış planı hazırlar.
  <br/>
  <br/>
  <strong>
   Brie Larson, Oscar’a yakın
  </strong>
 </p>
 <p>
  Lenny Abrahamson’un yönettiği Gizli Dünya, film, yönetmen, kadın oyuncu ve uyarlama senaryo dallarında Oscar adayı. Diğerleri olmasa bile Brie Larson, En İyi Kadın Oyuncu dalında ödüle yakın duruyor. Doğrusu, Larson ve ona ayak uyduran küçük oyuncu Jacob Tremblay’in müthiş performansları olmasa senaryo ve yönetmenlik açısından sorunlu bir film Gizli Dünya. Bu iki alandaki açığı oyunculuklar kapatıyor.
 </p>
 <p>
  Yönetmen Lenny Abrahamson, aynı konuyu sert bir grafik şiddet ve tedhiş tercihiyle işleyen Avrupa sinemasının benzer örneklerinden (Michael / 2011, 3096 Tage / 2013 vb.) farklı bir yol izliyor. Psikopat adamın gözünden bakmadığı gibi, o sorunlu karakteri nazara vermiyor da. Bu anlaşılabilir, çünkü o adamların hikâyesi Hollywood’da ve dünya sinemasında yeterince anlatıldı. Hikâyeleri ezberimizde. Gizli Dünya, mahkûm edilen kadın ile oğlu arasındaki ilişkiye odaklanıyor. Ve bu gel-gitli ilişki, tıpkı bir çocuk kitabının bölümlerini seyirciye okur gibi, çocuğun masalsı dünyasından yansıyan dış seslerle örgüleniyor.
 </p>
 <p>
  <strong>
   ‘Fındık Kabuğu’ndan gerçek dünyaya
  </strong>
 </p>
 <p>
  İlk bölümde, ‘fındık kabuğu’ içindeki dünyalarında izleriz anne ve oğulu. Odanın tavanındaki küçük camdan sadece gökyüzü görünmektedir. Şairin dizelerini değiştirerek söylersek, “Garip pencerecik, küçük, daracık / Dünyaya kapalı, umuda açık”. Bu daracık mekândan başka bir dünya tanımayan çocuk için ‘oda’, bir kainat kadar büyüktür. Ve bütün dünya, odadan ibarettir Jack için; âdeta bir ana rahmidir bu üç metrekarelik mekân. Dış dünyada 17 yıl geçirmiş anne içinse bu kapalı mekân, oğlunu hayatta tutmak için katlandığı bir ‘cehennem’dir. Yönetmen, iki bakış arasındaki farkı titizlikle vurguluyor. Annesi, dışarıda bir dünyanın, ağaçların, evlerin, arabaların, insanların olduğunu anlattığında ilkin şiddetle inkâr eder çocuk. Gerçek dünyayı gördüğünde Jack’in yaşadığı şok, alışma süreci ve daha hüzünlüsü, o küçük odaya dönme arzusu filmin en etkileyici anları. Annenin dış dünyaya uyum süreci daha zorlu geçer. Burada yönetmen, odadaki başarısını gösteremiyor. Brie Larson’ın oyunculuğuna kalıyor bütün yük. Görsel ve estetik olarak Joy’un dış dünyaya uyum sürecinde yönetmenin belirgin bir izini göremiyoruz.
 </p>
 <p>
  Kurgudaki hızlı geçişler, senaryodaki boşlukları daha da derinleştiriyor. Emma Donoghue’nun aynı adlı romanından kendisinin uyarladığı senaryo, anne-oğul arasındaki ilişki hariç, diğer karakter ve alanlarda yüzeysel kalıyor. Bu durum bilinçli değil, becerilememiş bir eksiklik olarak filmin hanesine de yazılıyor. Joy’un babası Robert’ın (William H. Macy) torunu Jack’e mesafeli yaklaşımının nedeni anlaşılmıyor. Joy’un annesi (Joan Allen) ile arasındaki ‘hesaplaşma’ bir sahneyle geçiştiriliyor; meselenin medya bahsi de yarım yamalak bir röportajla...
 </p>
 <p>
  Sonuç olarak; Gizli Dünya, sarsıcı hikâyesine doğru yerden bakan ve meselesini suiistimal etmeden ele alan bir yapım. Senaryodaki kimi boşlukları, hikâyenin duygusal damarına kendinizi kaptırarak aşabilirsiniz.
 </p>
</div>


Kaynak: [www.aksiyon.com.tr](http://www.aksiyon.com.tr:80/sinema/odanin-hayalleri-dunyanin-kabuslari_553948), [web.archive.org (arşiv bağlantısı)](http://web.archive.org/web/20160227034219/http://www.aksiyon.com.tr:80/sinema/odanin-hayalleri-dunyanin-kabuslari_553948)
