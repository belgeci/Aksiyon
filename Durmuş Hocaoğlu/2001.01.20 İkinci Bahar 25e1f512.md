# İkinci Bahar

*Durmuş Hocaoğlu 2001.01.20*

<div>
 <img border="0" src="/web/20010709210916im_/http://www.aksiyon.com.tr/yazar/durmushocaoglu.jpg"/>
 <p class="spot">
  "Dizi film, taşradan İstanbul'a gelmiş olan, önce baba ve çocuklardan müteşekkîl bir çekirdek aile ile başlayan ve sonra iltihak eden büyük baba ve git—gide ilerleyen süreçteki yeni eklentiler ile daha da çapı genişleyerek bir "büyük aile"ye dönüşen bir ailenin dayanışma içindeki hayat mücâdelesi olarak da yorumlanabilir."
 </p>
 <p class="metin">
 </p>
 <p class="metin">
  TV'de dizi film tutkunluğuna tâ bidâyetinden beri bilinçli olarak cephe alanlardan birisi olduğumu söylemekte bir mahzur görmüyorum; sebebi gayet basit: Kanâatimce, dizilerin ekseriyeti vara—yoğa harcayacak kadar vakti bol olan ve "öldürsem öldürsem nasıl zaman öldürsem" diye düşünenlerin bu katliâmına yardımcı olmak üzere piyasaya sürülmektedir. Fakat ismini bu yazıya başlık yaptığım dizi bu prensibimden muvakkat bir süre için de olsa, tâviz vermeme sebep oldu. Dizinin tamâmını değilse de büyük bir kısmını, biraz da hâne halkının bana başka tercîh bırakmayan baskısının tesiriyle, seyrettim diyebilirim. Bir sinema—film eleştirmenliğine soyunmayı hiç düşünmedim; bu alan bana âit değil; lâkin, yine de bu babda iddiasız birkaç fikir serdetmem çok görülmemelidir.
 </p>
 <p class="metin">
  Öncelikle, kabul edilmesi gereken şeyin, İkinci Bahar'ın başarılı olduğudur; en azından büyükçe bir kitleyi kendisine çekebilmesi bakımından. Fakat, acaba bu başarı, çokça iddia edildiği gibi, Biz'i anlattığından dolayı mıdır diye sormak lâzım; evet, Ali Haydar da Biz'den, Hanım Hanım da, entrikacı Vakkas Resuloğlu da, rüşvetçi belediye zâbıtası Şeco da. Ama bana kalırsa tek sebep bu değil. Şu anda piyasada olan birçok dizi de muhtelif şekillerde Biz'i anlatıyor, veya o iddiada; fikrimce, asıl başarı, herşeyden önce, laboratuarda üretilerek piyasaya sürülen sentetik medya şöhreti değil de birer gerçek sinema san'atçısı olan iki büyük isimden kaynaklanmaktadır: Şener Şen ve Türkân Şoray. Bu iki san'atçının yerinde, daha alt seviyede oyuncular olması hâlinde, tamâmen aynı şartlara rağmen aynı başarının elde edilmesini beklemek hayâl olurdu. Bilhassa, üstlendiği her rolün altından rahatlıkla kalkan, kendisini değil, dâimâ rolünü oynayan Şen'in, dizinin büyük motoru olduğu kat'iyen inkâr edilemez. Şener Şen, bihakkın gerçeklik duygusu verdiği Ali Haydar rolünde, aynı zamanda, yer—yer bir ârif kişi, bir nevi' halk filozofu kimliğini de başarıyla canlandırmış oldu.
 </p>
 <p class="metin">
  Lâkin, bu dizi, yine de Biz'i anlatıyor ve bunda da hayli başarılı; fakat, bunun yanında, tutunmasında, hep skandallar ile sarsılan ve mutsuzluk ve umutsuzluk sarmalına dolanan ülkemiz için bir sanal mutluluk dünyası kurmaya ve toplumsal bir moral aşısı yapmaya muvaffak olmasının da katkısına dikkat etmek gerektir. Nitekim, bir anlamda baştan sona dek, İyi—Kötü mücâdelesini hikâye edinen dizinin final bölümünde, biraz da gerçek dışı bir biçimde, bütün kötülerin ıslah—ı nefs ettiğini görmekteyiz; öyle ki, dizide kötü adam kalmıyor; ne tuhaf!...
 </p>
 <p class="metin">
  Dizinin başarısı üstüne daha birçok şeyin söylenmesi mümkün. Meselâ, önemli bulduğum bir husus, Türk Müziği'nin pek âlâ bir film müziği olabileceğinin kanıtlanmış olmasıdır. Bunun yanında, bu dizide, birçok mühim şey bulunduğunu da düşünmekteyim; sözgelimi, bunlardan birisi, "büyük aile"ye ve "aile dayanışması"na yapılan vurgu. Türk ailesinin sür'atle çekirdekleşerek parçalanması, ufalanması ve münâsebetler örgüsünün zayıflaması, bilinç altımızda geleneksel modelimiz olan kalabalık, "büyük" aileye karşı özlem yaratmış olmalı. Bu ihtiyaca cevap veren dizi film, taşradan İstanbul'a gelmiş olan, önce baba ve çocuklardan müteşekkîl bir çekirdek aile ile başlayan ve sonra iltihak eden büyük baba ve git—gide ilerleyen süreçteki yeni eklentiler ile daha da çapı genişleyerek bir "büyük aile"ye dönüşen bir ailenin dayanışma içindeki hayat mücâdelesi olarak da yorumlanabilir.
 </p>
 <p class="metin">
  Ayrıca, altı çizilmesi gereken bir konu da filmde işlenen "dürüstlük" ve "profesyonellik" temaları. Filmin büyük motoru Ali Haydar Usta, dürüst ve dahi, başarıyı karanlık entrikalarda değil, mesleğinde arayan gerçek bir profesyonel. Belirli bir işi, bir mesleği var —kebapçılık— ve mesleğinde çok iyi; bu, O'nun için bir gurur ve şeref vesîlesi; nitekim her zaman "kebapçılar kralı" olmakla övünmüyor mu?
 </p>
 <p class="metin">
  Dikkatimi çeken bir başka konu da, Devlet'ten uzak duruş. Dizide adetâ şöyle fikir var diyebiliriz: İşine ve kendine güven; kendi ayaklarının üstünde dur; Devlet kapısına yanaşma; ne dilenci ol, ne de hırsız.
 </p>
 <p class="metin">
  ***
 </p>
 <p class="metin">
  Ne var ki, bütün bunlara rağmen, çok mühim bir kusuru da vurgulamalıyız: Dizi'de, "Din" yoktur! Ve mine'l—garâib! Mahalledeki fıstıkçının bile unutulmadığı bir filmin otuzyedi bölümünün hiçbir yerinde, Din yok! Daha doğrusu, bu bir mutlak yokluk değil; olması gereken yerde ya yoktur, ya hafifsenmektedir, ya da tahkîr edilmektedir. Bu konudaki en büyük skandal ise, büyük babanın cenâzesinin başında türkü söylenmesidir. Böyle bir rezâlet işitilmiş şey midir, dostlar? Komşunuzun evinden birden koro hâlinde yanık bir Urfa türküsü yükseliyor; "hayrola düğün mü var" diye kapıyı çalıyorsunuz; cevaba bakınız: "Biricik dedemiz öldü de..." Biz'i anlatan bir san'at eseri için bu husus çok ciddî bir noksanlık ve ayıp ki bu da ancak, bir tek şeyle açıklanabilir: İdeolojik deformasyon! Halbuki, bu kadar benimsenen bir dizide, "Rıhtımlar Üzerinde" isimli sinema klasiğinde Karl Malden'in canlandırdığı, haksızlıklara karşı mücâdele eden temiz yüzlü râhip gibi bir role çok ciddî bir ihtiyaç vardı. Esâsen bu gibi ideolojik soğukluklar, benzeri bütün "sol" ürünlerin en önemli emârelerindendir.
 </p>
 <p class="metin">
  Şener Şen gibi bir gerçek san'atçıya, Eşkıya'nın son sahnesinde de "sen öleceksin bir çiçek olacaksın, ben öleceğim bir arı olacağım; gelip senin tepene konacağım..." şeklinde yandan dikişsiz saçmalıklar söyletenin, her şeye rağmen hâlâ adam olma yönünde çok ciddî bir direnç gösteren bu beton kafa olduğuna da dikkat edilmesi iyi olur. Ve yine mühimce bir noksanlık, filmdeki içki sahnelerinin lüzumsuz fazlalığı. Buna ayrıca, iki şeyin daha eklenmesi de gerekir: Gayri meşrû bir çocuk kazanan genç bir kızın aile tarafından benimsenmesi ve daha sonra da Amerikalı Timothy'nin Türk—Amerikan dostluğunu geliştirmek üzere yaptığı fedâkârlıkların ve nihâyetinde Amerikalı bir dâmât sâhibi olmanın ballandırıla—ballandırla anlatılması.
 </p>
 <p class="metin">
  ... fakat yine de güzeldi, İkinci Bahar.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/320/analiz/1.htm), [web.archive.org (arşiv bağlantısı)](http://web.archive.org/web/20010709210916/http://www.aksiyon.com.tr:80/2001/320/analiz/1.htm)
