# Üniversite ve İntelijansiya Üzerine

*Durmuş Hocaoğlu 2001.03.31*

<div>
 <img border="0" src="/web/20020523090831im_/http://www.aksiyon.com.tr/yazar/durmushocaoglu.jpg"/>
 <p class="spot">
  "Üniversite, Siyasî Erk'in müdâhalesinin minimuma inmesi gereken çok özel bir dünyadır; velev ki "zararlı fikirler" üretilse dahi! Üniversiter, akademik, entellektüel mevzûlarda hiçbir devlet organının, hiçbir hâkimin "fayda—zarar" hükmü verebilmesi mümkün olamaz."
 </p>
 <p class="metin">
 </p>
 <p class="metin">
  Fatih Üniversitesi'ne bir yıl süre ile yeni öğrenci kaydı yaptırılmasının durdurulması kararı, bütün ülke aydınlarının  daha doğrusu "aydın" olma iddiasında bulunanların , üzerinde yoğun ve peşin hükümsüz fikir egzersizleri icrâ etmesi, tartışmalar yapması ve îmâl—i fikr eylemesi gereken ciddî bir konu olması iktizâ ettiği hâlde hiç de böyle bir sıhhatli entellektüel refleksin görülmeyişi, bizzat bu tecziyenin kendisinden daha vahîm bir vazıyete delâlet etmektedir. Bu vahîm vazıyet, öncelikle, gayet vâzıh bir sûrette, Akıl'ın ve onunla berâber Vicdân'ın da sürgüne gönderildiği bu topraklarda bir "fikdân—ı ulemâ ve münevverân"ın hüküm—fermâ olduğudur ve bizleri resmî akademik ünvanların olduğu gibi entellektüel ünvanların da tevdî ve tevzîi üzerinde düşünmeye sevketmelidir.
 </p>
 <p class="metin">
  Fakat vehâmet, fikrime nazaran, aslında daha da derindir: Toplumsal bir "katalepsi", "apathia" ve "anomali" hâli!
 </p>
 <p class="metin">
  Evet; bu ülkede, çok bâriz bir "toplumsal katalepsi" var; zira algılarımız körelmiş, katılaşmış vazıyetteyiz. Buna bir de "apathia" (hissizlik, iptâl—i his, duyarsızlık) eklenmeli; zira, hislerimiz iptâl edilmiş ya da sinirlerimiz çekilmiş gibi: Gövdemize bıçak soksalar kan çıkmayacak türünden. Ve yine aynı zamanda, bir "anomali" (bilinç kaybı) türünden bir bozukluk da var; zira, birçok emârelerinden birisi de şu ki, bu ülkenin insanlarının birkısmı bir başkalarının mârûz kaldığı gadr, şer ve felâketleri kendince hayr, sevinç, zafer, intikam vesîlesi addediyor; kendi saâdetini başkalarının bedbahtlığı üzerine binâ ediyor.
 </p>
 <p class="metin">
  ***
 </p>
 <p class="metin">
  İmdi; meseleye muhtelif açılardan eğilmek mümkün. Bu kararın, Hukuk ile Yasa'nın birbiriyle mâhiyet îtibâriyle farklılığını göz önüne almak sûretiyle, "yasal" olarak "doğru" bulunması mümkündür; o konuda bir hüküm verebilmek benim kariyerimin dışında kalmaktadır. Beri yandan, aslında, bir bakıma öğretim üyelerini bir yıl süre ile mecbûren daha az öğrenci ile baş—başa bırakarak bir anlamda 'nadas'a çekmesi ve daha yoğun bir çalışma seansı imkânı vermesi bakımından "faydalı" olabileceği dahi düşünülebilir.
 </p>
 <p class="metin">
  Fakat bence bu karar vesîlesiyle üzerinde durulması gereken en önemli husus, çâresizlik ile sızlanmak ve ideolojik savaş zihniyetiyle sevinmek sıradanlığının terkedilmesi ve Kriz'den Kritik çıkarabilmek basîret ve ferâsetini gösterilebilmesidir ki bunun da ilki, yanımızda olması gerektiği ânlarda yanımızda göremediğimiz, fakat hiç lüzumsuz zamanlarda da bütün heybeti ile karşımıza çıkan, her yere kol atan, ama bilhassa Üniversite'ye ve akademik hayata tam mânâsıyla hâkim olan bir Devlet cihâzının karşı—konulamaz gücünün ciddiyetle tartışılması olmalıdır. Üniversite, Siyasî Erk'in müdâhalesinin minimuma inmesi gereken çok özel bir dünyadır; velev ki "zararlı fikirler" üretilse dahi! Üniversiter, akademik, entellektüel mevzûlarda hiçbir devlet organının, hiçbir hâkimin "fayda—zarar" hükmü verebilmesi mümkün olamaz.
 </p>
 <p class="metin">
  Ve de; mezkûr kararı haklı ya da haksız bulsak dahi, Voltaire'in Rousseau'ya söylediği şu sözü söyleyebilmek yürekliliğini ve aydınlanmışlığını gösterebilmenin üzerinde ısrarla durmak gereklidir: "Azîzim Jean; senin fikirlerine katılmıyorum! Fakat, senin, bu katılmadığım fikirlerini hürce edebilmen için seninle berâberim!"
 </p>
 <p class="metin">
  İşte, problem budur: Bu yürekliliği ve dürüstlüğü gösterebilecek bir Gerçek İntelijansiya'ya sâhip olabilmek!
 </p>
 <p class="metin">
  ***
 </p>
 <p class="metin">
  Fakat en az bunlar kadar ve belki daha da mühim olan başka bir husûsun da göz ardı edilmemesi gerektiğini söylemek noksanlık olur: Mağdûriyete uğratıldığına inanan câmianın bizzat kendisi de, kendisiyle hiçbir alâkası ve temsîl imkânı olmayan, samîmiyeti ve inandırıcılığı meşkûk, hattâ birkısmı ideolojik sâbıkalı garip eşhâsı vitrinine çıkararak, meşrûiyet kazanabilmeye çalışıyormuş gibi bir görüntü vermek yerine; artık bundan böyle, ciddî bir sûrette, bütün "doğrular" ile, ama hassaten en başta kendi doğruları ile  yâni, kendisi ile  hesaplaşabilecek, özeleştiri yapabilecek, "ben nerede hatâ yaptım ve yapıyorum" diyebilecek bir "aydınlanma süreci"ni başlatmasının elzem olduğunu idrâk etmelidir.
 </p>
 <p class="metin">
  ***
 </p>
 <p class="metin">
  Bence, hareket geçmek için gün bugündür; savsaklamak, bugünün işini yârına tehir etmek, hâdisâtın kendiliğinden akıp gitmesini beklemek hiç bir problemi çözmemekte olduğu gibi, ileriki tarihlerdeki çözümlerini de ağırlaştırmaktadır. Latin şairi Horatius'un dediği gibi:
 </p>
 <p class="metin">
  "Yüreklice düşün;
 </p>
 <p class="metin">
  Gir bu yola seve seve! İyi yaşamayı sonraya bırakan kimse,
 </p>
 <p class="metin">
  Yolunda bir ırmakla karşılaşıp da akıp geçmesini bekleyen köylüye benzer;
 </p>
 <p class="metin">
  Oysa ırmak hiç durmadan akıp gidecektir."
 </p>
 <br/>
 <center>
  <a class="anaorta" href="http://web.archive.org/web/20020523090831/mailto:dhocaoglu@yahoo.com">
   dhocaoglu@yahoo.com
  </a>
 </center>
 <br/>
 <br/>
 <center>
  <a class="anaorta" href="http://web.archive.org/web/20020523090831/mailto:dhocaoglu@superonline.com">
   dhocaoglu@superonline.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/330/analiz/1.htm), [web.archive.org (arşiv bağlantısı)](http://web.archive.org/web/20020523090831/http://www.aksiyon.com.tr:80/2001/330/analiz/1.htm)
