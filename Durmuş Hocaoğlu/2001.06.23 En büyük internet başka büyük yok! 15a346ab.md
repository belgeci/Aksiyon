# En büyük internet, başka büyük yok!

*Durmuş Hocaoğlu 2001.06.23*

<div>
 <img border="0" src="/web/20020428173957im_/http://www.aksiyon.com.tr/yazar/durmushocaoglu.jpg"/>
 <p class="spot">
  "İnternet'le savaşan zavallılara inat: Yaşasın İnternet! Kağşamış kütüphânelere ölüm!"
 </p>
 <p class="metin">
  Dünya'nın git—gide küçülen bir kürecik hâline dönüşmesinin, ülkemizde yeterince irdelenmeyen ve tartışılmayan birçok getirisi ve götürüsü bulunmakta. "Globalleşme" denen ve "bütün dünya bir köy" sloganı ile ifâde edilen bu olgunun gerçekten de dünyayı küçülte—küçülte bir küçük köy hâline dönüştürüp—dönüştüremeyeceği; işbu olgunun aynı zamanda modern bir "kolonyalizm" ve dahi Globalleşme yanında bir de  – Türk entellektüellerinin büyükçe bir kesrinin adından dahi habersiz olduğu–  "Glokalleşme"nin de fiilî bir vakıa olup—olmadığı; bâzılarının etekleri zil çalarak "globalleşmenin ulus—devletlerin ve milliyetçiliklerin sonunu getirdiğini" îlân etmesine rağmen, aslında bu ikisinin de sonlarının gelmeyip, tam tersine, artık bölgesel (regional) gözükmeye başlayan "eski ve küçük" ulus—devletlerin tarih sahnesinden çekilmeye başlayıp yerlerine daha büyük çaplı uluslara dayanan, daha farklı ve daha büyük çaplı (territorial) ulus—devletlerin ve daha farklı ve daha büyük çaplı milliyetçiliklerin gelmeye başlayıp—başlamadığı ayrı bir konu. Ben bugün bu sayfada yine Globalleşme'nin bir başka ürünü ve bir başka veçhesi olan İnternet'ten kısaca söz etmek istiyorum.
 </p>
 <p class="metin">
  ***
 </p>
 <p class="metin">
  İnternet, Globalleşme'nin en bâriz göstergelerinden birisi; fakat acaba hangi anlamda?...
 </p>
 <p class="metin">
  İnternet'i bugün bizlerin nasıl kullandığı ayrı bir konu; bana kalırsa kötü kullanıyoruz. Buradaki "kötü" ibâresi gururumuza dokunabilir; ama gerçek bu! Bunun da en bâriz göstergelerinden birisi, Türkçe sitelerdir.
 </p>
 <p class="metin">
  İnternet'te hemen—hemen herşey var diyebilirim; hemen—hemen her şey! Ama benim en fazla ilgimi çeken tarafı, "bilgi bankası veya deposu" niteliği. İnternet, gerçekten de tam mânâsıyla bir bilgi denizi! Adetâ, sanki, devâsâ bir baraj patlamış da apartman yüksekliğinde su dalgaları üstünüze geliyor; dikkat etmezseniz boğulmak işten bile değil. Şöyle bir manzara tahayyül ediniz: Bir gün, hayırsever bir amca, bütün ömrü boyunca birkaç plastik parçasından maâdâ doğru—düzgün bir oyuncağı olmamış bir fukara çocuğunun kolundan tutarak onu, envâ—ı türden oyuncak ile lebâbe—leb dolu bir hipermarkete götürüyor ve şöyle diyor: "Haydi evlâdım, buradaki bütün oyuncaklar senin; istediğin her oyuncağı alabilirsin; kırmak—dökmek dahi serbest". İmdi: Ömrü boyunca hayâlini bile kurmaktan âciz kaldığı bu zenginlik karşısında, darı ambarına düşmüş aç tavuk gibi kalan bu garîban yavrucak ne hâle gelir? Eğer bir yerine inme inmez de sağ kalırsa ne âlâ; ve fakat yine de dikkatli ve seçici davranmazsa oyuncakları ellemekten oynamaya fırsat dahi bulamayabilir. İşte, ben kendimi bâzan böyle hissediyorum; siteler arasında sörf yapmaktan, o site senin bu site benim, dolaşıp makalelere, tezlere ve kitaplara bakmaktan okuyamadığım zamanlar oluyor. Onun için, diyorum ki: İnternet, en büyük kütüphâne; başka büyük yok! En azından benim için!
 </p>
 <p class="metin">
  Evet; İnternet, benim için en büyük kütüphâne! Uzunca zamandır, özel ve istisnâî hâller hâriç, kütüphânelere gitme ihtiyâcı duymadığımı söyleyebilirim! Lâzım gelen bilgi malzemesini (kitap, dergi gibi) yine gücüm vüs'atinde satın alıyorum; ama en fazla Bilgi Denizi'nde arıyorum. Artık, bir iş yapmaya değil yapmamaya, bir işe yaramaya değil yaramamaya kodlanmış; beni, yapacağım araştırmadan lânet ederek vazgeçirmek için var gücüyle gayret eden; kütüphâneye gelmiş bir kitabı üç—dört yılda okuyucuya çıkarmayan, üşengeç, tembel, canından bezmiş gibi duran, asık suratlı kütüphâne memurlarının vech—i mübâreklerini görmeyeli hayli uzun zaman oldu! Aman yâ Rabbim! Ne haz; ne saâdet! Evimdeyim; mekân, çalışma odam; rahat bir kıyâfetle masamın başında, ekranın karşısındayım, yanımda kahvem veya çayım; evimden uzanıyorum, Amerika'daki bir kütüphânedeki bir dergide neşredilmiş bir makaleyi, bir kitabı veya bir doktora tezini ekrana alıyorum; elime toz değmiyor, kütüphâne memuru da yok!...
 </p>
 <p class="metin">
  İnternet'le savaşan zavallılara inat: Yaşasın İnternet! Kağşamış kütüphânelere ölüm!
 </p>
 <p class="metin">
  ***
 </p>
 <p class="metin">
  İnternet denen bu çağdaş teknolojik kerâmetten istifâde etmek için aşırı bir gayret sarfetmenize hâcet yok: İyi bir bilgisayar, İnternet bağlantısı, bir yazıcı ve onun  –kâğıt, toner, dram gibi– sarf malzemesini temin edecek ve telefon faturasını ödeyecek kâfî miktarda mâlî güç (en zor tarafı burası); ve bir de en mühimi: Okuduğunu anlayabilecek bir ecnebî lisânı; tercihen ve bâhusus, İngilizce! İllâ ki İngilizce; an—şart İngilizce! İngilizce yoksa, hiç zahmet etmeyiniz! Çok istisnâî hâller hâriç, İngiliz lisânı yeter de artar bile! Fransızca ve Almanca gibi birinci sınıf kültür dilleri dahi İngilizce yanında bir kıymet—i harbiye ifâde etmiyor; esâsen bu işi pek de beceremiyorlar. ....Türkçe mi dediniz? Pek mahdut birkaçı hâriç, Türkçe siteler işe yaramaz. Üniversite siteleri umûmiyetle çok zayıf; bölüm programları, hocaların adları vesâirden başka dişe dokunur pek bir şey yok; bir de birkaç adet sâde suya tirit link; fazla bir ehemmiyeti yok; onların verdiği linklerin yüz katı zenginini ben kendim "favorit"e kaydettim. Kaldı ki, üniversitelerinden dahi çoban yetişen bir ülkenin kabîle diline, bir işâretleşme sistemine dönüşmüş dili ile kim ne yazar ve kim ne okur ki? Geçiniz efendim!
 </p>
 <p class="metin">
  ***
 </p>
 <p class="metin">
  Bugüne kadar İnternet'ten aldığım makale, tez ve kitap sayısı binleri geçti; bunların hepsini tab' etme imkânım maalesef yok; zira, bu, yukarıda "en zor tarafı burası" diye zikrettiğim sebebe müstenîddir; ol sebebe binâen kısm—ı âzâmını "camdan" okuyorum. Bu hâl pek nâhoş; okumanın hazzını tadmak içün illâ ve muhakkak el kâğıda meshetmeli; ama n'eylersiniz, buna da şükür!
 </p>
 <p class="metin">
  ***
 </p>
 <p class="metin">
  İnternet'ten "retrieve" ettiklerim içerisinde neler yok ki! Bereketli bir ummândan hangi balıklar çıkmaz? Birkaç örnek sayayım: Batı düşüncesinin hemen—hemen bütün klasikleri bu bilgi denizinde mevcut; Antik Grek'in en tanınmış filozof, edip, şâir ve tarihçilerinden yirminci asra kadar yaşamış olanlar dâhil. Roma ve Hristiyan Ortaçağ döneminde ve daha sonraları, Latince'nin bütün  Batı'da "Lingua Franca" olduğu dönemde te'lif edilmiş Latince eserlerin nerdeyse külliyâtı, asılları ve İngilizce tercümeleri ile birlikte mevcut; bâzı siteler bunları "trilingual", yâni "üçdilli" veriyor; aynı metnin hem Latincesine, hem İngilizcesine, hem de Fransızcasına aynı anda ulaşmak en fazla bir kaç tuşu tıklatmaya veya farenin kuyruğunu biraz oynatmaya bakıyor; hepsi bu. Grekçe eserlerin ve modern dönem metinlerinin büyük bir kısmı aynı şekilde, "on—line"; emre hâzır! Gerisi sizin kaabiliyetinize kalmış; bilgi orada, karşınızda duruyor; uzan, al ve oku!
 </p>
 <p class="metin">
  ***
 </p>
 <p class="metin">
  İnternet'te çok önemli "tam akademik" siteler de var; meselâ EBSCO'da, birkısmı hakemli bir kısmı hakemsiz binlerce akademik dergiden derlenmiş olan 1.100.000'den (birmilyon yüzbin) ziyâde akademik makale, "Digital Dissertations"da, 1861'den günümüze kadar yapılmış, 1.600.000'den (birmilyonaltıyüzbin) ziyâde master ve doktora tezi tam metin olarak on—line yayınlanıyor ve bu siteye her sene ortalama 55.000 master ve doktora tezi ilâve ediliyor. Daha böyle niceleri var ki burada sayamam. Türkiye'de hiçbir kütüphânenin vizyonu, ufku, gücü ve imkânı buna elvermez. Ne var ki, bu sitelerin hepsi "free" (yâni beleş) değil; yıllık abonelikleri hayli tuzlu olanlar da var (100.000 dolar gibi). Onun için, benim fikrimce, üniversitelerimizin yapacağı en hayırlı işlerden birisi, bu gibi sitelerin abone ücretlerini ödeyip ücretsiz ya da mâkul bir ücretle sunmak olacaktır; bunu kısmen de olsa yapan birkaç üniversite var; birisi de VanYüzüncü Yıl [bkz: www.yyu.edu.tr]. Ama yetmesi mümkün değil; dahası gerek. Kim bilir, belki bir gün, bu ülkede "Bilgi"nin değeri anlaşılırsa ya da balık kavağa çıkarsa?
 </p>
 <p class="metin">
  ***
 </p>
 <p class="metin">
  İnternet bilgi materyalleri artık git—gide daha yaygın bir şekilde akademik yayınlarda da kullanılıyor; vâkıa hâlâ buna direnenler yok değil, ama, boşuna; İnternet'e karşı direnmek, vaktiyle Matbaa'ya karşı direnmekten daha dar bir kafa anlamına gelmektedir.
 </p>
 <br/>
 <center>
  <a class="anaorta" href="http://web.archive.org/web/20020428173957/mailto:dhocaoglu@yahoo.com">
   dhocaoglu@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/342/analiz/1.htm), [web.archive.org (arşiv bağlantısı)](http://web.archive.org/web/20020428173957/http://www.aksiyon.com.tr:80/2001/342/analiz/1.htm)
