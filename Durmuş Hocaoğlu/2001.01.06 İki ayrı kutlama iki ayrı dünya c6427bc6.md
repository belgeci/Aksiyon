# İki ayrı kutlama, iki ayrı dünya

*Durmuş Hocaoğlu 2001.01.06*

<div>
 <img border="0" src="/web/20020106045040im_/http://www.aksiyon.com.tr/yazar/durmushocaoglu.jpg"/>
 <p class="spot">
  "Türkiye garip bir ülke; bir yanda vakur Ramazan Bayramı, diğer yanda, galiplerin sefîh Yılbaşı Âyinleri! Şairin dediği gibi: Aynı nehirden hem Nûr akıyor, hem İrin!"
 </p>
 <p class="metin">
 </p>
 <p class="metin">
  Son birkaç yıldan beri Ramazan ve Mîlâdî Yılbaşı kesişiyor, çakışıyor, veya teğetleşiyor; bu sene de öyle oldu: Ramazan'ın kendisi bir nebze ve bayramı ise hemen—hemen tamâmen, Mîlâdî Yılbaşı ile kesişmese veya örtüşmese de birbirine değercesine teğet geçti. Hâlâ ve herşeye rağmen dindar bir ülke olan Türkiye'de bu kesişmeler, örtüşmeler veya teğetleşmeler muhtelif şekillerde de olsa Yılbaşı kutlamalarına te'sir ediyor; birkaç yıldan beri daha bir frenlenmiş, daha bir dizginlenmiş, daha bir ölçülü Yılbaşı kutlamaları yaşadığımız, gözlerden kaçması mümkün olmayan bir hakîkat.
 </p>
 <p class="metin">
  * * *
 </p>
 <p class="metin">
  Mîlâdî Yılbaşı kutlamaları bizim için bir bakıma bir garâbet: Kimler, kimlerin töresini kutluyor? Lâkin, dikkat edilmelidir ki, her ne kadar "garâbet" desem de bu vâkıa bir bakıma son derece normal: Eşyâ'nın kaanunları hükmünü her yerde icrâ eder. Nitekim Üstad Haldûn, bundan altıyüzyıl önce buyurmamış mıdır ki, mağluplar galipleri taklîd eder! Bizim Mîlâdî Yılbaşı kutlamalarımız da bundan başkası değil: Mağlûp bir medeniyetin çocukları olarak, galipleri taklîd etmek husûsunda önüne geçilemez bir iştiyâk duyuyoruz; nitekim, 'onların' Yeni Yıl âyinlerini kendimize âitmişçesine icrâ edişimiz bundan neş'et etmektedir. "Efendi", dâima câziptir! Filhakîka, herşeye, bütün dindarlığımıza, bütün muhâfazakârlığımıza rağmen —hiç olmazsa bu kadar dürüst olalım— Mîlâdî Yeni Yıl Âyini icrâının, en dindar ve muhâfazakâr toplum kesimlerinde dahi şu veya bu şekilde kabul gördüğü ve yaygınlaştığı bir gerçek: Bu, mağlûbiyetin getirdiği psikolojik çöküşün, en sağlam görünen kalelerin surlarında dahi gedikler açmasından başka ne gibi bir anlam taşıyabilir?
 </p>
 <p class="metin">
  * * *
 </p>
 <p class="metin">
  Ve fakat, şu son birkaç yıldır Ramazan, Bayram ve Mîlâdî Yılbaşı arasında vuku' bulan kesişmelerin, örtüşmelerin ve teğetleşmelerin bizlere âyân—beyân gösterdiği başka bir hakîkat daha var: Ramazan ve Bayram'daki "vekar"a inat, Mîlâdî Yılbaşı kutlamaları, bütün dizginlenmiş hâline rağmen yine de yer—yer bir başıboş eğlence olmaktan öte bir karakter taşımamakta, hattâ birçok hallerde kontrolsüz bir çılgınlık ve "sefâhet" şekline bürünmektedir.
 </p>
 <p class="metin">
  Nitekim, her sene olduğu gibi bu sene de, Yılbaşı kutlamaları, bilhassa, ne kendisi ve ne de Batılı olabilmenin vekar ve haysiyetine sâhip, derin bir kimlik, kişilik ve kendilik yırtılması yaşayan, psikolojik bakımdan serâpâ problem olan yerli—levanten muhitlerde içki ve fuhuş patlaması şeklinde bir iptidâî âyin olarak tecellî etmekte ve yine bu para—normal keyfiyetin bir netîcesi olarak, ayrıca "şiddet" de arz—ı endâm etmekte değil mi? Filvâkî, Batı'ya özenmenin yeni bir versiyonu olarak —esâsen son iki asırlık tarihimiz bir özenme hikâyesi değil midir— bilhassa İstanbul başta olmak üzere bâzı büyük şehirlerde yeni—yeni ortaya çıkan bir başka psişik bozukluğun bir göstergesi olan ulu bir meydanda, eski pagan toplumların bağ bozumu âyinlerini hâtırlatır tarzda icrâ edilen kitlesel yılbaşı tes'îdâtında şiddet unsuru git—gide bâriz bir hâl almıyor mu? Bu yılbaşında "Taksim Âyini"ndeki hâdiselere ne buyrulur? İmdi; aynı şiddet gösterilerinin bir Ramazan Bayramı kutlamasında olduğunu farzedecek olursak, hemen bütün anlı—şanlı medya silâhşörlerinin "İşte! Zâten mürtecîlerin, yobazların kutladığı, bu çağdışı, anakronik, çöl geleneğinin sonucu bundan başka ne olabilir" diyerek tam cepheden taarrûza geçip şiddetli bir anti—İslâm söylemi geliştirecekleri şeklinde bir kehânette bulunsam beni tekzîb edebilir misiniz?
 </p>
 <p class="metin">
  * * *
 </p>
 <p class="metin">
  Acaba böyle bir "toplumsal lümpenlik" niçin Ramazan Bayramı kutlamalarında görülmez diye hangi akıldâne aydın oturup da ciddi bir felsefe üretecek?
 </p>
 <p class="metin">
  * * *
 </p>
 <p class="metin">
  Türkiye yine de garip bir ülke; burada Batı bitiyor, ama Doğu başlamıyor. Zira, iki asırdır kimliğini şaşıran bu ülke, hep bir "köprü" olmakla, hep bir "köprü" rolüne soyunmakla iftihar ediyor: Batı ile Doğu arasındaki köprü! Ne hazîn bir durum! Türkiye'nin zimamdarları ve münevverânı dikkat etmezler mi ki, köprüler, bizzat ve bizâtihî, kendileri olarak bir kıymet—i harbiye taşımazlar; köprülerin ehemmiyetleri, kendilerinden değil, birleştirdikleri iki yakanın ehemmiyetlerinden gelmektedir; çünkü köprüler, üzerlerine basılarak başka yerlere geçmekten başka bir fonksiyon taşımazlar.
 </p>
 <p class="metin">
  Fakat, Türkiye, bir köprü olmaktan daha fazla ve daha ileri bir role soyunduğunun hiç farkında değil: "Truva Atı!". Karnında taşıdığı Batı'yı, içi başka dışı başka bir ajan gibi, sinsice Doğu'ya salan bir Truva Atı! Bu keyfiyet, övündüğümüz şeyin hazîn olmaktan da öte utanç verici olması demektir.
 </p>
 <p class="metin">
  * * *
 </p>
 <p class="metin">
  Evet: Türkiye garip bir ülke; bir yanda vakur Ramazan Bayramı, diğer yanda, galiplerin sefih Yılbaşı Âyinleri! Şairin dediği gibi: Aynı nehirlerden hem Nûr akıyor, hem İrin!
 </p>
 <p class="metin">
  * * *
 </p>
 <p class="metin">
  Acaba, yine de, herşeye ve herşeye rağmen, bu topraklardan, bu Nûr ve İrin diyalektiğinden bir kutlu Sentez çıkabileceğine dâir bir ümit beslemeye hakkımız olabilir mi?
 </p>
 <br/>
 <center>
  <a class="anaorta" href="http://web.archive.org/web/20020106045040/mailto:dhocaoglu@yahoo.com">
   dhocaoglu@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/318/analiz/1.htm), [web.archive.org (arşiv bağlantısı)](http://web.archive.org/web/20020106045040/http://www.aksiyon.com.tr:80/2001/318/analiz/1.htm)
