# “Keskin Sirke ve Küp” veya “Bumerang Etkisi”

*Durmuş Hocaoğlu 2001.07.07*

<div>
 <img border="0" src="/web/20020428173802im_/http://www.aksiyon.com.tr/yazar/durmushocaoglu.jpg"/>
 <p class="spot">
  "...bu geri tepip atanın başına patlayan bumeranglardan birisi, "Siyâsî İslâm(cılık) Bumerangı"dır, diğeri de "Devlet(çilik) Bumerangı". Bunlardan birincisi, gûyâ İslâm'a ve Müslümanlara daha yararlı olmak isterken tam aksine İslâm'a ve Müslümanlara; ikincisi de gûyâ Devlet'e daha yararlı olmak isterken Devlet'e ve Millet'e zarar veren tesirler hâsıl etmişlerdir ve etmektedirler."
 </p>
 <p class="metin">
 </p>
 <p class="metin">
  "Keskin sirke küpüne zarar verir" diyen hikmetli atalar sözünün bilim dilindeki terminolojik karşılığı "Bumerang Etkisi"dir. Avustralya yerlilerinin meşhûr el silahından mülhem olan bu terim, hâlis niyetli olsa dahi bilinçsizce metodlara mürâcaat edildiğinde, güdülen gayelerin tam aksine netîce istihsâl edilmesini ifâde etmektedir. Filhakîka, "keskin sirke ve küp" misâlinde, küpün mukavemet sınırlarını tecâvüz edecek derecede keskin sirkelerin küplerini delmesi gibi, muayyen bir gayeye mâtûfen mürâcaat edilen metodların, yanlış ve tahammül sınırlarını tecâvüz edecek derecede keskin ve sert olması, beklenenin aksine netîceler hâsıl etmekte ve gayeye hizmet yerine zarar vermeye yönelmektedir.
 </p>
 <p class="metin">
  Türkiye, son yıllarda birçok alanda söz konusu bu Bumerang tesirinin çok dikkate değer birkaç örneğini yaşadı; çok keskin sirkeler, nice küpleri deldi ve delmeye de devam ediyor. Ben bu satırlarda bunlardan, birbiriyle bağlantılı olan ikisinden söz edeceğim.
 </p>
 <p class="metin">
  İmdi; bu geri tepip atanın başına patlayan bumeranglardan birisi, "Siyâsî İslâm(cılık) Bumerangı"dır, diğeri de "Devlet(çilik) Bumerangı". Bunlardan birincisi, gûyâ İslâm'a ve Müslümanlara daha yararlı olmak isterken tam aksine İslâm'a ve Müslümanlara; ikincisi de gûyâ Devlet'e daha yararlı olmak isterken Devlet'e ve Millet'e zarar veren tesirler hâsıl etmişlerdir ve etmektedirler.
 </p>
 <p class="metin">
  "Siyâsî İslâm Bumerangı", 1980'li yılların ikinci yarısından îtibâren muhtelif sebeplere binâen yükselmeye başlayan Siyâsî İslâmcılık'ın, on yıl gibi bir müddet zarfında, ayakları yere basmayan teorisyenlerinin ve pratisyenlerinin hiç hesaba katmadığı bir raddeye gelip, Sistem'in tolerans hudutlarını zorlamaya başlaması ile 28 Şubat Süreci'nin tetiklenmesine yol açmasının hâsıl ettiği bir netîcedir. Olanca gücünü kullanarak bu yükselişi durdurmaya çalışan ve pire için yorgan yakmayı göze alan Sistem'in, en fazla mutazarrır ettiği kesim, öncelikle ve asıl olarak, doğrudan—doğruya mütedeyyîn, sâde vatandaş, yâni bu ülkenin omurgası oldu. Şimdi, bu etkinin son örneği olarak Fazîlet Partisi'nin kapatılması dramını yaşamaktayız. FP'nin kapatılması karşısında göz yaşlarını tutamayan koca—koca adamlar, zamânında daha basîretli davranmış olsalardı, bu bumerang etkisi yaşanmış olmayacaktı. Lâkin, akıldan ne kadar nasîbdâr olduğu hâlâ meşkûk olan bu başların daha nice bumerang etkileri yaratmaya hazır olduğu, birkısmının el—yevm devam ettirdiği basîretsizlikten de anlaşılabilir.
 </p>
 <p class="metin">
  "Devlet(çilik) Bumerangı"na gelince: Yeryüzünde insan eliyle inşâ edilmiş en yüksek ve en değerli beşerî kurum olduğu tartışmasız olan Devlet'in, kendisini savunmak için başvurduğu metodlarda ölçüyü kaçırması, arzu edilen ve beklenenin aksine, Devlet'in lehine değil aleyhine bir sonuç hâsıl edebilmektedir. Tarih bunun çok fazla sayıda dikkate değer örnekleriyle dolu olup, en yakın ve en canlı misâli, Sovyetler Birliği'dir. Daha henüz 1980'lerin sonunda ikinci süper güç olan ve bütün dünyanın kendisinden ürküp korktuğu bu dev ülke, hiçbir harbe girmeden, birkaç yıl içerisinde ânîden ve herkesi şaşırtan bir şekilde dağılıvermiştir. Fakat konumuzla ilgili olan en mühim taraf şudur: SSCB'nin bu trajik âkıbeti, vatandaşlarının büyük çoğunluğu tarafından adetâ sessiz ve heyecansız bir tiyatro oyunu gibi seyredilmiştir. İkinci Dünya Harbi sonunda Japonya'nın kayıtsız—şartsız teslîmiyetini sindiremeyen binlerce Japonun harakiri yaptığını; bir borsa çöküşünde mallarını—mülklerini, vâridatlarını kaybeden insanların cünûn hâlinde sokaklarda kendi elleriyle kendi canlarına kıydığını hâtırlayarak şu suâlin üzerinde duralım: Rus halkı, Avrupa ortalarından Büyük Okyanus'a, Kuzey Buz Denizi'nden İran—Afgan—Çin hudûduna, Baltık Denizi'nden Karadeniz'e kadar uzayan, dünyanın en geniş yüzölçümüne sâhip, fevkalâde azîm bir sâhayı kaplayan; fevkalâde güçlü ve bütün dünyanın korku ile bile olsa saygı duyduğu; dünyanın her ülkesinde sempatizanları, deliler gibi âşıkları, yandaşları, uğruna kendi ülkesine dahi ihânet edecek derecede işbirlikçileri bulunan; bugüne dek bütün tarihleri boyunca en yüksek heybet ve azamet noktasına varmış bulunan ve belki de bir daha da varamayacak olan devletlerinin adetâ fücceten yıkılışı, ânîden yüz—üstü kapaklanışı karşısında, niçin ülkeyi ayağa kaldırmadı; niçin "bu yüce devletimi harp—darp yokken dağıtanların kellesini isterim" diye şedîd bir tepki göstermedi; niçin kimse kederinden canına kıymadı; niçin? Evet: Niçin?
 </p>
 <p class="metin">
  Bu "niçin"in bir değil birçok çok cevâbı olacağı muhakkak: Rus halkının tepkisiz ve mutî, sivil reflekslerinin zayıf, "büyüklerimizin bir bildiği vardır, herhâlde" şeklinde özetlenebilecek olan Hikmet—i Hükûmet felsefesine bağlı olduğu ve diğerleri; ama, zâhir ki, en mühimi şudur: "Sovyet Sosyalist Cumhuriyetleri Birliği"nin kendi halkı ile bağı kopmuştu! Bu bağın kopmuşluğu, SSCSB'nin arkasından kaç kişinin ağladığından çıkarılabilir olsa gerektir. Vâkıa, hâlâ Sovyet dönemine güçlü bir eğilim olduğu reddi kaabil olamayacak bir gerçektir; ama, bu eğilimin en kavî menşei Lâleli'deki Rus tüccar—turistlerle yapılacak mülâkatlarla da anlaşılabilir: Rusya'nın aşırı düşmesinin getirmiş olduğu bir tür nostaljik hasret; buna, samîmiyetle Komünizm'e inananlar ve o dönemdeki  —zorbaca da olsa—  düzen ve istikrârı arayanlar ve mevkîlerini kaybedenler de eklenmeli. Fakat, gerçek değişmiyor: SSCB'nin peşinden, bizzat "devlet" olarak ağlayanı çok az! İmdi, Rus halkı hâin mi idi diye sorulabilir; hiç ihtimâl veresim gelmiyor; eğriye—eğri, doğruya—doğru: Almanlara karşı vatanlarını cansiperâne müdâfaa edenler de yine bu insanlardı. Gerçek yine aynı: SSCB, vatandaşı ile organik bağı kopmuş bir devletmiş meğerse! İşte, "Devletçilik Bumerangı"nın en trajik ve en canlı, en tâze misâli! Kendisini, bir beşer ürünü olduğunu unutarak,  kendi kutsallığı içerisine hapsetmiş; kendisini savunmakta ölçüyü çok kaçırmış, durmadan halkının üstüne—üstüne gitmiş; çok söyleyerek yüzsüz, çok aç bırakarak hırsız etmiş bir devletin, en vahîm ânında, kimseyi arkasında ve yanında bulamaması!
 </p>
 <p class="metin">
  ***
 </p>
 <p class="metin">
  Etrâfımıza şöyle bir bakalım: Bu ülkenin insanlarında görülen, birkısmı başka, birkısmı haksız ve yanlış sebeplere dayansa da,  "Avrupa Birliği"ne teveccüh; ikimilyonu aşkın kişinin yurt dışına gitmek için mürâcaat etmesi ne anlama geliyor?
 </p>
 <p class="metin">
  ***
 </p>
 <p class="metin">
  Türkiye'de Devlet'i savunurken elinin terâzisinin çok kaçıranlar, hiç istemedikleri hâlde, boyunu—posunu aşan bir cihangirlik hülyâsı ile İskender—i Kebîr'e özenen karikatür Enver'in İmparatorluğumuz'u dağıtmasından daha fecî bir Bumerang'a sebebiyet verebilirler. Lûtfen dikkat: Türkiye, tam bir tarihî kırılma çizgisinde ve de çekilebileceği en son sınırlarda bulunuyor; bundan bir adım daha ilerisi, bizi, Sevr'den daha ağır şartlarla karşı—karşıya getirir; hattâ daha fecîsi olabilir; hem de harpsiz—darpsiz: IMF yolu ile, "Avrupa Birliği Üyeliği" yolu ile, gönüllü kolonileşme yolu ile ve ilââhir.... Ve de bir gün, ânîden, nasıl olup—bittiğini dahi anlamayan, bu topraklardaki bin yıllık mâcerâmızın birden—bire noktalanıverdiğini ve ânîden yüz—üstü kapaklanan Devlet'in arkasından pek de kimsenin ağlamadığını gördüğümüzde, Devlet'i savunayım derken Devlet'in başında Bumerang patlatanlardan hiçbirisini de hesap sormak için bulamayız.
 </p>
 <p class="metin">
  ***
 </p>
 <p class="metin">
  Küçük bir son örnek: Câmi'lerde önce "merkezî vaaz" başladı, şimdi de, duyduğumuza göre, sıra "merkezî ezan"da. Beyler! Yeni bir bumerang daha atıyorsunuz! Bu, vatandaşa ne büyük bir güvensizliktir; bu vatandaşın üstüne nice gitmektir! Makyavel'e kulak veriniz: "En müstebît bir hükümdar dahi, gıyabında kendisini müdâfaa edecek bir tebaâya muhtaçtır".
 </p>
 <p class="metin">
  ***
 </p>
 <p class="metin">
  Ey Devlet'i savunmada ölçüyü kaçıranlar! Devlet'in başına isâbet ettirdiğiniz bumeranglara dikkat! Bugünün yârını da var ve Tarih denen mahkeme de var; orada sanık sandalyesine oturtulmak da var: Devlet'in îtibârını zedelemek, O'nu savunacak kimse bırakmamak ve izmihlâline sebebiyet vermek suçlarından!
 </p>
 <br/>
 <center>
  <a class="anaorta" href="http://web.archive.org/web/20020428173802/mailto:dhocaoglu@yahoo.com">
   dhocaoglu@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/344/analiz/1.htm), [web.archive.org (arşiv bağlantısı)](http://web.archive.org/web/20020428173802/http://www.aksiyon.com.tr:80/2001/344/analiz/1.htm)
