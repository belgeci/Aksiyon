# AB Lobisi-II

*Durmuş Hocaoğlu 2002.04.13*

<div>
 <img border="0" src="/web/20020427013027im_/http://www.aksiyon.com.tr/yazar/durmushocaoglu.jpg"/>
 <p class="spot">
  "Eğer Türkiye, AB'nin bir parçası olacak olursa, bu, asla geri dönülmesi mümkün olmayan bir cehenneme girmek demek olacaktır; çünkü Sizler, sâdece kendinizin değil, evlâtlarınızın, torunlarınızın da istikbâllerini, hürriyet ve istiklâllerini satmış olacaksınız"
 </p>
 <p class="metin">
 </p>
 <p class="metin">
  Bana yazmış olduğu e—mektupla AB Lobisi konusundaki görüşlerimi aşırı bularak îkaz eden ve üstüste iki bölümlük bu yazıyı yazmama vesîle olan saygıdeğer okuyucumun iki yanlış anlamasını tashîh etmem gerekiyor: Öncelikle, böyle bir lobi faaliyeti var; bu inkâr edilemez! Söz konusu bu lobi faaliyetlerinin karanlık perde arkası faaliyetlerini bilemem; ben istihbaratçı değilim; istihbârî bilgiler alanım olmadığı gibi fazla değer de atfetmem. Böyle intelijans bilgilerine ne hâcet: Herşey alenen icrâ ediliyor. Nitekim; Türkiye'deki sefâret yazışmalarını kriptolarla değil de e—posta ile yapmakta bir beis görmeyen ve bu yazışmalarında, Ülke'nin en mûteber (daha doğrusu, öyle olması gereken) kurumlarına, siyâsî kişilerine alenen hakaret eden Bayan Fogg'un bir tür câsusluk olan bu faaliyetlerinin deşifre edilmesi karşısında, vatan hattını müdâfaa eden bir kahraman gibi bütün celâdetiyle Sayın Bayan'ı savunmak konusunda seferberlik îlân eden(ler), lobici değil de nedir? AB'ye girecek olan bir Türkiye bitecektir diye feryâd eden vatan—perverlere "paranoyak" gibi edep dışı bir sıfatı terbiyesizce yapıştıracak kadar pervâsızlaşmak, lobicilik değil de nedir? Bu lobi değil mi, Ayasofya konusundaki tüyler ürpertici gelişmeler karşısında utanç verici bir tepkisizliğe soyunanlar? Bu lobi değil mi... dahasını saymaya yerim yok; kesiyorum şimdilik.
 </p>
 <p class="metin">
  İkincisine gelince: Böyle bir lobicilik kesinlikle var; ama ben demiyorum ki; AB konusunda "lobiciler" gibi veya onlarla paralel düşünen herkes, "AB Lobicisi"dir! Hayır ve hâşâ! Hattâ, tam aksine: Türkiye'nin AB'ye tam üye olarak katılması gerektiği fikrine sempati ile bakan, hattâ ve hattâ ısrarla savunanların büyük ekseriyetinin herhangi bir ard niyet taşımayan, herhangi bir lobicilik ile ilgisi olmayan, samimî "vatandaşlarım" olduğundan emînim; fakat savundukları fikrin dehşetli bir yanlış, bir vehim ve illüzyondan ibâret bulunduğu kanâatindeyim. Bu samimî "vatandaşlarım" hakkında düşündüklerim bundan ibâret ve esâsen bu konudaki fikirlerimin ulaşmasını istediğim de yine bu samîmî "vatandaşlarım"; zîra, lobici Ebû Cehl gibidir; hiçbir söz, en sağlam belge, en sarsılmaz aklî ve mantıkî deliller dahi, onu îmâna getiremez.
 </p>
 <p class="metin">
  Evet; Sizler elbette samîmîsiniz, ama en az Sizler kadar samîmiyetle inanarak diyorum ki, yanlış yoldasınız: Eğer Türkiye, AB'nin bir parçası olacak olursa, bu, asla geri dönülmesi mümkün olmayan bir cehenneme girmek demek olacaktır. Öylesine ki, sizlerle artık "vatandaş" bile olamayacağım. Çünkü, sizlerin, "benim" diyebileceğiniz bir "vatanınız" bile olamayacak! Çünkü, Sizler, Siz hiçbir ard niyet taşımadan, hulûs—u kalple, Türkiye ve Türkler için iyi, doğru ve güzel olan herşeyi elde etmenin alternatifsiz tek yolunun Türkiye'nin AB'ye tam üye olarak katılması gerektiğine inanan "şimdiki vatandaşlarım", içinizden belki de hiçbiriniz, "Avrupa Birliği" fikrinin nihâî hedefinin, hür ve müstakil devletlerin kendi kişiliklerini koruyarak oluşturacakları bir "milletler—arası siyâsî pakt" değil, üye devletlerin herbirisinin, kademeler ve safhalar hâlinde müstakil varlıklarına son vererek, onların varlıklarının üzerine kurulması istikaametinde tasarlanan yeni bir devlet, bir "milletler—üstü devlet", bir "federal devlet", bir "Avrupa Birleşik Devletleri" projesi olduğunu ve bunun Türkiye için açık—seçik anlamının da, tâ Selçuklu'dan beri bu topraklarda mevcut olan Türk Devleti'nin bitmesi, Türk Yurdu'nun ve Türk istiklâl ve hürriyetinin ortadan kalkması demek olduğunu bilmiyorsunuz; veya böyle bir şey kulağınıza çalınır gibi olduğunda da "Türk'e bir şey olmaz" diyerek ciddiye almıyorsunuz.
 </p>
 <p class="metin">
  Mükerreren: Eğer Türkiye, AB'nin bir parçası olacak olursa, bu, asla geri dönülmesi mümkün olmayan bir cehenneme girmek demek olacaktır; çünkü Sizler, sâdece kendinizin değil, evlâtlarınızın, torunlarınızın da istikbâllerini, hürriyet ve istiklâllerini satmış olacaksınız; bu da mı bir anlam ifâde etmez oldu? Çok açık söyleyeyim: Bu derece bilinci körelmiş bir toplum "millet" gibi asâletli bir sıfatı da hak edemez, saygıyı da!
 </p>
 <p class="metin">
  Bir kere daha mükerreren: Eğer Türkiye, AB'nin bir parçası olacak olursa, bu, asla geri dönülmesi mümkün olmayan bir cehenneme girmek demek olacaktır.
 </p>
 <p class="metin">
  Siz samimî "bugünkü vatandaşlarım"a diyorum ki; Filistin'e bakınız ve ibret alınız! Bugün, üzerinden kanların ve gözyaşlarının eksik olmadığı bu İslâm toprağındaki Yahûdileri, bugün hürriyet ve istiklâl için şehid düşenlerin, ocakları yıkılanların dedeleri buraya getirdi; kanının son damlasına kadar bu toprakları müdâfaa eden Osmanlı'nın son neferine dek vuruşarak buralardan çekilmesinden sonra, bugün "vatan ve hürriyet" aşkına kendilerini ateşe atan bu mâsum insanların saf ama politik bilinçten mahrum ataları önce işgalcilere karşı direnmediler, sonra da Yahûdilerin yumuşak yüzlerine aldandılar; hattâ dahasını bile yaptılar, sıcak paralarına kandılar, onlara toprak sattılar ve Müslüman nüfûsu azınlığa düşürdüler. Onların günahlarının kefâretini, işte şimdi Yahûdi tankları altında ezilen torunları ödüyor. Cehenneme giden yolun "iyiniyet taşları" ile döşeli olduğunu unutmayınız! Asırlar önce diktiği taş kitâbelerden seslenen Kültekin Kağan'ın sâdece belirli bir zaman dilimi ve belirli bir millet için değil, bütün zamanlar ve bütün milletler için geçerli olan feryâdı size bir ninni mi geliyor: "Düşmanın yumuşak hediyelerine, güler yüzüne kandınız da ne oldu? Kemikleriniz dağ gibi yığılıp yattı, kanınız su gibi aktı! Yiğit oğullarınız köle, güzel kızlarınız câriye oldu."
 </p>
 <p class="metin">
  İmdi; bu gaflet devam ederse, bugün Filistinli'nin başına gelenler, yârın sizlerin torunlarınızın başına gelecektir: İleride bir gün, torunlarınız, kaybolan vatanları, hürriyet ve istiklâlleri için intifâdalara kalkışmadan, silaha sarılıp dağlara çıkmadan, veya Eyfel'i havaya uçurmadan önce, Siz dedelerine lânet okumakla işe başlayacaklardır; çünkü istikbâlin bu hürriyet ve istiklâl mücâhitlerini tankların altına atacak olan sizlersiniz!
 </p>
 <p class="metin">
  Ey Siz samimî "bugünkü vatandaşlarım"!
 </p>
 <p class="metin">
  Ne gülüyorsunuz! Bu anlattığım sizin hikâyeniz!
 </p>
 <br/>
 <center>
  <a class="anaorta" href="http://web.archive.org/web/20020427013027/mailto:dhocaoglu@yahoo.com">
   dhocaoglu@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/384/analiz/1.htm), [web.archive.org (arşiv bağlantısı)](http://web.archive.org/web/20020427013027/http://www.aksiyon.com.tr:80/2002/384/analiz/1.htm)
