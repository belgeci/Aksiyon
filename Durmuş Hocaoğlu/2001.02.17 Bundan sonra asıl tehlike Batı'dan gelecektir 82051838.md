# Bundan sonra asıl tehlike Batı’dan gelecektir

*Durmuş Hocaoğlu 2001.02.17*

<div>
 <img border="0" src="/web/20020111230901im_/http://www.aksiyon.com.tr/yazar/durmushocaoglu.jpg"/>
 <p class="spot">
  "Batı ve hassaten Avrupa, Türkiye'ye tahsîs etmiş bulunduğu "vazgeçilemeyecek müttefik, kahraman bekçi kadrosu"nu iptal etmek üzeredir. Bu Yeni—Dünya konjonktüründe, Türkiye, Batı'nın müttefîki değil, rakîbi, hattâ hasmı olacaktır."
 </p>
 <p class="metin">
 </p>
 <p class="metin">
  1909 yılında çok kaba bir zorbalıkla ve boyunu aşan büyük iddialarla ele geçirdiği iktidârı mutlak ve kanlı bir despotizme dönüştüren İttihad ve Terakkî cuntasının meş'ûm ve mel'ûn saltanâtında bir yangın yerine döndürülen ve elindeki son topraklarını kaybetme noktasına getirilen Türkiye, bütün varını—yoğunu ortaya koyarak giriştiği ve 1922 senesinde elde edilebilecek en büyük kazanımla hitâma erdirdiği son büyük harbi olan İstiklâl Harbi ve akabinde tesis edilen Türkiye Cumhuriyeti ile çok ciddî ve çok köklü bir tahavvüle marûz kalmış bir yeni yapılanma azretmektedir: Türkiye, artık kat'î bir sûrette ve çok trajik olarak, Büyük Devlet olmaktan sâkıt olmuş, küçülmüş, sıradanlık derekesine tenzîl etmiş, bir bölge devleti olmuştur. Bu, en az üç asır dünyanın birinci gücü olan, daha sonra da yıkılıncaya dek kesintisiz olarak "büyük devlet" statüsünü devam ettiren Türkiye için hazîn bir âkıbettir. Gerek güç olarak ve gerekse de fizikî olarak küçülme, Edirne ile Kars arasına sıkışma, kafaların küçülmesine, zihinlerin daralmasına, ufukların sığlaşmasına da sebebiyet vermiştir: Türkiye sâdece küçülmemiş ve fakat daha kötüsünü yapmış, küçülmeyi zihninde meşrûlaştırmıştır. Nitekim, Türkiye, o tarihten sonra, hiçbir zaman "büyük" düşünemeyen, büyük bir ufku olmayan, büyük projeleri olmayan bir ülke olmuş, sıradanlaşmış, sığlaşmış, basitleşmiştir.
 </p>
 <p class="metin">
  ***
 </p>
 <p class="metin">
  Nasıl ki asıl kölelik ruhlarda ise, "ruhlarda içselleştirilmiş kölelik" ise, asıl küçüklük de ruhlardadır; asıl küçüklük, "ruhlarda içselleştirilmiş küçüklük"tür.
 </p>
 <p class="metin">
  ***
 </p>
 <p class="metin">
  İşte, mevzû—u bahs işbu "ruhlarda içselleştirilmiş küçüklük"ün sayılamayacak kadar mebzûl miktardaki çok bâriz göstergelerinden birisi de, o zamandan beri tâkip edilen hâricî siyâset doktrinidir. Acı, ama gerçek: Türkiye'nin hâricî siyâset doktrini, sâdece bir "küçük ülke"nin değil, "küçülmeyi içine sindirmiş bir ülke"nin doktrinidir ve bu keyfiyet maalesef el'ân dahi devam etmektedir.
 </p>
 <p class="metin">
  Nitekim, tamâmen ve çok kötü bir şekilde senelerden beri, kendi içine kapaklanan ve basit ve sığ rejim tartışmalarından başını kaldıramayan, kendi—kendisini adetâ Dünya'dan tecrit eden Türkiye, çok mühim, tarih çapında mühim, ileride felâketi olabilecek değişmeleri gözden kaçırıyor.
 </p>
 <p class="metin">
  Konunun özü çok muhtasaran şundan ibârettir:
 </p>
 <p class="metin">
  Türkiye, bidâyetinden îtibâren, tazammun ve şumûlünü idrâk etme ferâset ve basîretini göstermekten kelimenin tam mânâsıyla âciz kaldığı ve tamâmiyle sathî olarak değerlendirdiği "Batı" olgusunu ve "batılılaşma" problemini algılayışını, git—gide ivmelenen ve ıslah olma kaabiliyetini kaybetme noktasına doğru sürüklenen bir psikolojik bozukluk, bitr mania şekline dönüştümüştür. Uzun zamanlardan beri derin ve büyük düşünmeye muvaffak olamayan, bu husustaki bütün mekanizmaları meflûç hâle gelen Türkiye, kendi gücü ile ayakta durabilmeyi tahayyül dahi edememiş ve bütün varlığını ve bekaasını dünya dengelerine ve bu dengede teessüs etmiş bulunan Batı Bloku'na bağlamıştır. Filhakîka, ısrarla ve sorgulanmadan tâkip edilen ve ezelî—ebedî bir hakîkatmişçesine değişmez hâle getirilen devlet politikası, dünya konjonktürünün hediye ettiği bu dengeler olmuştur. Bu denge döneminin ilk periyodu olan 1922'den İkinci Büyük Harb'e kadar geçen müddet zarfında, gerek Avrupa'nın ve gerekse de Rusya'nın kendi iç problemleri ile uğraşması, Türkiye üzerinde bir hâricî tazyik oluşmasını önlemiş; ikinci periyodunda ise, İkinci Harp'ten sonra, büyük bir güç olarak ortaya çıkan Sovyetler Birliği'nin bütün dünyayı, fakat umûmen Batı dünyasını ve husûsen de en dehşetengîz bir sûrette Avrupa'yı tehdit etmesi, yeni bir konjonktür hâsıl etmiştir.
 </p>
 <p class="metin">
  Tam bir dehşet dengesi olan bu yeni konjonktür, Dünya'nın iki kutuplu bir hâle dönüşmesinden kaynaklanmış olup, nefes alışı dahi cihânı titretmeye kâfî gelen Sovyet askerî gücünün yönelmiş olduğu yayılma siyâseti karşısında korkudan birbirine kenetlenen Liberal—Kapitalist Batı'nın menfâatlerinin Türkiye ile çakışması gibi bir netîce hâsıl etmiştir. Şüphesiz bu menfâat çakışması veya örtüşmesi Türkiye'yi Rus tehdîdine karşı koruma şemsiyesi altına alması bakımından hayırhah netîceler hâsıl etmiştir; ancak, Batı'ya temin ettiği hayırlar da ondan aşağı değildir, hattâ belki daha bile fazladır. Esâsen, üç almadan bir vermeyen Batı'nın, elbette böyle büyük menfâatleri olmasaydı bizim suratımıza bile bakmayacağı bilbedâhe anlaşılmalıdır. Nitekim, bu sâikledir ki, artık Batı'nın ve bilhassa onaltı asırdır aramıza kan girmiş bulunan ve o vakitten beri dinmez bir adâvet ile karşılıklı vuruştuğumuz Avrupa'nın indinde Türkiye, vazgeçilemeyecek bir müttefik, Batı'nın ve hassaten Avrupa'nın doğudaki serhaddinin kahraman bekçisi olmuştur.
 </p>
 <p class="metin">
  İşte, Türkiye'nin en vahîm hatâsı da bu olmuştur; bu konjonktürel vazıyetin konjonktürel değil müstakarr ve ebedî olduğunu zannetmek, daha doğrusu "vehmetmek". Nitekim, zaman—zaman Batı'dan herhangi bir beklenmedik – niçin beklenmedik olsun; bu bile Akıl ile alâkadar; aklı olan beklemelidir– menfî tavır ile karşılaştığımızda şaşkalozca sorduğumuz "ama bu dostluğa sığar mı?" suâli de bu vehmin en âşikâr bir delîli değil midir?
 </p>
 <p class="metin">
  İşte şimdi Türkiye, Fransa'nın Biz'i adetâ – ne adetâsı; düpe—düz – muhâtab dahi almadan takındığı tavrı bu şekilde îzah etmeye çalışmakta ve meselenin kökünü kavrama konusundaki zekâ donukluğunu göstermektedir. Bu garip ülkenin, aydınının, siyâsetçisinin ve halkının ekseriyetinin fehm ve idrâk etmeye muktedir olamadığı husus şudur: Değişen şartlar, yeni bir dünya kurmaktadır ve bu Yeni Dünya'da Türkiye'nin Batı ile olan eski dostluğu sona ermek üzeredir; Batı ve hassaten Avrupa, Türkiye'ye tahsîs etmiş bulunduğu "vazgeçilemeyecek müttefik, kahraman bekçi kadrosu"nu iptal etmek üzeredir. Bu Yeni—Dünya konjonktüründe, Türkiye, Batı'nın müttefîki değil, rakîbi, hattâ hasmı olacaktır.
 </p>
 <p class="metin">
  Batı'ya ve hassaten Avrupa'ya dikkat: Bundan sonra asıl tehlike oradan gelecektir.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/324/analiz/1.htm), [web.archive.org (arşiv bağlantısı)](http://web.archive.org/web/20020111230901/http://www.aksiyon.com.tr:80/2001/324/analiz/1.htm)
