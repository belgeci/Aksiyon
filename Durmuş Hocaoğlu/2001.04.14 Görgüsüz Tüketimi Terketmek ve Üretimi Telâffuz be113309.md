# “Görgüsüz Tüketim”i Terketmek ve “Üretim”i Telâffuz

*Durmuş Hocaoğlu 2001.04.14*

<div>
 <img border="0" src="/web/20020215051205im_/http://www.aksiyon.com.tr/yazar/durmushocaoglu.jpg"/>
 <p class="baslik">
  Etmek
 </p>
 <p class="spot">
  "Ey Türk Milleti! Titre ve kendine dön!"; yâni, "Görgüsüz Tüketim"i terket ve "Üretim"e dön! Yoksa....
 </p>
 <p class="metin">
 </p>
 <p class="metin">
  Umarım hâtırlayan çıkar: Bundan kısa bir müddet önce, bu sayfada [Aksiyon'un 326 numaralı ve 3 mart 2001 tarihli sayısında], "Kriz ve Kritik" başlıklı yazımızda, hulâsaten, şâyet krizlerimizi kritik edebilir, böyle bir entellektüel kuvvet, kudret ve kaabiliyet sâhibi olduğumuzu bilfiil isbâta muktedîr olabilir isek, krizlerden çıkmanın yolunu bulabileceğimiz kanâatinde olduğumu ileri sürmüştüm. O yazının yayınlanmasının üzerinden takriben birbuçuk ay geçmiş bulunuyor; henüz birçok şey için vakit erken, hattâ bâzı bakımlardan çok erken; ancak, yine de az bir müddet sayılmaz ve az sayılmayacak bu müddet zarfında, ilerisi için ümitli olmama sebebiyet verebilecek bâzı müsbet gelişmeleri sezinlediğimi söyleyebilirim. Bu ümîdim bu safhada henüz çok zayıf; çok fazla ümidvâr olmanın ne kadar derin ve kırıcı inkisâr-ı hayâllere sebebiyet verdiğini şu kadar yıllık ömründe bizzat yaşamış, bi't-tecrübe tâlim etmiş birisi olarak çok ihtiyatlı, adetâ yutkunarak konuşmak derecesinde ihtiyatlı davranarak şunları yüksek sesle düşünmekte olduğumu söyleyebilirim: Her atalar sözü gibi, "kul sıkışmadan Hızır yetişmez" vecîz kelâmında da bir hikmet olsa gerek. Nitekim, Kriz bizi sıkıştırdı ve şimdi Hızır'ın ayak seslerini duyar gibiyim.
 </p>
 <p class="metin">
  Nasıl mı? Birçok şey söyleyebilirim; ama bu sütündan dışarı taşmamak için sâdece birisi ile iktifâ edeceğim. Cumhuriyet tarihinin belki de en büyük krizi olan ve salt bir ekonomik kriz olmanın çok ötesinde kökleri, dalları bulunan bu "dev kriz", galiba ve inşâallah, bir nebze de olsa akılların başlara devşirilmesine yol açacak ki onu da "Görgüsüz Tüketim"in terki ve "Üretim"in telâffuzu olarak nitelendiriyorum.
 </p>
 <p class="metin">
  Efendiler; şahsî kanâatimce, Büyük Kriz'in en büyük ve başat sebeplerini şimdilik şöyle başlıklandırıyorum: Aklını kaybetmiş bir devlet yönetimi; PKK isyânının getirdiği ve 400 milyar dolara kadar değer biçilen doğrudan ve dolaylı ağır kayıp; son yirmi yılda, 500 milyar doları bulduğu ileri sürülen, kökeni siyâsî ahlâksızlığa dayanan, yolsuzlukta batırılan büyük servet; siyâsetçiyi kontrol edemeyecek kadar zayıf, örgütsüz ve birçok bakımlardan da mel'ûn ve habîs siyâsetçi ile bir nevi' bir "siyâsî rüşvet ve rant" mukavelesi imzalamış olan; ve, son onbeş yıl zarfında, Üretim'i, ancak ürettiği ölçüde tüketmeye hakkı olduğunu unutarak; iktisâdî gücünün çok üstünde, sosyal ve kültürel bir travma geçirmesine sebebiyet verecek derecede kesîf ve ağır ve çok görgüsüz, çok kaba, çok iptidâî, çok hovardaca bir tüketim batağına gırtlağına kadar gömülmüş, bulûğa ermemiş, virtüoziteden mahrum bir cemiyet!
 </p>
 <p class="metin">
  Bu memlekette, bu babda en büyük ve en affedilmez hatâ, en büyük vebâl ve en büyük suç, geleneklerine belirli bir bağlılığı olan ve bu gelenekten kaynaklanan kanâatkâr ve görgülü bir cemiyeti birdenbire, âni bir şok ile, çıldırmışçasına, aklını kaybetmişçesine, mîde bulandıran bir tüketim histerisinin ve maniasının içine atanlardadır.
 </p>
 <p class="metin">
  Türkiye'nin 1950 ilâ 1980 arasında yönetimini üstlenen iki büyük merkez-sağ siyâsî parti olan DP ve AP'nin ve hattâ - 100.000 tank îmâl etmek gibi - ne kadar uçuk ve kaçık projeleri olsa da MSP'nin en büyük ideali, "sınâîleşmiş bir Türkiye" yaratmaktı. Ne garip bir tecellîdir ki, adetâ delicesine bir tutkuya dönüşen bu idealin en büyük ismi ve ilk önderi olan Adnan Menderes bu idealist tutkusunun bedelini dar ağacında asılarak ödedi; 1965-71 arasında düşük enflasyon ve yüksek kalkınma hızı ile Türkiye'ye - Türkiye'nin şartları, imkânları ve vizyonu nisbetinde - adetâ bir Altın Çağ yaşatan AP'nin önü kışkırtılmış iç-savaş benzeri çatışmalar ve muhtıralarla kesildi. O tarihten 1980 darbesine kadar geçen müddet zarfında bu tutkunun tahakkuk imkânı git-gide azaldı; ama bir ideal olarak hiç kaybolmadı. Tâ ki, 1980 darbesine ve daha mühimi, ANAP iktidârına kadar!...
 </p>
 <p class="metin">
  Bu hususta ANAP'ın devri saâdeti tam mânâsıyla tâlihsiz bir dönüm noktası  olmuştur. Bu dönemde, Amerikalara giden sathî, sığ, derinliksiz ve entellektüel vizyondan mahrum "mühendis menşeli" siyâset erbâbı ve zihinleri iğfâl edilen piyasa malı naylon entellektüeller, sözde-aydın makulesi tarafından Türkiye'ye, Türk toplumunun zihniyet dünyasına bir zehir gibi şırınga edilen ve o zamandan beri cârî olan "kaba fikir" özetle şudur: Sanâyi saçma birşeydir; bütün dünyada Sanâyi Çağı kapanmakta, Bilgi Çağı başlamaktadır; gelişmiş ülkeler ellerindeki ağır sanâyi tesislerini sökmektedirler; esâsen Üretim kötü bir şeydir; aslolan Tüketim'dir. Ey, her şeyin en iyisine hiçbir bedel ödemeden lâyık olan güzel Vatandaş! Bu fânî dünyaya bir daha gelmeyeceksin; Üretmek gibi demode bir şey için kendini tüketme; Üretme'yi boş ver, Tüketme'ye bak! Üretim'e Ölüm! Yaşasın Tüketim!
 </p>
 <p class="metin">
  Bunun içindir ki, Fâiz denen pisliğe karşı zihniyet dünyasında kalın bir set mevcut olan bu millet, yediden-yetmişe, hacısı-hocası, dindarı-laiki dâhil, faiz şehvetine bulaştırıldı; öyle ki, "İslâmî" olduğu iddia edilen birçok kurum, "faiz" adını anmamak için habîs bir hîleye başvurup, birşeyin ismi değişince cisminin değişeceğini düşünen dejenere ve âdî bir nominalizm kurnazlığı ile "kâr payı" nâmı altında  düpe-düz faizcilik yaptı. Üretimsiz tüketim ahlâkımızı da bozdu; herşeyimizi çürüttü; hattâ son yirmi yıldaki siyâsî yozlaşmanın en büyük motivasyon kaynaklarından birisinin bu olduğunu dahi unutuyoruz!
 </p>
 <p class="metin">
  Etrafımıza şöyle bir bakalım; bu cemiyet insanı, histerik bir tüketim manyaklığının tam içerisinde bulunmuyor mu? Asgarî ücretle çalışan işçi kızların frapan kıyafetinden, Marlboro'dan aşağı sigara tellendirmeyen hamala, elinde cep telefonu taşıyan ve bu pahalı cihazla uzun-uzun muhâverelerde bulunan bacaksız lise talebelerine; nikâh dairesinden evine gittiğinde beyaz eşyadan mobilyaya kadar herşeyi hâzır ve nâzır isteyen dâmat ve gelinlere; birim alanından aldığı verimi elli seneden beri değişmediği hâlde hânesinde çağının îcâbı olan her türlü ıvır-zıvır alet-edevâta sahip bulunan köylülerimize kadar, hangimiz bu batağa batmadık? ... saysam bu sütünlara sığmaz. Ama; kısadan gidelim: Toplum olarak, haysitemizi rehin bırakarak elimizi açıp da Amerika'dan gelecek "sadaka"yı beklemenin hiçbir problemi çözemeyeceğini anlamak için bu kriz bize az bile! Bizim kafamızın taşlarla kırılması lâzım! Velev ki "Efendimiz"den Sadaka geldi, diyelim; ne farkedecek ki? Evvelâ "bir" veren" muhakkak "iki" alır; sâniyen yüz milyar dolar sadaka dahi gelse, bize bu kafayla, yüz gün bile dayanmaz!
 </p>
 <p class="metin">
  Öyleyse: "Ey Türk Milleti! Titre ve kendine dön!"; yâni, "Görgüsüz Tüketim"i terket ve "Üretim"e dön! Yoksa....
 </p>
 <p class="metin">
  Yâni, demek istiyorum ki: Ey sevgili Türk Halkı! Siyâsetçi kötü; âmennâ! Ama Biz de mâsûm değiliz; bu cinâyetin kanı hepimizin parmaklarında!
 </p>
 <p class="metin">
  ***
 </p>
 <p class="metin">
  Son günlerde çok cılız da olsa "üretim" diye bir ses kulaklarıma geliyor; acaba bu, Hızır'ın ayak sesi mi?
 </p>
 <br/>
 <center>
  <a class="anaorta" href="http://web.archive.org/web/20020215051205/mailto:dhocaoglu@yahoo.com    dhocaoglu@superonline.com">
   dhocaoglu@yahoo.com    dhocaoglu@superonline.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/332/analiz/1.htm), [web.archive.org (arşiv bağlantısı)](http://web.archive.org/web/20020215051205/http://www.aksiyon.com.tr:80/2001/332/analiz/1.htm)
