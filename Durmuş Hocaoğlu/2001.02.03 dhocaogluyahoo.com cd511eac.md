# dhocaoglu@yahoo.com

*Durmuş Hocaoğlu 2001.02.03*

<div>
 <img border="0" src="/web/20020429104249im_/http://www.aksiyon.com.tr/yazar/durmushocaoglu.jpg"/>
 <p class="baslik">
  dhocaoglu@superonline.com
 </p>
 <p class="spot">
  "Bütün bunlar, artık, Sovyetler'in çöküşünden sonra Batı dünyası için eski stratejik değeri büyük ölçüde kaybolan Türkiye'nin önüne Sevr'i koymanın geldiğine kanâat getiren Avrupa'nın çok detaylı olarak hazırladığı büyük bir planın sâdece bir kısmıdır."
 </p>
 <p class="metin">
 </p>
 <p class="metin">
  Hâtırlanacağı üzere, geçen eylül ayının sonlarına doğru, Ermeniler'in Türkler tarafından Soykırım'a tâbî tutulduğu şeklindeki kadîm Ermeni tezi, ABD Temsilciler Meclisi Alt Komitesi'nde kabul edilmiş, fakat bu tasarı, Temsilciler Meclisi Genel Kurulu'nda, Türkiye'yi destekleyen "devlet politikaları" sâyesinde şimdilik reddedilmişti. Lâkin, bu muvakkat zaferin, bir kere yerinden oynayan dominoları kontrol etmeye yetmeyeceği âşikârdı. Nitekim, aynı mevzû kısa bir süre önce Fransa tarafından daha radikal bir şekilde ele alınmış ve bu defa işbu mel'un Ermeni tezi kabul edilerek kaanunlaşmıştır ki şimdi bu kaanun, Türkiye'yi Fransa nezdinde Hitler Almanyası ile aynı konuma getirmektedir. Ancak, Fransa'nın bu tavrının yalnızca bir öncü dalga olduğunu ve asıl şok dalgalarının bundan sonra geleceğini anlamamız lâzımdır: İş kontrolden çıkmış bulunmaktadır. Yetmiş milyonluk bir ülkeyi aşağılamak ve karşısına almak konusunda gayet rahat ve fütursuzca davranan Fransa'nın bu kaba ve meydan okuyucu tavrı sâdece ve tek başına Fransa'ya münhasır addedilmemelidir; bunu pek yakında hep birlikte göreceğiz. Nitekim ilk şok dalgasının işâreti çok net bir şekilde İngiltere tarafından verilmiştir.
 </p>
 <p class="metin">
  ***
 </p>
 <p class="metin">
  İlk olarak şunu açık bir yüreklilik ile kabul etmeliyiz: Türkiye, Fransa'nın şahsında Avrupa ve Avrupa Birliği nezdindeki yerini, ağırlığını, değerini ve îtibârını bir kere daha görmüş oldu. Hayırlı olsun!
 </p>
 <p class="metin">
  İkinci olarak da şu genel—geçerli prensibi artık iyice zihnimize kazımalıyız: Başımıza gelen her ne olursa olsun, kendi eserimizdir! Bâri, bu noktadan îtibâren, "Geç anladım taşın sert olduğunu, su insanı boğar, ateş yakarmış" diyen şâir gibi, geç de olsa, aklımızı başımıza toplayalım ve Eşya'nın kaanunlarının hükmünü icrâ edeceğini artık anlayalım.
 </p>
 <p class="metin">
  Fakat, açık konuşmak gerekirse, bu hususta ümitli olmak için hiçbir  sebep göremiyorum. Nitekim, Türkiye'nin içinde bulunduğu en vahîm durum, hâlâ meselelerini "kavrayabilme" konusunda göstermiş olduğu kronik başarısızlıktır! Birçok kereler yazmış olduğum şeyi mükerreren yazmakta bir beis görmüyorum: Bu topraklar Akıl'ın kovulduğu bir ülkedir; bu sebeple de en büyük problemimiz, "anlama" problemi olmaktadır; üzerine basa—basa söylemeliyim ki, bu ülkede çok ciddî mânâda kronikleşmiş bir anlama krizi yaşanmaktadır. Öyle ki, Türkiye, hükûmeti ile, iktidardaki ve muhâlefetteki siyâsetçisi ile, aydını ile, kara sevdalısı olduğu ve her fırsatta aptallık derekesinde bir saflıkla îlân—ı aşk ettiği "dost" Batı'nın bu tavrını hâ1â tahlîl ve tefehhüm edememenin şaşkınlığı içerisinde bulunmaktadır. Ağızlar bir karış açık, gözler şaşkalozca büyümüş ve karma—karışık zihinlerde şu sual: "Neden böyle yaptılar; halbuki dost idik."
 </p>
 <p class="metin">
  Lûtfen dikkat buyrulsun: Bizzat Başbakan, bu karar tasarısı hakkında lehimizde şefâatçi olması için Fransa cumhurbaşkanı Chirac'a mürâcaat ediyor; netîce sıfır: Adam cevap dahi vermeye tenezzül etmiyor! Beyler! Artık bu istiskallerin, bu hakaretlerin neye delâlet ettiğini şimdi anlayamazsak ne zaman anlayacağız? Bir ülke, yetmiş milyonluk bir başka ülkeyi son derece küstah bir biçimde aşağılamak ve karşısına almak konusunda gayet rahat, gayet fütursuzca bir kabalık ve kabadayılık sergiliyor ve buna karşılık, bütün şerefi ve gururu çiğnenen ülkenin yaptığı, kendisine havlayan azgın bir köpeğe karşı pısırık bir kedi sızlanmasından daha fazla bir şiddet, değer ve müessiriyet taşımıyor!
 </p>
 <p class="metin">
  ***
 </p>
 <p class="metin">
  Evet: Fransa'nın kararlı azgınlığına ve saldırganlığına mukaabil Türkiye ne yapacağını bilememenin şaşkınlığı içerisinde. Filhakîka, maalesef ve maatteessüf, bu vesîleyle bir kere daha gören gözlerce görülmüş oldu ki, Türk Devleti'nin, Şanlı Hükûmet'in ve medâr—ı iftihârımız, yüce demokrasimizin vazgeçilemez unsurları olan bilumum siyâsî partilerin bu konuda elle tutulur, ciddî herhangi bir projesi ve fikri yoktur ve dahi, olacağına dâir en küçük bir ümit ihtimâli de bulunmamaktadır. Hükûmet'inki de dâhil, gösterilen bütün tepkiler yetersiz, zayıf, basit, çocukça, çoğu ciddiyetten uzak, tutarsız ve basîretsizlik  ile mâlûldür.
 </p>
 <p class="metin">
  Türkiye, maalesef ve maattessüf, içine kapaklandığı basit, sığ ve kötü ideolojik tartışmalardan; basit ve sığ menfâat çekişmelerinden; basit ve sığ rant kavgalarından örülü basit ve sığ bir dünyanın dışına çıkma kaabiliyetini bütünüyle kaybetmiş görünmektedir. Aşırı derecede kirlenmiş, Halk'tan kopmuş, bütünüyle içe, içerinin basit(leştirilmiş) dünyasına kilitlenmiş bulunan Siyâset'in gündeminde böyle ciddî meseleler yer almakta değildir. Yazıklar olsun bize!
 </p>
 <p class="metin">
  ***
 </p>
 <p class="metin">
  Bunun yanında dikkatleri çok şiddetli bir şekilde çekmesi ve üzerinde durulması îcap eden bir başka husus, Toplum'dan hemen—hemen hiçbir ciddî tepkinin gelmemekte olması; bu toplumun, artık hemen—hemen hiçbir millî meselede ilgi ve hassasiyet göstermemesidir. Bundan yirmibeş—otuz yıl kadar öncesine dek Kıbrıs gibi millî problem alanlarında fevkalâde yüksek duyarlığa sâhip olan ve bunu da coşkulu tepkilerle ortaya koyan Türk toplumunda bu hassasiyet kaybı nedendir diye ciddî bir araştırma yapılmış mıdır? Acaba bu tepkisizlik ve duyarsızlık bir yozlaşma, bir çürüme midir; yoksa, Batı'ya karşı duyulan eziklik duygusundan ileri gelen bir teslimiyet mi; veya, kendisine duyulan aşırı bir güven mi? Yoksa, Türkiye'de kozmopolitizm bu derece mi yaygınlaştı? Ya da, dışarıya karşı pısırık kedi gibi duranların içeride kendisine karşı kaplan kesilmesinin yarattığı tepki mi?
 </p>
 <p class="metin">
  ***
 </p>
 <p class="metin">
  Her ne olursa olsun, ortada reddi mümkün olmayan bir hakîkat var: Bütün bunlar, artık, Sovyetler'in çöküşünden sonra Batı dünyası için eski stratejik değeri büyük ölçüde kaybolan Türkiye'nin önüne Sevr'i koymanın geldiğine kanâat getiren Avrupa'nın çok detaylı olarak hazırladığı büyük bir planın sâdece bir kısmıdır.
 </p>
 <p class="metin">
  ***
 </p>
 <p class="metin">
  Bence bundan böyle Türkiye için asıl tehlike ve tehdit, Kuzey'den değil Batı'dan gelecektir. Hesapları yeniden gözden geçirmenin zamanıdır.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/322/analiz/1.htm), [web.archive.org (arşiv bağlantısı)](http://web.archive.org/web/20020429104249/http://www.aksiyon.com.tr:80/2001/322/analiz/1.htm)
