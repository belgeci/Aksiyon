# Kriz ve Kritik

*Durmuş Hocaoğlu 2001.03.03*

<div>
 <img border="0" src="/web/20020222191333im_/http://www.aksiyon.com.tr/yazar/durmushocaoglu.jpg"/>
 <p class="spot">
  "Ben bu krizlerin kendisinden değil, sistematiğinden korkuyorum;  yoksa herkes biliyor ki, bu kriz, zâten gelecekti ve yine herkes biliyor ki, Kriz'in bu şekli de, Bay Ecevit'in Kriz Mühendisliği danışmanlarının hârika bir başarısından başka birşey değildir"
 </p>
 <p class="metin">
 </p>
 <p class="metin">
  Büyük ekonomik kriz, dev bir meteorun Arz'a çarpmasının hâsıl ettiği yürüyen dalgaların önüne çıkan herşeyi tahrîb etmesi gibi, herşeyi alt—üst etti, herkesi derinden etkiledi. Zâten başı bir türlü belâlardan salâh bulmayan bu tâlihsiz ülke, yeni ve çok derin bir kriz, bir anlamda çok büyük bir Derin Darbe ile yeniden sarsılmış vazıyette. 17 Ağustos 1997 depreminin hepimizi jeoloji uzmanı yapması gibi bu ekonomik darbe de hepimizi ekonomi uzmanı yaptı.... Her yerde, her mahâlde, her ortamda ekonomi konuşuluyor; ama sâdece bu kadar değil: Ekonomik Kriz'in arka—planında bir de siyâsî kriz bulunduğu için, bütün Türk vatandaşları olarak aynı zamanda siyâset uzmanı olmuş bulunuyoruz. Bu gelişmeler, bir bakıma, belki de hayra alâmet olarak nitelendirilebilir: Bir cemiyetin bir varlık alanı olarak Arz ile alâkadar olup jeoloji ilmine avâmî seviyede de olsa merak ve alâka kesbetmesi ve dolayısıyla bilimsel düşünceyi birşekilde farkına varmadan zihniyet dünyasına yerleştirmesi, Bilimsel Adam olma yolunda bir mesâfe alabilmesi açısından nasıl mühimsenmesi gereken bir terakkî olarak görülebilirse; benzer şekilde, ekonomik ve siyâsî krizler vesîlesiyle, ister—istemez ekonomiye ve siyâsete yoğun bir alâka kesbetmesi de, ekonomik ve siyâsî düşünebilmeyi de birşekilde farkına varmadan zihniyet dünyasına yerleştirmeye, yâni Ekonomik İnsan ve Politik İnsan olabilme veya bu istikaamette muayyen bir mesâfe kat' etmeye muvaffak olabilmesi, de mühimsenmesi gereken bir terakkî addedilebilir.
 </p>
 <p class="metin">
  Bütün bunlar, yâni tek kelime ile, Modern İnsan yolunda atılmış adımlar demektir; eğer tahakkuk edebilirse.
 </p>
 <p class="metin">
  Dikkat edilmelidir ki, bâzan, ârızalı telefon cihazlarının darbe ve sadmeye mârûz kalmaları hâlinde çalışmaya başlamasına müşâbih olarak, milletlerin hayatlarında da kriz gibi, hattâ felâket gibi büyük darbelerin, sadmelerin ve travmaların dahi müsbet te'sirleri olabilmekte; büyük krizlerden büyük devrimler, devrimsel dönüşümler çıkabilmekte ve büyük kriz dönemlerinde birçok büyük felsefî, fikrî, ilmî, siyâsî, iktisâdî hamleler, atılımlar gerçekleştirilebilmektedir. Hattâ büyük ve radikal dönüşümlerin, devrimlerin hemen dâima büyük krizleri tâkiben zuhûr etmesinin tarihen sâbit olduğunun da üzerinde kemâl—i ciddiyetle durulmalıdır; derin hikmetli ve tarihî tecrübe mahsûlü olan "Kul sıkışmayınca Hızır yetişmez" atasözünün anlatmak istediği de bu olsa gerektir. Binâenaleyh, duâm ve ümîdim odur ki, Rabbim, Biz'e de böyle bir basîret ve ferâset ve bütün bunları tahakkuk ettirecek bir irâde nasîb eder.
 </p>
 <p class="metin">
  ***
 </p>
 <p class="metin">
  Evet; inşâallah ve bi—izni'llah—i taâlâ! Ama; Akıl'ın kovulmuş topraklardan böyle büyük hamleler beklemek konusunda ne derece hakkım olduğunu da pek kestiremiyorum.
 </p>
 <p class="metin">
  Bu son cümlemin, bütün ümîd beklentilerime muhâlif olduğu düşünülebilir; ama düşünülmemelidir; ben sâdece endîşelerimi dile getiriyorum ve en az üç asırlık tarihimizden edindiğim tecrübeden yola çıkarak, bir bakıma, mâziyi istikbâle ekstrapole ediyor ve bu hususta haddini mütecâviz mertebede ümitli olmayı felsefî bakımdan yanlış bulduğum gibi; psikolojik olarak da, aşırı bir güven duygusu yaratarak reflekslerimizi dumûra uğratmasından endîşe ediyorum.
 </p>
 <p class="metin">
  Nitekim; bu ülke, üç asırdan beri, krizden krize uğramış, darbe üstüne darbe almış olmasına, durmadan coğrâfî, iktisâdî v.b. bakımlardan kayıplar vererek küçülmesine; ve dahi, medenî ve kültürel bakımlardan da büyük ve derin çöküşler geçirmesine rağmen, bunların hiçbirisinden îcap eden netîce—i müessîreyi istihrâç ederek ciddî bir dönüşüm gerçekleştirememiştr.
 </p>
 <p class="metin">
  Ben nâçizin fikrince, her ülkede ekonomik krizler olur ve salt bunlardan dolayı da bir ülke batmaz; asıl kriz başka yerde aranmalıdır: Nasıl oluyor da, bir ülke, bir millet, bir devlet, en az üç asırdan beri durmadan kan kaybediyor ve nasıl oluyor da bu kadar belâlı bir coğrafyada hâlâ ayakta duruyor ve ve nasıl oluyor da hâlâ "kırk—elli sene sonrası"ndan bahsedebiliyor? Kafaların bu kadar kötü çalıştığı bir ülkenin acaba kırk—elli sene sonrası diye birşey olabilir mi; bunu bize kim taahhüd etmekte, ey yârenler? Niçin bu "krizler"den "kritik"ler çıkarmıyoruz da hep bugünkü krizleri bugüne âitmiş gibi algılamak basîretsizliğine saplanıp kalıyoruz! Niçin Osmanlı, "Sanâyi Devrimi"ni beceremedi, bir çağı göz göre—göre kaçırdı; niçin O'ndan bir ülke, bir devlet ve bir millet teslîm alan Cumhuriyet, o kadar abartılı iddialarına rağmen bu iddialarının altında ezildi de, aynı konuda aynı trajik başarısızlığa mahkûm oldu! Bence bunları düşünmeli, bunları konuşmalıyız; küçük bir ülkenin beyni çekmiş küçük ve küçüklüğü içine sindirmiş insancıkları olarak, hep küçük düşünüyoruz da meselâ, üretmeyi reddeden, "artık ağır sanâyi devri bitti" diyen câhil bir zihniyetin bizi bu hâllere mahkûm edeceğini hiç irdelemiyoruz; ve yine, bugün, küçük bir ülkenin beyni çekmiş küçük ve küçüklüğü içine sindirmiş insancıkları olarak, resmen îlân edilmemekle berâber –ki böyle bir bakanlığın kurulması cihetinde bâzı fikirlerin mevcûdiyetine dâir gayri resmî haberleri mutlaka işitmişsinizdir– fiilen bir "Düyûn—u Umûmiye"nin mevcut olduğunu ve Carlo Cottarelli'nin de gayri resmî, ama fiilî  "Cottarelli Paşa" olarak bu "Fiilî Düyûn—u Umûmiye"nin başında bulunduğunu ele almıyoruz. Bu gibi basitliklerin bizi götüreceği son durak, küçük bir ülkenin beyni çekmiş küçük ve küçüklüğü içine sindirmiş insancıkları olarak, ancak şudur: Biz adam olmayız; bâri birilerine yanaşalım da geçinelim.
 </p>
 <p class="metin">
  O zaman oturup hep berâber düşünelim: Avrupa Birliği'ne mi kapılanırsak daha iyi olur, Amerika Birleşik Devletleri'ne mi!
 </p>
 <p class="metin">
  ***
 </p>
 <p class="metin">
  Ben bu krizlerin kendisinden değil, sistematiğinden korkuyorum;  yoksa herkes biliyor ki, bu kriz, zâten gelecekti ve yine herkes biliyor ki, Kriz'in bu şekli de, Bay Ecevit'in Kriz Mühendisliği danışmanlarının hârika bir başarısından başka birşey değildir; nasıl desek: "Kriz gelmiş cihâne / bana kitap fırlattı bahâne"
 </p>
 <br/>
 <center>
  <a class="anaorta" href="http://web.archive.org/web/20020222191333/mailto:dhocaoglu@yahoo.com">
   dhocaoglu@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/326/analiz/1.htm), [web.archive.org (arşiv bağlantısı)](http://web.archive.org/web/20020222191333/http://www.aksiyon.com.tr:80/2001/326/analiz/1.htm)
