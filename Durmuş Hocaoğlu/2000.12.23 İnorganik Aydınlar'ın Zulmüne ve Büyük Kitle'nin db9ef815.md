# İnorganik Aydınlar’ın Zulmüne ve Büyük Kitle’nin

*Durmuş Hocaoğlu 2000.12.23*

<div>
 <img border="0" src="/web/20020325030642im_/http://www.aksiyon.com.tr/yazar/durmushocaoglu.jpg"/>
 <p class="baslik">
  Trajedisine dâir
 </p>
 <p class="spot">
  "...ne yazık ki, Bizim tabanımız köylü/taşralı ve ne yazık ki, Bizler de, her yerde sayısız denecek kadar çok örneğine şâhit olunduğu üzere, profesörlerinin dahi ekserisi "köylülük/taşralılık"tan sıyrılamamış olan bir intelijansiyayız."
 </p>
 <p class="metin">
 </p>
 <p class="metin">
  Bugün bu sütunda, söz ve kalem ustası, dostum, Sayın Ahmet Turan Alkan'ın geçen pazartesi (18 Aralık) Zaman'daki köşesinde te'lif etmiş olduğu "Cezaevi önünde iş tutan aydınlar" serlevhalı fıkrasındaki fikirlerine nâçizâne bir katkıda bulunmak istiyorum. Yazısına "Türkiye'de bir 'aydın vicdanı' yok" diye başlayan Alkan, F—tipi cezaevlerini protesto etmek kastıyla başlatılan ölüm oruçları münâsebetiyle eylemcilere destek vermek üzere orta yere fırlayan Sol aydınların bu tavrını tahlîl ederken onların "kendi toplumundan yana tavır takınmakta âdeta ırsî bir beceriksizlikle mâlul olduklarını" belirttikten sonra iki temel vasıflarına dikkat çekmektedir: İlkin, "solcu—toplumcu" etiketlerine rağmen halk—karşıtı ve jakobendirler; ve (Şâyet iktidar kendilerinden yana ise — D.H) iktidar işbirlikçisi olabilmektedirler; ikincileyin, bu ülkede çok daha ağır ve gerçekten gerçek birçok adâletsizlikler olurken bu babda böyle bir tavır koymamaktadırlar. Sayın Alkan'ın koymadığı ismi ben vaz' edeyim: Birincisi tipik bir Jakobenizm'dir ikincisi ise bir Oportünizm.
 </p>
 <p class="metin">
  Azîz dostumun fikirlerine bütün kalbimle katılıyorum; bizim "Sol Aydın" taîfesinin ekseriyet îtibâriyle karakteristik vasfı, budur işte: "Millet'e muhâlefet!" Evet dostlar: Herşeye rağmen, küllî bir ağır hükümde bulunarak haksızlık etmemek içün içlerinde bulunan şâyân—ı îtibâr muhterem zevâtı hâriç tutarak ekseriyet îtibâriyle demeyi tercîh ettiğim Sol intelijansiya, budur: "Millet'e muhâlefet!". Ne var ki bu noktada saygıdeğer dostumdan bir nebze ayrılıyor ve bu vasfı Eşyâ'nın Tabiatı muktezâsından addediyorum. Böyle bir telâkkî kalbimi rahatlatıyor; zira, ortada şikâyete mahâl bir keyfiyet kalmıyor. Vâkıa, hiçbir şikâyetim yok değil; ama bu, "Geç anladım taşın sert olduğunu; su insanı boğar, ateş yakarmış" diyen şâirin hikâyetinin, tabiatlarının îcâbını îfâ eden Su'ya ve Ateş'e değil, kendisine müteveccîh olması gibi, kendime müteveccîh.
 </p>
 <p class="metin">
  Fikr—i nâçizâneme nazaran, mâdem ki bu vâkıa Eşyâ'nın tabiatı gereğidir; o halde, onların değişmelerini beklemek de doğru olmayacaktır. Zira, Tabiat, her hâl ve kârda hükmünü icrâ eder.  Bu kronik muhâlefet niçin Eşyâ'nın tabiatı îcâbıdır denirse, derim ki; "Türk Aydını" denince hemen ilk akla gelen ve alel—ekser vâkî olduğu üzere el—yevm dahi görüntü olarak O'nu temsîl eden bu intelijansiyanın, bir "millet—muhâlefeti harekâtı" olan Batılılaş(tırıl)manın mahsûlü olmasından, bu dünyaya normal, tabiî, sıhhatli şartlarda değil de "forseps" ile teşrîf buyurmasındandır. Bu yüzdendir ki bendeniz onların Millet ile organik bağları olmayan, yâni inorganik bir intelijansiya olduğunu düşünüyorum ve Deniz Gürsel'den aldığım terimle onlara "İnorganik İntelijansiya" diyorum.
 </p>
 <p class="metin">
  İmdi; şâyet, anormal bir olgunun nasıl olur da Eşyâ'nın kaanunlarına muvâfık olmak gibi normal olgular için cârî bir hüküm altına konduğu sorulacak olursa, Kant'ın "bozuk saat" metaforundan mülhem olarak derim ki, sıhhatsiz bir organizmanın bu kaanunlara riâyeti ile sıhhatlininkinin arasında zerre miktarınca fark yoktur.
 </p>
 <p class="metin">
  O halde, mükerreren: İnorganik İntelijansiya'nın değişmelerini beklemek, imkânsıza tâlip olmaktır; üstelik lüzum da yok! Böyle birşey, bana –lûtfen enâniyet demeyiniz– "merhamet talebinde bulunmak" gibi görünüyor; gönlüme girân geliyor, kalbimi sıkıyor. Hoşgörü veya Tolerans; evet, tamam, elbette! Lâkin, her ne olursa olsun ve kim ne derse desin, bu noktada –kavga çıkartmak gibi bir niyetle söylediğim sanılmasın– herşeyin de bir sınırı olmalı diye düşünüyor ve kahramanımız Temel gibi "o beni tanımıyorsa ben de onu tanımıyorum" diyorum!
 </p>
 <p class="metin">
  ... böyle diyorum ve buna binâen, o taîfeyi bir kalemde –zâten hiç yazılmamış oldukları– "defter—i uşşak"tan silip atıyorum ve şunu teklîf ediyorum: Biz çâreyi başka yerde arayalım ve kendimizi değiştirelim. Evet dostlar: Asıl problem burada! Biz, kendimizi değiştirir, ıslah eder ve kusurlarımızı telâfî ederek daha rafine bir hâle terfî edersek, meseleyi kısm—ı âzâmı îtibâriyle halletmiş oluruz.
 </p>
 <p class="metin">
  ***
 </p>
 <p class="metin">
  Denebilir ki "problem nedir?"
 </p>
 <p class="metin">
  Bence problem, Sağ'ın, daha geniş ve kuşatıcı ifâdesiyle "Muhâfazakâr Kitle"nin, benim "Omurga" –bu vatanın omurgası–  olarak isimlendirdiğim Büyük Kitle'nin kendisinden gelmektedir ki o da bir tek cümle ile şudur: Yetmezlik; Muhafazakâr Kitle'nin yetmezliği!
 </p>
 <p class="metin">
  Biz yeterli olsaydık –artık bu noktadan îtibâren "Biz" dememi kimse yadırgamamalı– bu hallere ve bu yakınmalara hiç hâcet kalmayacaktı.
 </p>
 <p class="metin">
  Lûtfen dikkat: Türkiye'de hemen—hemen tüm gündem maddeleri Sol tarafından vaz' edilir ve Sağ da, kalkmakta olan bir trenin arkasından elinde bavuluyla tık nefes koşuşan te'hirli bir yaşlı yolcu gibi, alı—al, moru—mor bir vaziyette, koşuşturarak gündem trenini yakalamaya çalışır. Buna komedi mi diyelim, dram mı, trajedi mi; yoksa lisân—ı avâmî ile düpe—düz "rezâlet" mi diyelim; ne dersek diyelim, Biz'lerin hâl ve keyfi bundan ibârettir.
 </p>
 <p class="metin">
  ***
 </p>
 <p class="metin">
  İmdi: Bu büyük problemi de, birbiriyle bağlantılı olan iki alt başlığa ayırmaktayım:
 </p>
 <p class="metin">
  Bir: Muhafazakâr İntelijansiya, kısm—ı âzâmı îtibâriyle, bir intelijansiya olmanın îcâb ettirdiği standartların gerisindedir. Burada "standart"tan kastım, elbette dünya standartları değil, olamaz da; bu, ülkem için çok ağır bir teklîf demek olur. Benim kastım, daha mütevâzı: "Türkiye Standartları".
 </p>
 <p class="metin">
  İki: Muhafazakâr İntelijansiya'nın sosyal tabanı olan Muhâfazakâr Kitle, bir "intelijansiya"yı yaratmaya ve yaşatmaya muktedir değildir; çünkü, ağırlıklı olarak Köylü / Taşralı niteliktedir ve bu da ciddî bir intelijansiya için bir ayak bağı, bir prangadır.
 </p>
 <p class="metin">
  Evet, dostlar; ne yazık ki, Bizim tabanımız köylü/taşralı ve ne yazık ki, Bizler de, her yerde sayısız denecek kadar çok örneğine şâhit olunduğu üzere, profesörlerinin dahi ekserisi "köylülük/taşralılık"tan sıyrılamamış olan bir intelijansiyayız.
 </p>
 <p class="metin">
  Büyük Kitle'nin Gasset'nin "mass man" dediği seviyeden yukarıya terfî etmesi lâzım.... İşimiz çok zor; zor ki hem de nasıl.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/316/analiz/1.htm), [web.archive.org (arşiv bağlantısı)](http://web.archive.org/web/20020325030642/http://www.aksiyon.com.tr:80/2000/316/analiz/1.htm)
