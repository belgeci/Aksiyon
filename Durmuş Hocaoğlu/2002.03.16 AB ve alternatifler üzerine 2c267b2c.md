# AB ve alternatifler üzerine

*Durmuş Hocaoğlu 2002.03.16*

<div>
 <img border="0" src="/web/20020407172413im_/http://www.aksiyon.com.tr/yazar/durmushocaoglu.jpg"/>
 <p class="spot">
  "AB Lobisi kasıtlı yanlış bilgi üzerine dayandırdığı ve suç teşkîl eden ahlâksızca bir propaganda ile gerçekleri        ters-yüz etmeye çalışarak, Türkiye'nin AB dışında kalması ile savunmasız kalacağını ileri sürmek sûretiyle AB—karşıtlığını mahkûm etmeye çalışmaktadır; hâlbuki, asıl konu, böyle bir emperyal ve emperyalist güce karşı Türkiye'nin nasıl korunacağıdır."
 </p>
 <p class="metin">
 </p>
 <p class="metin">
  Araya her ne girerse girsin, Avrupa Birliği konusu, Türkiye'nin gündeminden asla düşmüyor; öyle görünüyor ki asla düşmeyecek de. "Derim gülerim, oynaşım aklımdan çıkmaz" şeklindeki halk deyiminde çok yetkin bir biçimde ifâde edildiği gibi, AB'nin aklımızdan fikrimizden çıktığı gün yok; hemen—hemen her gün doğrudan ya da dolaylı olarak, konumuz AB. AB de AB! AB ile yatıyoruz, AB ile kalkıyoruz; Bütün yolların Roma'ya çıkması gibi bütün konular AB'ye çıkıyor, başka hiçbir konumuz yok; olsa bile bir yolunu bulup mutlak sûrette "oynaşımız" ile ilişkilendiriyoruz. Demokrasi mi? AB'ye girmiş bir Türkiye'de Demokrasi diye bir problem mi olur? İnsan Hakları mı? AB'ye girmiş bir Türkiye'de bir daha hak ihlâlleri mi olur? Ekonomik kriz mi? AB'ye girmiş bir Türkiye'de Kirz mi olur birâder; gelsin paralar!  Eğitim mi? AB'ye girmiş bir Türkiye'de herkesin istediği eğitimi almasına kim mâni' olabilir? Başörtüsü mü? AB'ye girmiş bir Türkiye'de kimler başörtülü gencecik kızlarımızın kollarına kelepçe vurmaya cür'et edebilir? Hattâ: Arabamız kasise mi girdi? AB'ye girmiş bir Türkiye'de arabalar kasise giremez!... Şîa'nın "Kerbelâ" sloganı gibi: Her yer AB, her gün AB! Herşeyde AB. Fazladan olarak: Herşey AB! AB, özgürlükler ülkesi; AB tarihin sonu; AB insanlığın finali ve ulaşabileceği son nokta; AB, bütün Türk tarihinin yönelmiş olduğu hedef; AB Atatürk'ün vasıyeti.
 </p>
 <p class="metin">
  Artık iyiden iyiye önünü boş gören ve bütün rakîplerini sindirdiğine kanâat getirmeye başlayan AB Lobisi, saldırganlığını handiyse yeni bir tür "irticâ" kavramı îcad etmeye kadar vardırmak üzere. Bu gidişle, pek yakında "AB karşıtları Türk ulusunun en büyük düşmanıdır; her görüldüğü yerde ezilmelidir" diye vur emri bile çıkartılabilir. Çünkü, mükerreren: AB "herşey"; çünkü iyi, güzel ve doğru olarak akla gelen ve gelebilecek ne varsa AB o! Binânenaleyh, AB'ye karşı çıkmak, iyi, güzel ve doğru olarak akla gelen ve gelebilecek ne varsa hepsine birden karşı çıkmaktır.
 </p>
 <p class="metin">
  ... ve binâenaleyh, AB alternatifsiz! Tabiî ki öyle: İyi, güzel ve doğru olarak akla gelen ve gelebilecek ne varsa bilâ noksan, şahsında cem' etmiş olan birşeyin alternatifi olabilir mi?
 </p>
 <p class="metin">
  Ancak, AB'nin ayak sesleri yaklaştıkça, içine gireceğimiz cehennemin alevleri yüzlerimizi yalamaya başlayınca, işin vahâmetinin nerelere doğru uzandığı da kendisini daha bir âyân—beyân ortaya koymakta. Karen Fogg'un, cürm—ü meşhud hâlde yakalanmasına rağmen, Türkiye'de bir sömürge müfettişi gibi rahat ve fütursuz davranmasından, AB Parlamentosu'nun "Ermeni Soykırımı"nı tanımamız yönündeki küstah ve kaba tavrına, PKK'nın baş tâcı edilmesine varıncaya kadar binlerce örnek....
 </p>
 <p class="metin">
  ***
 </p>
 <p class="metin">
  AB gerçekten alternatifsiz mi? Daha doğrusu şöyle soralım: AB ne ki, alternatifi de ne ola?
 </p>
 <p class="metin">
  Bu suâli ele almadan önce, hemen belirtmek gerekir ki, Türkiye'de AB tartışmalarının çok bâriz iki kötü özelliği bulunmaktadır: Birincisi, bu tartışmaların ezici çoğunluğunun, az bir istisnâ ile,  inanılmaz bir cehâlet ortamında yürütülmekte olması ve ikincisi de Türkiye'de Türklerin Türklere anlattığı AB ile Avrupalıların anlattığı AB'nin neredeyse birbiriyle alâkasızlığıdır. Gerçekten de AB konusunda değil "sokaktaki adam", fakat akıl—dâne geçinenlerin bile ekseriyeti, bu en hayâtî mevzûda çok kıvamlı bir bilgisizlik bataklığına gırtlağına kadar batmış bulunuyor; "fikir" diye tedâvüle sürülen emtianın ekseriyeti, beş para etmez abur—cubur şeylerden ibâret ve gerçekten de "Gerçek Avrupalılar"ın anlattığı Gerçek Avrupa Birliği, Türkiye'de Türklerin Türklere anlattığı Sanal Avrupa Birliği'nden çok farklı bir şey.
 </p>
 <p class="metin">
  Dehşetli bir yalan ve beyin yıkama makinasına dönüşmüş bulunan ve AB ile akçalı bağlantıları olduğu da tavırlarından dökülen AB Lobisi'nin biteviye yaptığı propagandaların, yana—yakıla anlattığı kurt masallarının aksine, "Gerçek Avrupalılar"ın anlattığı Gerçek Avrupa Birliği, çok kısaca şundan ibârettir: Avrupa Birliği, ekonomik bir birlik değil, siyâsî bir birlik olup, hedefi, "Amerikalılık" modelli bir "Avrupalılık" bilinci üzerine yükselecek olan bir "Avrupalı Milleti" ve Amerika Birleşik Devletleri modelli bir "Avrupa Birleşik Devletleri" inşâ etmektir. Avrupa Birliği'ne girmek isteyen her devlet, ulus—devletleşme sürecinde feodalitelerin ulus—devletler potasında eriyerek silinmesi gibi bu yeni, "supra—nasyonal devlet"in potasında eriyerek silineceğini bilmektedir. İşte, Türkiye'de oynanan büyük oyunların, söylenen büyük yalanların gizlemeye çalıştığı şey, bu taş gibi sert gerçekliktir: Avrupa Birliği'ne girecek olan bir Türkiye, kendi—kendisini fesh edecek, bir devlet ve millet olarak varlığını sona erdirecek olan bir süreci de başlatmış olacaktır.
 </p>
 <p class="metin">
  Beri yandan Avrupa Birliği'nin dışında kalmış olan bir Türkiye de istikbâlinden asla emîn ve hürriyet ve istiklâli de asla ve kat'a emniyet altında olamayacaktır. Çünkü, 7.500.000 kilometre kare yüzölçümü, 600 milyona yaklaşan nüfûsu (ABD'nin iki katı), 10 trilyon dolar civârındaki gayri sâfî hâsılası (ABD'nin %20 civârında fazlası) ve iki—üç milyon civarında olacak ordusu ile Amerika Birleşik Devletleri'ni de geride bırakarak  dünyanın en büyük süper gücü olacak olan Avrupa Birleşik Devletleri, Türkiye üzerinde, Soğuk—Savaş Dönemi Rusyası'nın oluşturduğundan çok daha büyük bir tehdit ve baskı oluşturacaktır.
 </p>
 <p class="metin">
  AB Lobisi kasıtlı yanlış bilgi üzerine dayandırdığı ve suç teşkîl eden ahlâksızca bir propaganda ile gerçekleri ters—yüz etmeye çalışarak, Türkiye'nin AB dışında kalması ile savunmasız kalacağını ileri sürmek sûretiyle AB—karşıtlığını mahkûm etmeye çalışmaktadır; hâlbuki, asıl konu, böyle bir emperyal ve emperyalist güce karşı Türkiye'nin nasıl korunacağıdır.
 </p>
 <p class="metin">
  AB Lobisi yine büyük bir ahlâksızlık daha yaparak, bu milletin iyi, güzel, doğru olan hiçbirşeyi kendi gücü ve irâdesi ile elde edemeyeceğini üstü kapalı söylemekte; iyi, güzel ve doğru olanlara ancak AB'ye teslîm olmak ve varlığını O'nun potasında eritmek sûretiyle ulaşabileceği zehrini damardan vermekte; bir milletin kendisine olan bütün îtimâdını yok etmeye, rûhuna boyun eğdirmeye çalışmaktadır.
 </p>
 <p class="metin">
  Hâsılı; AB, Türkiye için tam bir açmaz, tam bir baş—belâsıdır; içine girdiği takdirde varlığı bitecek, girmediği takdirde de tehdîdi altında kalacaktır. Bundan dolayıdır ki, AB Türkiye için alternatifsiz olmak bir yana, bizi, bizzat kendisine alternatifler yaratmaya zorlamaktadır. Türkiye, hiç yoksa bile alternatifler yaratmaya mecburdur.
 </p>
 <p class="metin">
  "Avrasya Alternatifi" bunlardan sâdece birisidir; nasıl mı? Sayfa bitti; onu da bilâhare ele alalım.
 </p>
 <br/>
 <center>
  <a class="anaorta" href="http://web.archive.org/web/20020407172413/mailto:dhocaoglu@yahoo.com">
   dhocaoglu@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/380/analiz/1.htm), [web.archive.org (arşiv bağlantısı)](http://web.archive.org/web/20020407172413/http://www.aksiyon.com.tr:80/2002/380/analiz/1.htm)
