# Kurban Vesîlesi İle Bir Öz—Eleştiri Dâvetiyesi

*Durmuş Hocaoğlu 2001.03.17*

<div>
 <img border="0" src="/web/20020423064727im_/http://www.aksiyon.com.tr/yazar/durmushocaoglu.jpg"/>
 <p class="spot">
  "Mezbaha görüntüsü  deyip geçmemeliyiz;  hiç de hafifsenecek gibi değil: Kelimenin tam ve tekmil mânâsıyla medeniyet ve insâniyet nokta—i nazarından döküldüğümüzün resmidir.
 </p>
 <p class="metin">
 </p>
 <p class="metin">
  Her cemiyetin mükemmelleşmesindeki en büyük muharrik âmillerden birisi, hattâ birçok bakımdan da birincisi, hiç tartışmasız, "öz—eleştiri"dir. Öz—eleştiri, ya da frenkçesi ile oto—kritik; kişinin, toplumun, kendi—kendisini sîgaya çekmesi, kendisi ile hesaplaşması, kendi—kendisinin Molla Kaasım'ı olması demektir. Aksi, kendisini statikleştirmek, dondurmaktır ki, kendisini donduranları da tarih dondurmakta, tarihe gömmekte, kadük hâle getirmekte ve ezip geçmektedir.
 </p>
 <p class="metin">
  Pekâlâ; Biz böyle mi yapıyoruz? Hayır! Mutlaka hemen—hemen her musîbetimizi, her belâmızı fatura edecek bir "dış mihrâk" arıyoruz, yoksa îcad ediyoruz, sonra da kendimizi yuyup—yıkayarak ar—nâmus ter—temiz bir şekilde bir köşeye koyuyoruz. Yahû dostlar; nedir bu kendi—kendisine bu derece perestiş, nedir bu kendisinden bu mertebede emîn olmak? Hakîkaten, bizler bu kadar mübârek ve mâsum muyuz? Yoksa bu bir nevi' kendi—kendisini bir fetiş hâline getirme mi? Beri yandan; eleştiri yaptığımızda çok kötü yapıyoruz: İhlâs ile ve yapmak için değil, yıkmak ve karalamak için. Nasıl ki birincisinin sonucu kendisini takdîs etmek ise, ikincisinin sonucu da takbîh etmek olmakta ki bu da pek zelîl bir başka netîceye sebebiyet vermektedir: Biz adam olmayız, olamayız; o hâlde, Biz'e, Biz'i adam edecek bir efendi gerektir. Yâni: Nasıl ki birinci yanlışlık bir tekebbür ise, ikincisi de bir tenezzül.
 </p>
 <p class="metin">
  İmdi; bu ülkede, birçok şeyin kötü gittiği, hattâ bu kötülüklerin zaman—zaman çok ciddî ve çok tehlikeli bir biçimde bir çürüme, bir yozlaşma, bir çöküş şekline dahi dönüşebildiği bu topraklarda, hemen—hemen her hâdisenin bizim kendimizi sîgaya çekmek husûsunda bir fırsat olduğunu hiç idrâk etmiyoruz. Etmiyor ve aynı şartlar altında aynı sebeplerin aynı sonuçları hâsıl etmesi gibi, aynı mevzûlarda aynı hatâları işlemeye devam ediyoruz!
 </p>
 <p class="metin">
  Buyrunuz nitekim bir Kurban bayramı daha geçti; bütün Ümmet—i Muhammed'e hayırlı ve bütün kusurlarımıza rağmen İndallah'ta kabûle şâyân olsun. Buraya kadar tamam; ama neden bu bayramı bir fırsat, bir kutlu vesîle addedip de kendimizi karşımıza alıp şöyle silkelercesine bir sorgulamadık; neden? "Ne hususta?" diye suâl edilecek olursa, sormak isterim: Nedir hemen—hemen her Kurban bayramında yaşanan bu "mezbaha" görüntüleri? Şimdi emînim ki, bu cümleyi okuyanların bir kısmı hemen "sen de mi?" diyecektir! Bunu göze alıyorum; evet ben de! "Mezbaha görüntüsü" deyip geçmemeliyiz; hiç de hafifsenecek gibi değil: Kelimenin tam ve tekmil mânâsıyla medeniyet ve insâniyet nokta—i nazarından döküldüğümüzün resmidir.
 </p>
 <p class="metin">
  Bu manzaralar, şanlı medyamızda muhtelif şekillerde ve çok frapan tarzlarda ele alındı; fakat ezici çoğunluğu, fikrimce, ciddî bir eleştiri olarak kabul edilmenin dünyalar kadar uzağında, kanlı bağırsak görüntülerinden daha iğrenç komplekslerden kaynaklanan, ihlâssız, saldırgan, kışkırtıcı eleştirilerdi. Manşetlere bir dikkat: "Bu kafayla bizi Avrupa Birliği'ne almazlar"! Kendisine saygısı kalmamış, izzet, vekar, şeref ve haysiyetten izole edilmiş bu zelîl geri kafaya "senin de canın cehenneme, yaltaklandığın AB'nin de" diyorum ve inanınız o anda bütün damarlarıma yayılan tehevvürün tesiriyle, inadına ve sırf "muhâlefetün l'il küfr" sâikiyle tel'în ve takbîh ettiğim o sakîl manzaraları dahi müdâfaa edesim geliyor. Hayır! Bu, hakikî mânâda bir eleştiri değil; ama yine de içinde bir hakîkat bulunduğu muhakkak. Nasreddin Hoca'mızın meşhur ilkesini tersten söylecek olursak, Biz'de hiç mi kabahat yok? Var; var ki hem de nasıl. Boşuna denmemiştir, "konuşana değil, konuşturana bak" diye.
 </p>
 <p class="metin">
  Evet; bu saldırganlıklar eleştiri değil. Asıl eleştiri, iyi'yi, güzel'i, doğru'yu başkalarına yaranmak ve yaltaklanmak, âferin almak için değil; iyi, güzel ve doğru olduğu için isteyen ve sırf bu sebeple ona yönelen eleştiridir.
 </p>
 <p class="metin">
  İşte, meseleye bu zâviyeden bakıldığında, Kurban bayramlarında her defa tekrarlanan bu yakışıksız görüntülerin, bizim cehlimizin, geriliğimizin, pejmürdeliğimizin bir mahsûlünden başka birşey olmadığını düşünüyor ve; başkalarının gözüne şirin gözükmek gibi bir utanç kastıyla değil de, bizzat iyi, güzel ve doğru olmaması ve dahası, bizzat İslâm'ın esprisine, nezâhatine, nezâketine, zarâfetine, estetiğine, inceliğine muhâlefet etmesi hasebiyle takbîh ediyor ve sür'atle, içselleştirilerek telâfî edilmesi gerektiğini söylüyorum ve dahi, aksi hâlde, İslâm'ın bütün üstün niteliklerinden sıyrılmış olarak; ilkel bir "kan akıtma ve et yeme" şölenine münkalib olmuşçasına ayıplı bir manzara resmeden bu bayramların, tasarlanmış olan hedefin tam aksine bir netîceye, Rabbimize yaklaşmak yerine uzaklaşmaya vesîle olması gibi ciddî bir tehlike içerisinde bulunduğumuz kanâatini taşıyorum. Kesilen hayvanların kanlarının ve etlerinin hiçbir sûrette Allah'a ulaşmayacağı hâtırlanacak olursa, bu  gibi skandalların, bir inanan için gerçekten de ciddî bir tehlike olacağı şeklindeki bu fikrime bir îtiraz geleceğini tahayyül bile etmek istemiyorum.
 </p>
 <p class="metin">
  ***
 </p>
 <p class="metin">
  Bence bu konuda ve diğer her konuda, kendimizi eleştirmeliyiz; ihlâs ile, bilgi ile, bilinç ile. Eleştiriden korkmamalıyız; mükemmelleşmeye giden yolları en müessirâne bir sûrette keşfetmek bundan geçiyor. O zaman birgün, ama mutlaka ve muhakkak, bütün dünyayı kendimize nümûne—i timsâl olarak kabul ettireceğimiz bir seviyeye terfî edeceğimizden zerre miktarınca dahi şüphe duymuyorum.
 </p>
 <br/>
 <center>
  <a class="anaorta" href="http://web.archive.org/web/20020423064727/mailto:dhocaoglu@yahoo.com / dhocaoglu@superonline.com">
   dhocaoglu@yahoo.com / dhocaoglu@superonline.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/328/analiz/1.htm), [web.archive.org (arşiv bağlantısı)](http://web.archive.org/web/20020423064727/http://www.aksiyon.com.tr:80/2001/328/analiz/1.htm)
