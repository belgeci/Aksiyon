# AK Parti için asıl sınav başlıyor!

*İbrahim Karayeğen Bilinmeyen-tarih*

<div>
 <p>
  <font>
   Olağanüstü bir şey olmadığı takdirde Türkiye bu sabah yeni bir sayfa açmış olacak. 3 Kasım seçimlerinde aldığı desteği daha da genişleten AK Parti'yi bu süreçte daha zor bir sınav bekliyor. Bir buçuk yıldır tabanın isteği ile devletin endişeleri arasındaki dengeyi, gerginliğe mahal vermeden kurmayı başaran hükümet için mazeret üretme dönemi kapandı. Merkezi idareden sonra yerel yönetimlerden de sorumlu artık. Halkın büyük teveccühü karşısında 'şımarmama' sözü veren Başbakan Erdoğan hem içte hem de dışta daha çok sıkıştırılacak.
   <br/>
   <br/>
   Baş ağrıtacak konuların başında YÖK geliyor. Başbakan, meslek lisesi mezunlarının uğradığı haksızlığı düzelteceğini vaad etti ama uzlaşma sağlanmadan bunun gerçekleşmesi zor görünüyor. Silik muhalefetin boşluğunu devlet bürokrasisinin doldurma temayülü var. Defans yapacak kurumların başında yine cumhurbaşkanlığı gelecek. Yasama ve atama işlemlerinin Köşk'ten dönmesi sıradanlaşabilir.
   <br>
    <br>
     AK Parti'nin, önceliği dibe vurmuş ekonomiye vermesi doğru bir tercihti. Önceki hükümetten devraldığı ekonomik programı aynen uygulayan iktidar bunun semeresini gördü. Faiz ve enflasyon yıllar sonra düştü. Fakat makro göstergelerdeki iyileşme vatandaşın cebine yansımadı. İşsizlik hâlâ en temel problem.
     <br>
      <br>
       Bir de dış kıskaç var ki... ABD'nin Büyük Ortadoğu Proje'sinde Türkiye'ye önemli rol biçiliyor. Kuzey Irak, Kıbrıs ve Avrupa Birliği konularında kırılma yaşanacak. Teveccühün devamı yıl içinde cevabı verilecek bu kritik sorunlardaki performansa bağlı.
       <br>
        <br>
         Türkiye yine etrafı ateş çemberiyle çevrili. Balkanlar uzun bir aradan sonra suskunluğunu bozdu. İsral'in Şeyh Ahmed Yasin'i öldürmesi Ortadoğu'daki alevi körükledi. Kıbrıs'ta görüşmeler olanca hızıyla devam ediyor. Bu yüzden sayfalarımızın büyük kısmını dış haberlere ayırdık. Arkadaşlarımız, sınırlarımızın dışında olsa da bizim dışlayamayacağımız gelişmeleri sizin için değerlendirdi.
         <br/>
         <br/>
         Yeni dönemin hepimiz için hayırlı olması tek dileğimiz.
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1893 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11312), [web.archive.org (arşiv bağlantısı)](http://web.archive.org/web/20050127150119/http://www.aksiyon.com.tr:80/yazdir.php?id=11312)
