# Zengin evin fakir sahibi

*İbrahim Karayeğen Bilinmeyen-tarih*

<div>
 <font>
  <img border="0" height="1" src="/web/20031115200735im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20031115200735im_/http://www.aksiyon.com.tr/resim/40/52.jpg" vspace="5"/>
  </p>
 </font>
 <font class="content">
  Türkiye alternatif kaynak arayışında. Siyanürlü altın üretimi geçtiğimiz iki yılda yoğun biçimde tartışıldı. Bazı vakıfların karşı çıkışıyla engellense de devletin elindeki bilgiler katma değeri 300 milyar dolara varan bir zenginliğin üzerinde oturduğumuzu gözardı edemez. Konu yeniden Meclis gündeminde. Altın, insanoğlunun vazgeçemediği, böyle giderse de vazgeçmesi imkansız görülen çok değerli bir maden.
 </font>
 <p>
  <font class="content">
   Dünyada petrol yokken de o vardı; petrol bittikten sonra da olacak. Petrolün yerini başka bir değer alsa da, insanlık tahtındaki iktidarını sürdürecek. Ama altındaki gerçekleri bilmeden de, bu madene hükmetmek imkansız.
   <br/>
   Paranın hayatımıza girmesinden bu yana ekonominin temel argümanı olan altın bugünlerde gündemin ilk maddelerinden biri. Muhtemel Irak savaşının ayak seslerinin duyulmasından sonra daha çok değer kazandı ve altına yönelenler, dövize göre kazançlı çıktı.
   <br/>
   <br/>
   Türkiye’de, ekonomik krizlerin toplumu ablukaya aldığı son iki yılda altın üretimi yoğun olarak tartışıldı. Alternatif kaynak görülen siyanürle altın üretimi, bazı Alman vakıfları ve sivil toplum örgütlerinin karşı çıkışıyla ‘şimdilik’ sonuçsuz kalsa da bu dönemin de popüler konusu olmaya aday. Meclis’in yeni üyelerinden AKP Samsun Milletvekili Suat Kılıç, altın ve gümüş ile ilgili bütün gerçeklerin ortaya çıkarılması için kapsamlı bir soru önergesi hazırladı. Önergede Enerji Bakanı Hilmi Güler’in, rezervler ve çalışmalarda gelinen son durumla ilgili ayrıntılı bilgi vermesi isteniyor.
   <br/>
   <br/>
   Katma değeri 300 milyar dolar
   <br/>
   <br/>
   Bu arada, önceki hükümetin başbakanı Bülent Ecevit’e sunulan ‘altın brifingi’, bu konudaki kaynağın küçümsenmeyecek boyutlarda olduğunu ortaya koyuyor. Devletin elindeki bilgiler, “zenginliklerin üstünde oturan fakir ülkeyiz” tespitini haklı çıkartacak boyutta. Üzerine oturduğumuz yaklaşık 6 bin 500 ton altının değeri 70 milyar dolar. Oluşturacağı katma değer ise 300 milyar dolara çıkıyor. Bu potansiyelin ortaya çıkmasıyla 6 bin 500 kişiye doğrudan, 105 bin kişiye ise dolaylı olarak istihdam sağlanabilecek. Bu madenlere yapılacak yatırımın yaklaşık 250 milyon dolar, yıllık ihracat gelirinin de 180 milyon dolar olacağı tahmin ediliyor. Ülkemiz topraklarının altın oluşumu açısından jeolojik uygunluğunun oranı, dünyadaki altın yatakları ile mukayese edildiğinde yüzde 60. Halen işletme koşulları taşıyan 7 altın madeninde ise 215 ton altın ve 1100 ton gümüş rezervi belirlendi. Ecevit’e sunulan altın haritasına göre en çok altın, bilinenin aksine Bergama’da değil, Uşak Kışladağ’da bulunuyor. Bu madenlerden yılda yaklaşık 15 ton altın, 150 ton gümüş üretilebilecek.
   <br/>
   <br/>
   160 ton altın ithal ediliyor
   <br/>
   <br/>
   Türkiye’de henüz altın madenciliği yapılmıyor. Buna karşın, dünya için çok büyük bir altın işleme ve tüketim pazarı olan Türkiye, ihtiyacını her yıl yaklaşık 150 ile 160 ton altın ithal ederek karşılıyor. Bu miktarın yarısı iç pazarda kullanılırken, yarısı da işlenip ihraç ediliyor. Bu da yaklaşık 980 milyon dolarlık ithalat anlamına geliyor.
   <br/>
   <br/>
   Gerek halkın elinde tuttuğu altının ekonomiye kazandırılmasını, gerekse Türkiye’nin altın işleme ve ticaret merkezi haline getirilmesini sağlamak için İstanbul’da bir altın borsası kurulmuş durumda. Şayet altın üretimine geçilecek olursa Türkiye’nin uluslararası altın borsasında iyi bir konuma ulaşacağı ifade ediliyor. Batıda altının yüzde 72,6’sı kuyumculukta, yüzde 9’u elektronikte, yüzde 3,4’ü dişçilikte, yüzde 9,6’sı paralarda, yüzde 5,4’ü diğer endüstrilerde kullanılıyor.
   <br/>
   <br/>
   Dünyada 800 tesis var
   <br/>
   <br/>
   Ecevit’e sunulan brifing, kamuoyunda siyanürlü altın üretimi ile ilgili oluşan soru işaretlerine de açıklık getiriyor. “Sodyum siyanürlü altın yöreyi zehirleyecek” tezine karşı şu görüşler savunuluyor: “Sodyum siyanür, zehirli kimyasallardan biri. Ancak günlük hayatta sürekli karşılaştığımız, içtiğimiz, yediğimiz, soluduğumuz, organizmalarda birikmeyen bir kimyasal. Üretimi, nakliyesi, depolanması, kullanılması ve bozundurulması tüm dünyada kurallara bağlı. Dünyada 800 civarında sodyum siyanür liçi yöntemi ile altın üreten tesis var, bunların çevrelerinde insanlar yaşıyor ve tarım yapılıyor.”
   <br/>
   <br/>
   Verilen bilgilere göre, sodyum siyanürün kanserojen etkisi mevcut değil. ABD ve Kanada’da toplam 300 civarındaki altın madeninde bu yöntem kullanılıyor. Sadece son 5 yılda 65 altın madeni bu yöntemle üretime başladı. Sodyum siyanür liçinin, 5 mikrondan küçük altın içeren cevherler için halen alternatifi olmayan tek yöntem olduğu, dünyada 100 yıldır güvenle kullanıldığı ve gelişmiş ülkeler dahil dünyada her yıl 2000 ton altının bu yöntemle üretildiği kaydediliyor.
   <br/>
   <br/>
   ‘Avrupa’da sodyum siyanür yöntemiyle altın üretimi yoktur’ yargısına karşı şu görüşlere yer veriliyor; “Türkiye, dünyanın ekonomik altın rezervi olmasına rağmen üretim yapmayan tek ülkesi. Fransa, İspanya, İtalya, Portekiz, Finlandiya, İsveç, Romanya, Yugoslavya sodyum siyanür liçi ile yılda yaklaşık 24 ton altın üretiyor. Yunanistan, Kassandra—Aynaroz, Midilli ve Trakya’da 2001 yılından itibaren sodyum siyanür kullanarak yılda 12 ton altın üretmek üzere hazırlıklarını tamamladı.”
   <br/>
   <br/>
   Uzmanlar, tarım alanlarının yok olmasının da söz konusu olmadığını, dünyanın her yerinde altın üretiminin tarım ve hayvancılığa zarar vermeden planlanabildiğini söylerken Türkiye’de her yıl üç bin ton siyanürün ithal edildiği hatırlatılıyor. Bu siyanürün metal, gümüş üretimi, kuyumculuk, ilaç ve tarımsal ilaçlar, optik ve boya gibi sanayilerde kullanıldığı, ne ülkemizde ne de dünyada siyanür zehirlenmesi diye bir iş kazası meydana gelmediği vurgulanıyor.
   <br/>
   <br/>
   Eski Başbakan Bülent Ecevit’e, Kütahya Gümüşköy’de, Etibank tarafından 1987 yılından beri yılda 600 ile 1000 ton arasında siyanür kullanılarak siyanür—liçi yöntemi ile gümüş üretildiği bilgisi veriliyor. Sodyum siyanür kimyasal ya da doğal olmak üzere iki şekilde bozunduruluyor. Gümüşköy’de doğal bozundurma yapılırken, Ovacık Altın Madeni projesinde ise kimyasal bozundurucu, geçirimsiz atık havuzu ve sıfır deşarj yöntemleri birlikte uygulanabilecek.
   <br/>
   <br/>
   ‘Deprem ve aşırı yağışlardan dolayı atık barajı patlayacak, yöre zehir altında kalacak’ iddiası da şöyle cevaplanıyor: “Ülkemizde 1998 yılı itibarı ile 187 baraj ve hidroelektrik santrali faaldir; 101’inin ise inşaatı devam ediyor. Bu yatırımları projelendiren ve gerçekleştiren DSİ Genel Müdürlüğü, madencilik sektöründeki projeleri onaylamakta ve kontrolörlüğünü yapmaktadır. DSİ tarafından projelendirilen hiçbir baraj yıkılmadı.” Başbakanlık bürokratları, tesislerin mevzuat gereği, başta Çevre, Sağlık ve Enerji ve Tabii Kaynaklar Bakanlığı olmak üzere ilgili pek çok kamu kurum ve kuruluşunun denetiminde bulunduğunu hatırlatıyor. Ayrıca, il valilerinin koordinatörlüğünde, sorumlu kamu kuruluşları ile birlikte üniversitelerin, belediyenin, meslek kuruluşlarının, hatta gönüllü kuruluşların temsilcilerinin katılımını sağlayan bir İzleme ve Denetleme Komisyonu kurulması öngörülüyor.
   <br/>
   <br/>
   AKP’li Suat Kılıç’ın soru önergesiyle konu Türkiye gündemine bir kez daha gelmiş bulunuyor.
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2340), [web.archive.org (arşiv bağlantısı)](http://web.archive.org/web/20031115200735/http://www.aksiyon.com.tr:80/detay.php?id=2340)
