# Vaatler ideolojiden ekonomiye kaydı

*İbrahim Karayeğen Bilinmeyen-tarih*

<div>
 <p>
  <font>
   Bugüne kadar seçim olmayacağı üzerinden hesap yapan kimi partiler seçim harcamalarına bile başlamamışlardı ama, artık Türkiye’nin sıcak savaşa girmesi dışında sandıktan kaçış mümkün değil. Partilerin vaatleri de belirginleşmeye başladı. Meydanlarda her seçim öncesi alışık olduğumuz söylemler yine ağızlara pelesenk edilmiş durumda.
   <br/>
   <br/>
   Yalandan kim ölmüş, mantığını haklı çıkarırcasına bol keseden ulufe dağıtma anlayışının tezahürleri görülüyor. İnandırıcılığın sınırlarını zorlayan sözlerden birkaçı: “Her mahallede 100 trilyoner yaratacağız”, “Her yıl bir milyon işsize iş”, “Okul kitap ve defterlerini bedava vereceğiz.
   <br>
    <br>
     Partilerin seçim vaatleri, ideolojik söylemden ekonomiye kaydı. Bunun en önemli nedeni ülkenin Cumhuriyet tarihinin en derin ekonomik krizinden geçiyor olması. Yoksulluk geniş kitleleri sardı, milyonlar işsiz kaldı, yüzbinlerce esnaf kepenk kapadı. Vaatler refah payının artırılmasına yönelik. Ancak hangi kaynaklarla bunların sağlanacağının ise tatminkâr cevabı yok. Toplam 250 milyar doları bulan iç ve dış borçlardan kurtulma yöntemi ve süresine ilişkin ciddi bir projeye rastlanmıyor.
     <br>
      <br>
       Türkiye genç nüfusu olan bir ülke. Bu seçime 4 milyon yeni seçmenin katılacağını dikkate alan siyasi partiler onları kazanmanın yolunu arıyor. Milletvekili seçilme yaşının düşürülmesi, üniversiteye sınavsız giriş, eğitimde fırsat eşitliği ve kalitenin artırılmasını bütün partiler hemfikir etmişcesine vadediyor.
       <br>
        <br>
         Partilerin seçim bildirgelerinde devletin yeniden yapılandırılması ve demokratikleşme reformları yer alsa da vurgular ekonomik yaşama ilişkin. 28 Şubat’ın ağırlığı kalkmış değil. İktidar namzeti sağ ya da sol partiler marjinal ve uç görüşlerden kaçınarak merkez siyasete kaymış durumda. Aralarında ciddi bir fikir ayrılığının olduğunu söylemek zor.
         <br/>
         <br/>
         Anketlerde önde görünen iki partiden biri olan AK Parti, 15 bin kilometre duble yol yapma sözü verirken, CHP de yılda 1 milyon işsize iş vaadinde bulundu. Her iki partinin de hedefi, enflasyonu tek haneli rakamlara indirmek. DYP ise Adnan Menderes’in ‘Küçük Amerika’ hayaliyle sloganlaştırdığı ‘her mahallede bir milyoner’ sözünün versiyonunu üretti: ‘Her mahallede 100 trilyonerimiz olacak.’ Haziran 1997’den bu yana kader birliği yaparak koalisyon hükümetlerinde yer alan DSP bu dönemde yaptıklarını referans gösterirken; ANAP, Avrupa Birliği’ne kilitlenmiş durumda. MHP ise IMF ile ilişkileri gözden geçireceklerini söylüyor.
         <br/>
         <br/>
         Bu seçimlerin en cömert lideri Genç Parti Genel Başkanı Cem Uzan oldu. Çıktığı Türkiye turunda ‘ulusalcı’ ve ‘IMF karşıtlığı’na endeksli konuşmalar yapan Uzan, vergi indirimi, okul kitap ve defterlerini ücretsiz verme, üniversite sayısını dört katına çıkarma, gümrük birliği anlaşmasını çöpe atma gibi taahhütlerde bulunuyor. Sahip olduğu yazılı ve görsel medyayı çok iyi kullanan Uzan’ın büyük sıçrama yaparak ülke barajını zorladığı öne sürülüyor. Genç Parti lideri, konser—miting karışımı toplantıları hep aynı söylemle tamamlıyor: “Açın Türkiye’nin önünü durduramazsınız, Türkiye geliyor!”
         <br/>
         <br/>
         Geçen seçimde Apo, bu seçimde kriz
         <br/>
         <br/>
         18 Nisan 1999 seçimlerine Abdullah Öcalan faktörü damgasını vurmuştu. Seçimden kısa bir süre önce Kenya’da yakalanarak Türkiye’ye paketlenen terörist başı, DSP ile MHP’nin ilk iki sırada çıkmasını sağlamıştı. Halk, Ecevit’i Apo’yu yurda getirdiği için ödüllendirirken, Bahçeli’yi de meydanlarda ‘ilmekle’ ceza vereceğini söylediği için yüzde 18’e fırlatmıştı. MHP’nin sıçrama yapmasının altında yatan diğer bir faktör de başörtüsü idi. Türban taktığı için okuyamayan kızların dramını ‘erkekçe’ çözeceğini söyleyen MHP’liler başörtülü doktor bir bayanı aday yapmışlardı. Ancak, Merve Kavakçı nedeniyle ortam gerilmiş, bu sorunu çözmeyi ertelemişlerdi.
         <br/>
         <br/>
         Türkiye’de bugün böyle bir kutuplaşma yok. Siyasal partiler din ve milliyet üzerinden politika yürütmüyor. Refah ve MHP tecrübeleri gösterdi ki, rasyonel olmayan popülist politikaların uygulanabilirliği mümkün olmadığı gibi partiler savundukları davalarından taviz vermek zorunda kalıyor. Devletin hassasiyetleri ile milletin değerlerini birbirinden kuşku duymayacak bir potada sentezleyecek siyasal proje ihtiyacı her geçen gün artıyor.
         <br/>
         <br/>
         Seçmen denenmemişe yöneliyor
         <br/>
         <br/>
         İktidardan memnun olmayan seçmen denenmemişe yöneliyor. Her seçim farklı partiyi iktidara taşıdı. 1983 ve 87’de ANAP, 1991’de DYP, 1995’te RP, 1999’da DSP ve MHP’ye yönelen Türk halkının 3 Kasım’da yine sürpriz yapması bekleniyor.
         <br/>
         <br/>
         Vaatlerin en uç örnekleri 1991 seçimlerinde görülmüştü. Siyasi yasağın kalkmasının ardından bir dönem muhalefette kalan DYP lideri Süleyman Demirel yeni imajıyla seçmenin karşısına çıkmış, tütün fiyatlarıyla ilgili söylediği, “Kim ne veriyorsa beş lira fazlasını vereceğim” sözü siyasi literatüre geçmişti. Tansu Çiller’in hazırladığı UDİDEM projesi de iki anahtar öngörüyordu. Biri evin, diğeri arabanın olacaktı. Emeklilik yaşını indirme sözü yine bu seçimde verilmişti. Demirel, yüzde 27 ile başbakan oldu. Ama sözlerini yerine getiremeden Cumhurbaşkanı Turgut Özal’ın vefatı üzerine kendisini Köşk’te buldu.
         <br/>
         <br/>
         <br/>
         PARTİLERİN TAAHHÜTLERİ ÖZETLE ŞÖYLE
         <br/>
         <br/>
         AK Parti:
         <br/>
         <br/>
         15 bin kilometre karayolu duble yol haline getirilecek. Refahyol döneminde uygulanan havuz sisteminin başka versiyonu kamutek hesabı açılacak, mali milat uygulaması kaldırılacak, enflasyon tek rakama indirilecek, kepenk kapatan 420 bin esnaf sübvanse edilecek. SSK primleri düşürülecek, vergi adedi ve oranları azaltılacak, nemalar ödenecek.
         <br/>
         <br/>
         DSP:
         <br/>
         <br/>
         ‘Sessiz Devrim’ adını verdikleri seçim bildirgelerinde 55, 56 ve 57. hükümetteki icraatları referans gösteriliyor, Köy—kent projesinin Dünya Bankası’nda model alındığı belirtiliyor. İktidara gelirlerse engelliler bakanlığı kurulacak, vergi oranları düşürülecek, milletvekili seçilme yaşı 25’e inecek, sendika ve meslek odası yöneticileri milletvekili olabilecek ve milletvekili dokunulmazlıkları kaldırılacak.
         <br/>
         <br/>
         ANAP
         <br/>
         <br/>
         Varlığını AB üyeliğine endeksleyen ANAP, Avrupa ailesine katılan Türkiye’nin bütün göstergelerinin düzeleceği görüşünde. En az 10 yıl kesintisiz yüzde 6—9 arasında büyüme hedefliyor, her yıl ihracatı yüzde 25 artırma sözü veriyor. Özel sigorta sistemini ikame edip Bağ—Kur’u lağvedecek, Seçim Yasası’nı değiştirecek, seçimlerde daraltılmış bölge ve tercihli oy kullanılmasını sağlayacak.
         <br/>
         <br/>
         DYP
         <br/>
         <br/>
         DYP’nin bu seçimdeki sloganı “Her mahallede 100 trilyoner yaratacağız.” 10 yılda 60 yeni üniversite sözü veren DYP, esnaflara kredi hacmini 1 katrilyon liraya yükseltecek. Diğer vaatleri ise şöyle: Telekom’un internet ücreti yüzde 50 düşürülecek, verilecek eğitim çeki ile her okul kendi ihtiyacını görecek, 1000 altın gence yurt dışı bursu verilecek.
         <br/>
         <br/>
         MHP
         <br/>
         <br/>
         Enflasyonu dört yıl içinde yüzde 5’e çekmeyi hedefliyor. Üniversite giriş sınavı kaldırılacak,  IMF ile ilişkileri gözden geçirilecek. Zorunlu eğitim süresinin 12 yıla çıkarılması da vaatleri arasında.
         <br/>
         <br/>
         CHP
         <br/>
         <br/>
         Bir dönem Meclis dışında kalan CHP uzun süredir iktidara hazırlık süreci yaşıyor. Siyasi ahlak üzerinde duran CHP, milletvekili dokunulmazlığının kaldırılmasına kararlı. En flaş sözü ise yılda bir milyon işsize iş. Diğer taahhütleri şunlar: Sağlık hizmetleri ücretsiz olacak, zorunlu eğitim 12 yıla çıkacak, milletvekili seçilme yaşı 25’e inecek.
         <br/>
         <br/>
         GP
         <br/>
         <br/>
         Genç Parti lideri Cem Uzan, halkın birebir ihtiyacını vaat olarak sunuyor. Uzan, öğrencilerin okul kitaplarını ücretsiz vereceğini, vergileri azaltacağını söylüyor.
         <br/>
         <br/>
         SP
         <br/>
         <br/>
         IMF politikalarını bütünüyle yürürlükten kaldırmayı, düşünce ve ifade özgürlüğünü genişletmeyi, 8 yıllık kesintisiz eğitimi kaldırıp yerine 11 yıllık kademeli eğitimi getirmeyi vadediyor.
         <br/>
         <br/>
         BBP
         <br/>
         <br/>
         Sivil anayasa, başkanlık sistemi, bakanlıkların azaltılması hedefleniyor. Ayrıca, vergi, SSK ve Bağ—Kur borçlarının faizleri silinecek.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 279 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1943), [web.archive.org (arşiv bağlantısı)](http://web.archive.org/web/20050302045942/http://www.aksiyon.com.tr:80/yazdir.php?id=1943)
