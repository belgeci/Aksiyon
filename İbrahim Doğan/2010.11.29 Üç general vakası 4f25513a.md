# Üç general vakası

*İbrahim Doğan 2010.11.29*

<font class="agenda2NewsSpot">
 Balyoz İddianamesi sanığı üç general YAŞ’ta terfi ettirilmemesine rağmen Askerî Yüksek İdare Mahkemesi’nden beklenmeyen kararlar çıktı. Hükümet ise kanuni yetkisine rağmen iradesinin yok sayılması karşısında kararlı duruyor...
</font>
<font class="newsDetail">
 <p>
  <p class="MsoNormal">
   Ağustos ayındaki YAŞ toplantısında terfi ettirilmeyip şimdi de açığa alınan üç generale ilişkin kriz, hükümet-asker ilişkilerindeki yeni döneme işaret ediyor. Askerî vesayetin sürmesini isteyenler bile hükümetin yetkisini kullanma hakkını kabullenmek zorunda kaldı. Hükümet ise asker-sivil ilişkilerinde kriz yaşanmaması için süreci bugüne kadar sessizce işletti. Ancak Başbakan Tayyip Erdoğan’ın Hasan Iğsız ile bu üç generale ilişkin tavrı netti; terfi ettirilmeleri veya yeni bir göreve getirilmeleri kabul edilemez. Buna rağmen üç generalin terfisini isteyen Genelkurmay karşısında hükümet çözümü, açığa almada buldu. Strateji uzmanı emekli Kurmay Albay Mesut Ülker “Çağdaş demokrasiler 30-40 yıl önce normalleşmeyi yaşadıklarından başka şeylerle meşgul oluyor. Askerî vesayet sürecini çoktan atlatmışlar. Biz bu noktaya yeni geldik. Şu anda yaşanan demokratikleşme sancısından başka bir şey değil. Toplumdaki demokrasi talebi artıyor.” diyor.
  </p>
  <p class="MsoNormal">
   Aslında bu tablo geçmiş yıllarda pek yaşanmadı. Menderes döneminde görevden alınan subaylar ile Özal’ın atamadığı genelkurmay başkanı dışında asker-sivil arasında köklü bir kırılma yok. Görevden almaların devamı ise gelmedi, ‘rutin dışı’ olarak kayıtlara geçti. Ergenekon çatısı altındaki birçok darbe planının ve bunların içinde yer alan cuntacı askerlerin deşifre edilmesi hükümeti adım atmaya yöneltti. Çünkü Genelkurmay, askerî personeli soruşturmak, görevden almak yerine kendi yargı sistemi içinde onları korumayı tercih etti. Mesut Ülker, Genelkurmay’ın soruşturmadaki isimlere karşı tavır almamasını değerlendirirken, şunları söylüyor: “Bu kadar sıkıntı yaşayan bünyelerde eğer hukuki anlamda, demokratikleşmenin gereği olarak, yol alınamazsa sivil irade kendi hakkını kullanmayı derinleştirerek devam eder.”
   <span>
   </span>
  </p>
  <p class="MsoNormal">
   Son 5 yıl içinde darbe planlarının deşifre olması, 27 Nisan e-muhtırasına karşı sivil iradenin net duruşu, geniş kapsamlı anayasa değişikliğinin referanduma götürülmesi hükümetin elini güçlendirdi. AK Parti, işte bu zemin ve Genelkurmay’ın darbe şüphelilerine karşı tavır almadığı bir ortamda son Yüksek Askerî Şûra (YAŞ) toplantısına katıldı. Hükümetlere normalde inisiyatif tanınmayan bu toplantılarda asker istediği atamayı kendi kriterlerine göre yaparken durum değişti. AK Parti pek rastlanmayacak şekilde önce internet andıcı şüphelisi Orgeneral Hasan Iğsız’ın Kara Kuvvetleri Komutanı olmasının önünü kapattı. Ardından Balyoz Darbe Planı’nda şüpheli olan tümgeneraller Gürbüz Kaya, Halil Helvacıoğlu ile Tuğamiral Abdullah Gavremoğlu’nun terfilerini yapmadı. İddialara göre, Kaya ve Gavremoğlu darbe, özel operasyon ve sorgulama timlerinden sorumluydu,
   <span>
   </span>
   Helvacıoğlu ise dinleme ve fişleme yapıyordu. Gürbüz Kaya’nın darbe planları dışında başını ağrıtan kendi bölgesi olan Aktütün, Gediktepe ve Hantepe’de 42, Çukurca’da ise TSK’nın mayınına basan 6 askerin şehit düşmesiydi. Kamuoyunun tepkisini çeken bu olaylara karşın Genelkurmay,
   <span>
   </span>
   Kaya ve diğer isimleri korumaya çalıştı. İşte Ağustos ayında başlayıp hâlen devam eden üç general vakasında hükümet ile Genelkurmay arasındaki hamleler satranç oyununu andırıyor.
  </p>
  <p class="MsoNormal">
   Balyoz davasında haklarında mahkemece çıkarılmış yakalama emri olması sebebiyle üç general, 4 Ağustos’taki YAŞ toplantısında terfi ettirilmedi. Genelkurmay, rütbeleri yükseltilmeden üst görevlere vekaleten atama yaptı. Yakalama emirlerinin 6 Ağustos’ta kaldırılmasından altı gün sonra generallerin terfi kararnamesi Genelkurmay tarafından Millî Savunma ve İçişleri bakanlıklarına gönderildi. Ancak üç generale yine imza çıkmadı. Bunun üzerine generaller 24 Ağustos’ta Askerî Yüksek İdare Mahkemesi’ne (AYİM) “Bir üst rütbeye terfi ettirilmeme işleminin iptali için” yürütmeyi durdurma başvurusu yaptı. Kısa süre sonra talepleri kabul edildi. Hükümet bu kararı uygulamak istemedi, yürütmenin durdurulması kararının iptalini istedi; ancak reddedildi. Hükümet bunun üzerine generallerin emekliliğini istedi, fakat bu kez yargısal süreci bahane gösteren Genelkurmay engeline takıldı. Hükümet son çare olarak 22 Kasım’da üç generali açığa aldı. Bu generaller bir gün sonra AYİM’e bu işlemin iptali için dava açtı, kararın bu hafta çıkması bekleniyor. Ancak Başbakan Erdoğan “Bizim de atacağımız adımlar var.” diyerek ne kadar kararlı olduğunu gösterdi.
  </p>
  <p class="MsoNormal">
   Üç generale ilişkin tartışmalı bir karar veren AYİM, askerin Danıştay’ı olarak kabul ediliyor. Alt rütbelerdeki subayların kapısını çaldığı mahkemeye ilk defa generaller de başvuruyor. Ancak Batı ülkelerinde askerî Danıştay benzeri kurum bulunmuyor. Devletin içinde ikinci bir devlet gibi örgütlenen askerin bu yargı organı 1971 muhtırasından sonra kanunlara monte edildi. Faik Tarımcıoğlu çok geniş ve muğlak ifadelerle yetkilendirilen mahkemenin, Anayasa’nın birçok maddesine ve ruhuna aykırı olduğunu anlatıyor. Mahkeme, “Yargı yolu YAŞ kararlarına kapalı” diyebilirdi ancak bunu tercih etmedi.
  </p>
  <p class="MsoNormal">
   AYİM’in ne karar verirse versin son sözü hükümetin söyleyeceğini ifade eden emekli Askerî Hâkim Faik Tarımcıoğlu şunları söylüyor: “Genelkurmay, direnç göstermeye çalıştı, hükümet belki geri adım atar düşüncesiyle. Ama öyle olmadı. Bu açığa almadan sonra direnç olacağını sanmam. Açığa alınan bir subay zaten terfi edemez, kanun çok açık. Hukukta eskiye dönüş ancak hükümet aldığı karardan vazgeçerse ve beraat kararı çıkarsa mümkün olur. Eğer mahkeme karar verirse hükümetin elinde şöyle bir yetki var: Direkt emeklilik işlemi yapar.”
  </p>
  <p class="MsoNormal">
   Hükümetin üç generali açığa alma yetkisi aslında YAŞ kararlarının alındığı dönemde de vardı, kriz çıkmaması için bu yol tercih edilmedi. Üç generalin açığa alınmasını ‘normalleşme’ olarak değerlendiren savunma uzmanı Lale Kemal, kararda geç kalındığını savunuyor: “Hükümet zikzaklar çizdi. Temmuz ayında Balyoz iddianamesinin kabul edilmesinin akabinde ilgili bakanlar, 65. maddeyle şimdi kullandıkları yetkiyi kullansalardı bu kadar sıkıntı yaşanmayacaktı.”
  </p>
  <p class="MsoNormal">
   Hükümetin askerî konularda inisiyatifi yavaş yavaş eline almaya başlaması, askerin sivil iradeye bağlanmasını sağlayacak gibi. Türkiye’de daha önce yaşanan hukuk ihlallerinin geride kalacağını söyleyen Mesut Ülker, yaşananları kriz olarak değerlendirmiyor. Referandum süreci ve YAŞ kararlarını, demokratikleşmenin sonucu olarak görüyor: “Referandumda bütün vesayetler kırıldı. Askerî vesayetin omurgası YAŞ kararlarındaki hükümetin duruşuyla kırıldı. Bu noktada hükümet kendi askeriyle bilek güreşine girmez. Bilek güreşi varmış, rövanş alınıyormuş gibi yansıtılıyor. Bu hukuk içinde yapıldı. Daha önceden çatının yanlış çatılmasından dolayı bu işletilemiyordu. Bu değişiyor. Sistem hazmederek demokrasi yönünde yol alıyor.”
  </p>
  <p class="MsoNormal">
   Son 50 yılda askerin merkezde yer aldığı, toplumun geride kalanının ise yan unsur olduğu bir dönem yaşandı. Ordunun müdahalelerinin olduğu bu yıllarda askerin bilinçaltında “Türkiye’nin sahibi biziz” düşüncesi yatıyordu. Ordunun merkezde olduğu günlere sık sık dönüş yapan CHP, onun desteğini geçmişte olduğu gibi alsa da iktidar olamıyor. Bu ortak paydadan dolayı CHP’li Kemal Anadol, üç generalin açığa alınmasını ‘sivil darbe’ diye niteliyor. Gazeteci Ahmet Altan’ın ifadesiyle CHP darbenin halkın lehine olduğuna inanıyor, darbe sanıklarını koruyor, darbeci generallere dokunulmamasını istiyor.
  </p>
  <p class="MsoNormal">
   ‘Yeni CHP’ bu değişime ayak direse de yıllardır sivillerin inisiyatifine bırakılmayan konular artık onların önüne konuyor. Mesela askerlik hizmetine ilişkin Genelkurmay’ın hazırladığı çalışmayı Başbakan’ın “Yeniden değerlendirin” demesini Mesut Ülker bu çerçevede değerlendiriyor. Sivil iradenin geçmişte kullanmadığı yetkiyi kullandığını vurgulayıp sancıların büyümeden ve kalitenin artmasından kaynaklandığını dile getiriyor. “Asker sistem içinde yerinin neresi olduğuna ilişkin sorgulama yapıyor. Oksijen pompalayarak zaman tanımak lazım.” deyip, askerin psikolojisinin yeni ve eski nesilde farklı ortaya çıktığını anlatıyor. Eski neslin 40-50 yıllık dostluklar doğrultusunda hareket ettiğine işaret ediyor, yeni neslinse dışarıya açık ve dünya ile entegre olduğunu, dolayısıyla Batı’daki gibi sivil iradeye bağlı olduğunu vurguluyor.
  </p>
  <p class="MsoNormal">
   Hükümetin attığı adımların askerî kanatta sert tepkilerle karşılaşmamasının, Mesut Ülker’in bahsettiği derinleşme ve demokrasinin içselleştirilmesiyle şüphesiz bağı var. Taşların yerine oturması aslında işini iyi yapan askerin ödüllendirilmesini, cunta gibi oluşumlara alet edenlerin ise cezalandırılmasını beraberinde getiriyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=C97978F2022DF332FEF7B532B2024E6A?newsId=28042), [web.archive.org (arşiv bağlantısı)](http://web.archive.org/web/20101203164524/http://www.aksiyon.com.tr:80/aksiyon/newsDetail_getNewsById.action;jsessionid=C97978F2022DF332FEF7B532B2024E6A?newsId=28042)
