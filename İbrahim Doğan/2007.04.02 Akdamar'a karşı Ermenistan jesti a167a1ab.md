# Akdamar'a karşı Ermenistan jesti

*İbrahim Doğan 2007.04.02*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Akdamar Kilisesi, restore edilip müze olarak hizmete açıldı. Aksiyon’a konuşan Ermeni Kültür Bakan Yardımcısı Gürciyan, restorasyona jestle karşılık vermeye hazırlandıklarını açıkladı.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070712015722im_/http://www.aksiyon.com.tr/resim/643/38.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Ermenilerin tarihteki önemli ruhani merkezlerinden biri olan Van’ın Akdamar Adası’ndaki tarihî kilise, 90 yıl sonra dualarla anıt müze olarak açıldı. Türk hükümetinin bu jestine, Ermenistan devleti de karşılık vermeye hazırlanıyor. Törene katılan Ermenistan Kültür Bakan Yardımcısı Gagik Gürciyan, Aksiyon’a yaptığı açıklamada, kilisenin açılışından dolayı mutluluğunu dile getirip nasıl bir karşılık vereceklerini araştırmaya başladıklarını dile getiriyor: “Kültürel mirasın korunması ve tamir edilmesini her zaman olumlu bir adım olarak görüyorum. Restorasyon, Ermenistan’da olumlu karşılandı. Biz kendi ülkemizde ortak kültür miraslarıyla ilgili bir araştırma yapmayı planlıyoruz. Yani bizim tarafımızda ayrı kültürlere ait eserleri araştıracağız.”
   <br>
    <br>
     16 EYLÜL’DE AYİN YAPILSIN
     <br/>
     <br/>
     Bin yüz yıllık kilisenin yanına 1884’te Sultan Abdülhamid tarafından ruhban okulunun yapılmasıyla burası ruhani bir merkeze (katogigosluk) dönüşmüştü. 300 öğrencinin eğitim gördüğü okul, tehcir kararı ve Birinci Dünya Savaşı esnasında boşaltıldı, bir daha da geri dönen olmadı. Bu süre içinde Ermeni kilisesi, bakımsızlıktan harap bir hal aldı. Kültür ve Turizm Bakanlığı’nın girişimiyle 2005 yılında başlatılan tadilat, geçtiğimiz yılın ortalarında bitirildi. En nihayetinde açılışı da 29 Mart’ta yapıldı.
     <br/>
     <br/>
     Seçim yılı olmasından dolayı Türk hükümetinden, başbakanın ölümünden dolayı Ermenistan’dan ve haç konulmamasından dolayı diasporadan katılım düşük seviyede kaldı. “Gelsinler gelmesinler. İşte oldu. Önemli değil ki. Ermeni kültürünün en önemli miraslarından biri ihya edildi.” diyen Türkiye Ermenileri Patriği Mesrob Mutafyan’a göre, son derece başarılı bir restorasyon gerçekleştirildi. Hatta Ermenistan’dan kimileri, kilisenin tadilatında tuğla ve çimento kullanıldığına dair iddialar ortaya atmış. Bunun üzerine Mesrob II geçtiğimiz sene inceleme yaptırmış ve böyle bir durumun olmadığını görmüş: “Kilise harabe durumdan kurtuldu. Ermenistan’da çatlak sesler çıkıyordu; tuğla, çimento kullanılıyor diye. Öyle değilmiş. Taşının hangi ocaktan geldiğini incelemişler. O kadar önemsediler, o kadar iyi yaptılar. Gerçekten kutluyorum.”
     <br/>
     <br/>
     Arkeolog olan ve geçmişte turist rehberliği de yapan Mesrob II, tarihi eserlerin kime ait olduğuna bakılmaksızın restore edilmesini “kendilerine verilen değerin güçlü bir göstergesi” diye niteliyor: “Türk-Ermeni ilişkilerinde gayet olumlu bir gelişme olarak nitelenen bu çalışma, iyi niyetli insanların gayretleriyle bereketlenecektir. Bu yenileme çalışmaları her şeyden önce Anadolu’nun tüm tarihî mirasını sahiplenen ve imkânların el verdiği ölçüde onları korumayı görev sayan bir anlayışın ürünüdür.”
     <br/>
     <br/>
     Ermenistan Kültür Bakan Yardımcısı Gürciyan’ın jest karşılığını da olumlu karşılıyor Mesrob II. Patriğe göre bu anıtın ‘taçlandırılması’ senede bir gün ayine izin verilmesiyle gerçekleşir: “Tarihî bir kilisede veya bir inanç merkezinde icra edilecek bir duanın insanların hatıralarında güzel duyguların uyanmasına vesile olabileceğidir. Yılda bir kez düzenlenecek bir ayin ve ona bağlı olarak Akdamar festivali bu kilisede dua etmek isteyen dünyanın dört bir yanına dağılmış insanları bu adaya çekebilecektir.” Tarih olarak da kilisenin isim yortusu gününe işaret ediyor: Bu yıl için 16 Eylül. Adayı inanç merkezi yapmak için aynı zamanda halk oyunları, ezgileri, âşık geleneği, el işleri ve dokuma gibi yöresel-kültürel değerlerin canlandırılmasıyla, bu günün geleneksel kutlama törenine dönüşmesini istiyor. Mesrob II, Kültür Bakanlığı’na bir yazı yazıp projede yer almayan; ancak eskiden kilisenin tepesinde bulunan haçın tekrar yerine konulmasını da talep etmiş.
     <br/>
     <br/>
     GÜRCİYAN: HAÇ, TEMSİL SEVİYESİNİ DÜŞÜRDÜ
     <br/>
     <br/>
     Restorasyon esnasında Ermeni cemaati adına Patriğin onayıyla Akdamar Kilisesi’nin beş kişilik bilimsel danışma heyetinde Mimar Zakarya Mildanoğlu da yer almış. Kilise için üç proje hazırlanmış: Rölöve (plan), restitüsyon (tasarlama) ve restorasyon (yenileme). “Restitüsyon projesi yapının ilk halinin nasıl olduğunu araştırıyor. Eskiden haç varmış. Kurulda şekli bile tartışılmış.” diyen Mildanoğlu, haç konulmamasında art niyet aramadığının altını çiziyor. Haçın projeye dâhil edilmemesini ise yeteri kadar araştırma ve inceleme yapılmamasına bağlıyor. Ancak Ermeni mimara göre haç konulsa da konulmasa da kilisenin dış ve iç yüzeyinde yüzlerce haç dikkat çekiyor: “Şu kilisenin yüzüne bakın, zaten yüzlerce haç var, her yerde haç var. Hıristiyanlık dünyasının simgeleri var. İncil ve Tevrat var. İsa ve havarileri var.” Lakin, kabartma ve tasvirleriyle benzeri olmayan yapının silueti açısından haçın önemine de dikkat çekmekten kendini alamıyor Mildanoğlu: “Caminin minaresi neyse kilisede de haç odur.” Restorasyonu ise çok başarılı buluyor. “Bu topraklarda yaşayan insanlar olarak göğsümüzü kabartıp alnımız açık yürüyebiliriz.” diyor.
     <br/>
     <br/>
     Ermeni Kültür Bakan Yardımcısı Gürciyan ise Bakan Koç ile konuştuğunu ve haçın gelecekte kaidenin üzerine yerleştirileceğini söylüyor. Gürciyan, “şahsi kanaatine göre” Ermenistan’dan kilise açılışına daha üst düzeyde katılım olmamasını, kiliseye haç konulmamasına bağlıyor: “Biz bir cami tamir etmeye karar verdiğimizde, tepeden tırnağa her şeyiyle restore ederiz.” Kültür ve Turizm Bakanı Atilla Koç da bunun bir gün olabileceğinin sinyalini veriyor basınla ayaküstü konuşurken.
     <br/>
     <br/>
     Artos Dağı’nın karşısında bulunan ve tekneyle geçilebilen adadaki kilisenin çatısında restorasyondan önce otlar büyümüştü. Kilisenin dış yüzeyinde de atış talimi yapanların bıraktığı kurşun izleri bulunuyordu. İç kısımdaki duvar resimlerinin üzerinde çıkması zor yumurta lekeleri vardı. İşte kilisede yapılan yenilemeler: Kilisenin ve şapellerin iç mekân zeminlerinde araştırma kazısı, iç mekân duvarlarını süsleyen duvar resimlerinin onarılması, dış duvar yüzeylerinde temizlik, boşlukların doldurulması, çatı külahının onarılması, yapı genelinde drenaj kazısı ve çalışması.
     <br/>
     <br/>
     Patrik Mesrob II’nin anlattığına göre kilisenin Dünya Kültür Mirası Listesi’ne dâhil edilmesi için başvuru da yapılmış. Ancak ayin ve festival talebinden endişe ediyor Patrik: “Eylem yapılırsa hoş olmaz. Yaşadığım ülkeyi bazen tanımıyorum demiştim Çırağan’da. Gerçekten büyüdüğüm ortam, çocukluğum geçtiği ortamda biz Türk, Ermeni, Yahudi, Rum birlikte yaşadık. Böyle milliyetçi patlamalar yaşamadım. Van’da bir televizyon, ‘Azınlıkları temizlemek lazım’ diye bir şey söylemiş.” Tüm bu endişelerine rağmen Türkiye Ermenileri ruhani lideri, Başbakanlığa yazdığı yazıda ‘ayin ve festival’ talebini iletmiş: “Böylelikle bir gün belki de iki toplum arasında bir türlü başarılamayan diyalog ortamının oluşabilmesini sağlayacak adımların atılabileceğini ümit ediyorum.”
     <br/>
     <br/>
     Patrik, Anadolu’da 2 bin 900 kilise, dört yüz kadar da manastır olduğunu, bunların büyük çoğunluğunun harap halde olduğunu anlatıyor. Bu arada Ermeni cemaati kendi imkânlarıyla Diyarbakır’daki büyük kiliseyi onarmaya hazırlanıyor. Patrik Mutafyan, Akdamar Kilisesi’ne ilk defa 1980’lerde gelmiş, ikincisi ise 4 yıl önceymiş. Açılışta ise fotoğraf çekebilmek için kiliseyi tepenin üzerinden gören yüksek bir noktaya tırmandı.
     <br/>
     <br/>
     DAVETSİZ DE OLSA KONSER VERECEKTİM
     <br/>
     <br/>
     Kültür ve Turizm Bakanı Atilla Koç, “Barışa katkım olsun, dualarla açıyorum” diyerek kurdeleyi kesti. Özellikle Ermenistan’dan gelen kafile kilisenin içinden uzun süre çıkmadı. Anıtı ziyaret eden ziyaretçilerden kimisi yanlarında getirdiği mumu yaktı, kimisi de dua etti. Ermeni devlet televizyonu açılışı canlı yayınladı, Türkçe bilmeyen Ermenistan vatandaşları mutluluğunu gülümseyerek ifade ediyordu. Piyanist Tuluyhan Uğurlu’nun konserindeki ilk parça Ermeni mezmurları, Müslüman ilahileri ve Musevi dualarının karışımından oluşan kendine ait bir besteydi. “Burası bir insanlık mabedi” diyen Uğurlu, Akdamar’da konser vermeyi “Benim için hayaldi” şeklinde niteliyor: “Eğer Kültür Bakanlığı davet etmeseydi ben kendim konser verecektim.” Tuluyhan Uğurlu, basın açıklamasında da kendisinin “Akdamar aşkını” şöyle dillendiriyordu: “Akdamar’a duymuş olduğumuz bu sevda  Ayasofya’ya, Sultanahmet’e, Süleymaniye’ye, Neve Şalom’a duymuş olduğumuz sevda ile aynı sevdadır. O sevda insanlığın birlikte yaşamasının sevdasıdır.”
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


## Yorumlar

### Ahmet Üçüncü, 03-Nisan-2007
> Oyuna mı getiriliyoruz?: 
> Acaba oyuna mı geliyoruz? Bir tarihî eserin restorasyonu neden bu kadar abartılıyor? Akdamar Kilisesi’ni restore edildi, şimdi de ibadete açılsın mı diyecekler? İsteklerin ardı arkası kesilmeyip iş “Ada bizimdir, bağımsızdır!” demelerine kadar varır mı? Karşı tarafın bir başka düşüncesi var mı?

### Kaan Yeşil, 03-Nisan-2007
> Müze mi kilise mi?: 
> Medyayı anlamak mümkün değil. Ayasofya'ya cami diyemeyenler Akdamar'a kilise diyor. İbadet yeriyse ikisi de ibadet yeridir, müzeyse ikisi de müzedir.  Yoksa art niyet mi var?

### Abdullah Doğan, 03-Nisan-2007
> Kilise ibadete açılmalı: 
> Sadece Akdamar Kilisesi değil, Türkiye’deki bütün ibadethaneler ibadete açılmalı. Ermeni diasporasının Avrupa ve Amerika’da soykırım yasası çıkartmaya çalışması Türk-Ermeni ilişkilerinde tansiyonu yükseltiyor olabilir. Fakat, biz Müslümanların, herhangi bir ibadethaneyi faaliyetten mahrum etmeye hakkımız yok. Akdamar’ın ibadete açılması isteğine olumlu cevap vermek Müslümanlığımızın gereğidir. Müslüman aksiyonerdir, reaksiyoner değil. Biz kendi değerlerimize göre kimliğimizi belirleriz, başkalarının tavrına göre değil. Abdülhamid Han, 1884’te Ermeni-Türk ilişkilerinin gergin olduğu bir dönemde ruhban okuluna izin verirken bunun bilincindeydi. Patrik Hazretleri’nin isteğini kabul edelim. Akdamar, hiç değilse yılda bir kere ibadete açılsın.

Kaynak: [www.aksiyon.com.tr](http://www.aksiyon.com.tr:80/detay.php?id=27089&yorum_id=18517), [web.archive.org (arşiv bağlantısı)](http://web.archive.org/web/20070712015722/http://www.aksiyon.com.tr:80/detay.php?id=27089&yorum_id=18517)
