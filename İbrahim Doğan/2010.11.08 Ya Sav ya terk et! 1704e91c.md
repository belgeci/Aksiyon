# Ya Sav ya terk et!

*İbrahim Doğan 2010.11.08*

<font class="agenda2NewsSpot">
 Kemal Kılıçdaroğlu, Önder Sav karşısındaki savaşı kazanamasaydı, muhtemelen partiyi terk etmek zorunda kalacaktı. Peki, yeni CHP’de ne değişti ve bundan sonra ne olacak?
</font>
<font class="newsDetail">
 <p>
 </p>
 <p class="MsoNormal">
  Cumhuriyet Halk Partisi’nin 4. katında Genel Sekreter Önder Sav, 12. katında ise Genel Başkan Kemal Kılıçdaroğlu karargâh kurmuştu. İki karargâhın savaşındaki hamlelere medya ve yargı da bir süre sonra müdahil oldu. Ancak bu iki organ Kılıçdaroğlu’nun yanında yer alınca, galip ve mağlup netleşti. Teşkilatların hâkimi Önder Sav ve ekibi, partinin üst yönetiminden tasfiye edildi. Ancak Sav, bu savaşta bir cepheyi kaybetmiş olsa da geri dönmek için yeni bir cephe açmaya çabalıyor. Önder Sav, olağanüstü kurultay ile Kemal Kılıçdaroğlu’nun kılıcını elinden alıp ‘arkadan hançerlemenin’ hesabını sormaya hazırlanıyor. Kılıçdaroğlu ise kendini genel başkanlık koltuğuna oturtan Önder Sav ile ittifaka son vererek ‘Yeni CHP’ sloganıyla halkın karşısına çıkmaya hazırlanıyor. Ancak ortada ne proje var ne de kadrolar dışında yeni bir şey... Eski genel başkan Deniz Baykal ise bu savaşı sahanın dışından izliyor, maça girmek için kenarda ısınıyor. Kemal Kılıçdaroğlu, önümüzdeki yıl yapılacak genel seçimlerde başarılı olamazsa, Baykal’ı yeniden CHP’nin başında görmek pek sürpriz olmayacak.
 </p>
 <p class="MsoNormal">
  Kurultaylar partisi diye bilinen CHP, dünden bugüne hep parti içi iktidar savaşlarıyla gündeme geldi. Parti içinde iktidarı ele geçiren, bir şekilde Türkiye’de iktidar oluyor, söyledikleri belli merkezlerde karşılık buluyordu. Ancak Türkiye’de siyasetin bürokratik merkezlerle bağını kopartıp halka doğru yol almasıyla CHP de değişim sürecine girdi. AK Parti’nin Ergenekon süreci ve Anayasa değişiklikleri dâhil birçok alanda attığı sivilleşmeyi destekleyici adımlarla bu yol geri dönülmez bir hâl aldı. CHP ise direnmeye çalıştı ancak, yüzde 20’lik bir kitle hariç, korku ile beslediği politikalarıyla halkta karşılık bulamadı. İşte bu CHP artık halkta karşılık bulmak, AK Parti’nin açtığı yolu tıkamak için yeni lider, yeni kadro ve yeni söylemler tercih ediyor.
 </p>
 <p class="MsoNormal">
  Bu değişimin en önemli aktörü, şüphesiz ki Kemal Kılıçdaroğlu idi. Parti genel merkezinde kendisine ‘Devrimci Kemal’ diye sesleniliyordu ancak henüz bir devrimi görülmemişti. Kılıçdaroğlu, 5 buçuk aydır CHP genel başkanlık koltuğunda oturuyor ancak şu ana kadar ortaya koyduğu somut bir proje bulunmuyor. Kürt sorunu, Alevi sorunu, başörtüsü, Avrupa Birliği, gayrimüslimler, ekonomi ve tarım gibi konularda neler yapacağı netleşmiş değil. Buna rağmen özgürlükçü görünen söylemleri kamuoyunda tamamen olmasa da belli ölçüde karşılık buluyor.
 </p>
 <p class="MsoNormal">
  Kılıçdaroğlu’nun şu ana kadar imza attığı tek devrim, 53 yıldır CHP’nin içinde yer alan Önder Sav’ı tasfiye etmesiydi. Mayıs ayındaki kurultayda suni bir ittifaka imza atan Kılıçdaroğlu, elini kolunu bağlayan, gölge iktidar diye eleştirilen Önder Sav’la yollarını ayırdı. Kimileri bu karşı çıkışı Bülent Ecevit’in 12 Mart muhtırasında dik durmayan İsmet İnönü’ye karşı verdiği mücadeleye benzetiyor; ancak Ecevit’in askere karşı duruşu ile Kılıçdaroğlu’nun duruşu arasında benzerlik pek bulunmuyor. Ancak bu yol geri dönüşü olmayacak biçimde kapatılmış değil. Baykal’ı tasfiye eden Önder Sav, Kılıçdaroğlu tarafından tasfiye edildi. Bir partili, bu durumu ‘etme bulma dünyası’ diye yorumluyor. Ancak Önder Sav’ı tanıyanlar savaşın bu noktada durmayacağını biliyor.
 </p>
 <p class="MsoNormal">
  Sav, 1940’ların katı, laik ve Kemalist Ankara’sında yetişmiş, Çerkezlerin teşkilatçı aile geleneklerinden beslenmiş bir isim. CHP’liler AK Parti’yi biat kültürüyle sıkıştırmaya çalışsa da aslında bu kavramın karşılık bulduğu yerlerden biri de CHP. Hiçbir zaman lider olmayı istemeyen, ön planda görünmeyen Önder Sav, parti teşkilatına hâkimiyeti, isim isim delegeleri tanımasıyla biliniyor. Bu aslında teşkilatın kendisine biat etmesi anlamına geliyor. Baykal’ın tasfiyesi sürecinde Önder Sav’ın bu gücü kendini gösterdi, zaten televizyon programlarında da Sav bunu reddetmedi. “Parti teşkilatındır” diyen Sav, “Parti halkındır” demiyor. Çünkü teşkilatı kendi belirlediği için bir bakıma parti kendisine ait oluyor. Kendini partinin sahibi olarak gördüğü için genel sekreterlik odasını da boşaltmaya yanaşmıyor, hafızası ve vücudu elverdiği ölçüde o koltukta kalacağını düşünüyordu. Hatta Önder Sav, kendini öğretmen diye tanımlıyor. Kılıçdaroğlu’na da öğreteceği şeyler olduğunu anlatıyor. CHP geleneğinde ‘başöğretmen’ kavramının önemli yer tuttuğunu söyleyen Siyaset Bilimci Doç. Tanju Tosun, “53 yıllık CHP’li olmakla övünüyor ama CHP’yi niye 20 yıldır iktidar yapamıyor? Onların mantığı: CHP, CHP içindir. Kendini başöğretmen olarak görüyor. Öğretmen olması o geleneğin ürünü.” diyor.
 </p>
 <p class="MsoNormal">
  Sav’ı tasfiye eden Kemal Kılıçdaroğlu’nun önü, bir televizyon programında Ankara Büyükşehir Belediye Başkanı Melih Gökçek ile girdiği polemik ve sonrasında İstanbul Büyükşehir Belediyesi’ne başkan adayı olmasıyla açıldı. Medya desteğini de aldıktan sonra İstanbul’da uzun yıllar sonra seçim kazanamayan CHP saflarında bir heyecan dalgası meydana getirdi. Bu dalga aslında Deniz Baykal’ın tasfiye edilip Kılıçdaroğlu’nun partinin başına getirilmesiyle sonuçlandı. Aksiyon, bu krizlerin hiçbiri yaşanmadan, Kılıçdaroğlu’nun CHP’nin başına getirilmesi için planlar yapıldığını açıklamıştı.
 </p>
 <p class="MsoNormal">
  Bir merkezden planlanmış mı henüz belli değil ancak Kılıçdaroğlu’nu CHP’nin başına taşıma alelade bir iş değil. ‘Halktan biriyim’ mesajını sık sık veren Kemal Kılıçdaroğlu’nun zaman zaman bürokrat kimliği de su yüzüne çıkıyor. Ankara’da kimi bürokratların ‘hata yapmamak için iş yapmamak’ felsefesi doğrultusundaki hareket tarzını Kılıçdaroğlu’nda da görmek mümkün. Af, başörtüsü ya da Dersim konusunda kamuoyunun beklediği açıklamaları yapan Kılıçdaroğlu, bir yerlerin tepkisini alınca düşünmeden hemen geri adım atıyordu. Bu aslında Kılıçdaroğlu’nun liderliğini sorgulamaya açmıştı ancak gölge lider Önder Sav’ın varlığı bu sorgulamayı ileri taşımıyordu. Ancak CHP politbürosunun başındaki Sav’ın tasfiye edilmesiyle CHP Genel Başkanı Kemal Kılıçdaroğlu için bahane artık kalmadı.
 </p>
 <p class="MsoNormal">
  Bu süreçte Sav-Kılıçdaroğlu ittifakı tüzük değişikliğinin uygulanması yüzünden bozuldu. Bu tüzüğü Aralık 2008’de Deniz Baykal hazırlatmıştı. Amaç, Önder Sav’ın yetkilerinin, dolayısıyla parti ve genel başkan üzerindeki etkisinin azaltılmasıydı. Ancak Baykal bu sürecin kurbanı olduktan sonra tüzüğü yürürlüğe sokmak Kılıçdaroğlu’na düştü. Cesur adımlar atmamakla suçlanan Kılıçdaroğlu, şaşkınlıkla karşılanan bir adım atarak partinin en güçlü adamına karşı çıktı. Önder Sav’ın içinde olmadığı yepyeni bir Merkez Yönetim Kurulu (MYK) açıkladı. Süheyl Batum gibi Ergenekon soruşturmasına karşı çıkan birçok isim de listede yer aldı. Önder Sav ise yeni MYK’nın geçersiz olduğunu söyleyip 60 Parti Meclisi üyesiyle set çekmeye çalıştı ancak ilerleyen günlerde Sav’ın ekibi erimeye başladı. Yargıtay Cumhuriyet Başsavcısı Abdurrahman Yalçınkaya’nın yeni MYK’yı kabul etmesi ve bazı medya kuruluşlarının desteği Kemal Kılıçdaroğlu’nun bu süreci planlayarak adım attığı yönünde yorumlandı. İddiaya göre Yargıtay Cumhuriyet Başsavcısı ile önceden temasa geçildi, bu süreç hakkında plan yapıldı.
 </p>
 <p class="MsoNormal">
  Yargıtay Cumhuriyet Başsavcısı Yalçınkaya, pek rastlanılmayacak şekilde Baykal’ın iki yıl önce getirdiği tüzüğün şimdi uygulanmasını istedi. Böylece Önder Sav’ın teşkilatlar üzerindeki etkisi kırıldı. Bazı medya kuruluşlarının ‘Şimdi lider oldu’ türünden haberleri bu desteği pekiştirdi. Ancak Siyaset Bilimci Tanju Tosun öyle düşünmüyor: “Hayır, böyle pozisyon almayla lider olunmaz. Önce hiç kimsenin tavsiyesi olmadan bir kurultay geçirecek, ardından seçime girecektir. Lider değil ama o yola girmiş durumda.”
 </p>
 <p class="MsoNormal">
  Parti içinden de benzer sesler yükseliyor, bir partili milletvekili “Biz solu toplamaya çalışıyoruz ama parti ikiye bölündü. Tayyip’in bir şey yapmasına gerek kalmadı.” diyor. Bir başka milletvekili ise bu sürecin kurultayla sonuçlanacağını düşünüyor: “Sav, partiye korku salıyordu. Dinsizin hakkından imansız gelir. Adam bir anda yıkıldı gitti. Doğan medyası ne kadar güçlü! Kemal Bey’i medya genel başkan yaptı. Üç tane manşetle insanları yönlendirdiler. Önder Sav, bundan sonra Deniz Baykal’a destek verebilir, öyle kongreye gidilebilir. Önder Sav’ın başka şansı yok. Bu olaydan sonra partinin oyu düşebilir. Ama Önder Sav dönemi bitti, kapandı.” diyor.
 </p>
 <p class="MsoNormal">
  Kılıçdaroğlu bir üstünlük kurmuş olsa da Sav, muhtemelen partiyi olağanüstü kurultaya götürecek. 1260 delegenin yarısı, yani 630’unun oyunu topladığı takdirde bir-bir buçuk ay içinde CHP Genel Başkanı Kemal Kılıçdaroğlu yeniden güvenoyu almak zorunda kalacak. Bu defa Önder Sav yanında değil, karşısında olacak. Sav’ın da Hakkı Süha Okay’ı desteklemesi bekleniyor. Tabii Kılıçdaroğlu’nun tek avantajı halktan oy alma potansiyeli, Önder Sav ise teşkilatlardan oy alabiliyor. Ancak Kılıçdaroğlu, gündemlerinde olağanüstü kurultay olmadığını söylüyor, yeni bir yarışa girip koltuğu riske atmak istemiyor. Baykal da Önder Sav’ın olağanüstü kurultayda yeni bir ismi partinin başına geçirmemesi için Kılıçdaroğlu’na yakın duruyor. İddiaya göre genel seçimlerde Kemal Kılıçdaroğlu başarılı olamazsa Baykal’a koltuğuna geri dönmesi için gün doğacak. Ancak Kılıçdaroğlu beklenenin üzerinde oy alırsa genel başkanlık tartışmaya açılamayacak.
 </p>
 <p class="MsoNormal">
 </p>
 <p class="MsoNormal">
  Doç. Dr. Tanju Tosun*: Bu sarsıntı, normalleşmedir
 </p>
 <p class="MsoNormal">
 </p>
 <p class="MsoNormal">
  CHP’de Kılıçdaroğlu-Sav kavgası deprem olarak nitelendiriliyor ama asıl deprem 22 Mayıs’taki son kurultayda yaşanmıştı. Bunu artçı bir sarsıntı ve CHP’nin normalleşmesi olarak değerlendiriyorum. Kılıçdaroğlu ve ekibi dünyayı okuma konusunda Önder Sav’dan daha ileri noktada. 1940’ların bakış açısını biraz ileri taşıyorlar. Her ne kadar özgürlükçü olması gereken noktada olmasalar da… En azından ne olup bittiğini anlamaya çalışıyorlar. Eski ekibin böyle bir derdi yoktu. Ancak yönetimi yenilemekle, MYK’ya yeni tüzük gereği isim getirmekle başarılı olunması mümkün değil. CHP için başarının yolu, içi doldurulmuş bir soldan geçiyor. CHP’nin sosyal demokrat eksene oturması gerekiyor. Merkez solun “Büyük Türkiye davasını” sahiplenmesi gerekiyor. Nasıl büyüteceğiz, nasıl istihdam oluşturacağız, nasıl adil biçimde paylaştıracağız sorularına cevap bulması gerekiyor. Kürt sorununa bakış açınız nedir, başörtüsü sorununu nasıl çözeceksiniz, nasıl bir yeni anayasa istiyorsunuz? Süratle bu konular üzerinde somut birtakım adımlar atılması, projeler ortaya konması gerekiyor. CHP’nin ciddi olması lazım. ‘Yeni CHP’, ‘Devrimci CHP’ sloganları dolaşıyor. Slogan ile politikayı yürütmek artık Süleyman Demirel zamanında kaldı.
 </p>
 <p class="MsoNormal">
  (*) Ege Üniversitesi Öğretim Üyesi, Siyaset Bilimci
 </p>
 <p>
 </p>
</font>

Kaynak: [www.aksiyon.com.tr](http://aksiyon.com.tr/aksiyon/haber-27890-27-ya-sav-ya-terk-et.html), [web.archive.org (arşiv bağlantısı)](http://web.archive.org/web/20101116153621/http://aksiyon.com.tr/aksiyon/haber-27890-27-ya-sav-ya-terk-et.html)
