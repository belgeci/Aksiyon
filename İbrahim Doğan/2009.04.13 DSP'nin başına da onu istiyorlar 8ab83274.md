# DSP'nin başına da onu istiyorlar

*İbrahim Doğan 2009.04.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Beyaz güvercinin yuvasında iç savaş çıktı. Zeki Sezer ekibi ile ‘Rahşancılar’ karşı karşıya. Bu da yetmedi, eski partililer yeni bir cephe açtı; adayları ise parti dışından popüler bir isim: Kemal Kılıçdaroğlu...
  </font>
 </div>
 <div id="newsText">
  <font class="detail-text">
   29Mart seçiminin kaybedenlerinden Demokratik Sol Parti (DSP), çabuk karıştı. Başarısızlığın faturası, beş yıl oturduğu koltukta ilk seçim tecrübesini yaşayan Genel Başkan Zeki Sezer’e kesildi (2007’de CHP ile ittifak kurmuştu). Şimdi, gözyaşlarıyla koltuğu bırakan Sezer’in yerine geçme mücadelesi var. Sezer daha istifasını açıklamadan DSP’nin bir numaralı koltuğu için âdeta iç savaş başladı. Parti içindeki Sezer ekibine karşı Rahşan Ecevit’in kimi destekleyeceği merak ediliyor. Bu iki kutup arasındaki savaşın dışında üçüncü yol olarak öne çıkmaya çalışan eski DSP’liler ise ilginç bir ismi partinin başında görmek istiyor: Ecevit’e benzettikleri Kemal Kılıçdaroğlu.
   <br/>
   <br/>
   Karaoğlan Bülent Ecevit liderliğindeki parti, 2002 ve 2004 seçimlerinde hezimete uğradı. Ecevit’in işaret ettiği Zeki Sezer, atamayı çağrıştıran bir yolla DSP’nin başına geçti. Hâliyle Ecevit’in gölgesinde kaldı. Karaoğlan’ın yerini Sarıoğlan aldı. ‘Beyaz güvercin’, Cumhuriyet Mitingleri’nin de etkisiyle 2007 genel seçiminde CHP ile ittifak kurdu ve 13 milletvekiline sahip oldu. Zeki Sezer, her yerde “Ecevit’in ışığında” hareket ettiklerini söylese de onun felsefesini hayata geçiremedi. Başörtüsü konusundaki anayasa değişikliğinde CHP ile birlikte hareket etmesi, bir demokrasi mücadelesi olarak görülen 11. Cumhurbaşkanlığı seçiminde orta yolu tercih etmesi, karnesine eksi olarak yazıldı. Meydanlarda heyecan oluşturamayan, halkta karşılık bulamayan Sezer, beş yıl boyunca güvercini uçuramadı. Suçu çoğu zaman medyaya attı: “Bizi görmüyor, söylediklerimizi halka ulaştırmıyorlar.”
   <br/>
   <br/>
   Sezer, halkın kalbini kazanamasa da parti içinde güçlü bir hâkimiyet kurdu. Rahşan Ecevit’e yakın isimleri partiden uzaklaştırdı, yerine kendine yakın isimleri getirdi. Rahşan Hanım ise uzun bir süre parti politikalarıyla ilgilenmedi. Kendine yakın milletvekillerinin “Parti Ecevit’sizleştiriliyor. Müdahale etmezseniz bunlar her söylediklerini Ecevit’e mal edecek.” deyince harekete geçti.
   <br/>
   <br/>
   Fakat Rahşan Hanım’ın bıraktığı parti ve teşkilat ortada yoktu. Bunun üzerine “Ya partinin adını değiştirin ya da Ecevit adını kullanmayın.” dedi. Sezer ise “Biz Ecevit’i yüreğimize kazıdık.” diyerek iddialara karşı çıkmaya çalıştı. Rahşan Hanım ile arasının açılmasından parti içindeki milletvekillerini sorumlu tutuyordu. Ama, Rahşan Hanım’ın muhalefeti ve yerel seçimde alınan başarısız sonuç sebebiyle istifa etmek zorunda kaldı. 		Sezer, giderayak muhalif beş ismi CHP İstanbul adayı Kemal Kılıçdaroğlu’na destek verdikleri gerekçesiyle disiplin kuruluna sevk etti (ihraç talebiyle). Bu isimlerden sadece DSP eski genel sekreteri Ahmet Tan, Kılıçdaroğlu’nun seçim otobüsüne binmişti. Emrehan Halıcı, Mücahit Pehlivan, Recai Birgün ve Tayfun İçli için böyle bir iddia yoktu. DSP Genel Sekreteri Süleyman Yağız da “Mesele Kılıçdaroğlu değil.” diyerek buna işaret ediyordu. Beş vekil, ihraç talebiyle tedbirli (kurultayda aday olamıyor) olarak disiplin kuruluna sevk edildi. Ancak kurulun Rahşan Hanım’a yakın kişilerden oluşmasından dolayı ihraç çıkmayacağı konuşuluyor.
   <br/>
   <br/>
   Tedbir konulup disiplin kuruluna sevk edilmesine karşın genel başkanlığa aday olan Eskişehir Milletvekili Tayfun İçli, hakkındaki suçlamanın delili olmadığını savunuyor: “Bana yapılanlar hoş değil. Ortada delil yok, sadece bir mektup var. Sıkıntı uzun süredir vardı, üstü örtülüyordu. Örgütler zaman tanıyordu. Parti ilkelerden uzaklaştı, tutarsızlaştı.” Kardeşi de DSP Disiplin Kurulu’nda olan Tayfun İçli, üzerindeki tedbirin kaldırılmasından sonra adaylığını resmîleştirecek. DSP’den ihracı istenen diğer 4 milletvekilinin desteğini almadan bireysel hareket ediyor.
   <br/>
   <br/>
   Bülent Ecevit’in eski koruma müdürü ve şu anda milletvekili olan Recai Birgün ise Rahşan Hanım’ın ‘evet’ demesi hâlinde adaylığa sıcak bakıyor. Bülent Ecevit’in DSP’den ayrılmadan önce partinin başına geçirmeyi düşündüğü Yılmaz Büyükerşen (71) ismi yeniden öne çıkıyor. Fakat, hem yaşının ilerlemiş olması hem de Eskişehir Belediye Meclisi’nde az farkla üstünlük kurabildiği için (ayrılması durumunda başkanlığı AK Parti’ye kaptırma ihtimali var) sıcak bakmıyor. Rahşan Hanım’a yakın olan ve bugünlerde ikna edilmeye çalışılan Büyükerşen, “Görev düşerse yaparım.” diyor.
   <br/>
   <br/>
   Parti içinde hem Rahşan Ecevit, hem de Zeki Sezer taraftarları Şişli Belediye Başkanı Mustafa Sarıgül ismine sıcak bakmıyor. Sarıgül’ün DSP’ye dönmesine yeşil ışık yakmayan Rahşan Hanım, tüm adayların ortaya çıkmasını bekleyecek. Bunlardan birini ya da sürpriz bir ismi destekleyecek.
   <br/>
   <br/>
   Mücadeleyi pek sevmeyen Zeki Sezer’den sonra partinin başına geçmesi muhtemel Yılmaz Büyükerşen ile Mustafa Sarıgül dışında ciddi aday öne çıkmadı. Bu isimlerin dışında yıllar önce Rahşan Ecevit tarafından partiden uzaklaştırılan eski milletvekilleri bir araya gelip isim arayışına girdi. Bu grup, Kemal Kılıçdaroğlu’na “Gel, DSP’nin başına geç. Ecevit’e benziyorsun, dürüstsün. Popülariten var. Eğer CHP’de kalırsan seni Baykal yer, o zaman havan kalmaz.” sözleriyle teklif götürdü. Gruptaki isimlerin yakın bir zamanda yemekte bir araya gelmesi bekleniyor.
   <br/>
   <br/>
   Parti içinde Zeki Sezer’e yakın isimler belediye sayısının 30’dan 61’e çıktığını söyleyip başarılı olduklarını savunuyor. Sezer’in partiden ayrılmasına taraftar değiller. “Tekrar aday olmasının önü kapalı değil. Bu anayasa değil. İstifa tek yönlü. Çok yönlü irade olursa ne olacak?” diyen DSP Genel Sekreter Yardımcısı Hasan Erçelebi, Zeki Bey’in ‘tekrar aday olmayacağım’ sözüne rağmen ümidini yitirmiyor. Bu ayrılığı da seçim sonuçlarına bağlıyor. Erçelebi’ye göre, parti Ecevit’ten uzaklaştırılmadı. Rahşan Hanım’ın partiyi yönetme iddialarına ilişkin genel başkanın yetkili kurullarla partiyi yönettiğini söyleyip, “Karşı karşıya gelme diye bir şey olmaz. Sayın Rahşan Ecevit hepimizin ortak değeridir. Parti içi mücadeleye Ecevitleri katmak doğru değil. Kim daha çok Ecevitçi, bunu tartışmak doğru değil.” diyor.
   <br/>
   <br/>
   Yeni kurultayın 16 Ağustos 2010’a kadar yapılması gerekiyordu; fakat Zeki Sezer istifa kararı aldığı için 45 gün içinde yapılması lazım. Parti yetkilileri “İsteyen herkes kurultayda aday olabilecek.” diyor. Bakalım beyaz güvercin yeniden uçabilecek mi?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-21306-dspnin-basina-da-onu-istiyorlar.html), [web.archive.org (arşiv bağlantısı)](http://web.archive.org/web/20120726200512/http://www.aksiyon.com.tr:80/aksiyon/haber-21306-dspnin-basina-da-onu-istiyorlar.html)
