# Önder’in gölgesi

*İbrahim Doğan 2010.05.24*

<font class="agenda2NewsSpot">
 CHP’de ‘yeni’ döneme de eski tüfek Önder Sav damgasını vurdu. Baykal’ın en sadık yoldaşı bilinirken, Kılıçdaroğlu’na kurultay kazandıran güç oluverdi. Liderleri gölge gibi takip ettiği sanılırken,  onların üzerine düşen gölge olduğu anlaşıldı.
</font>
<font class="newsDetail">
 <p class="MsoNormal">
  Önder Sav ile Deniz Baykal’ın 53 yıl önce CHP gençlik kollarında başlayan siyasi yoldaşlığı kaset skandalıyla son buldu. Sav, 1970’lerde önce İsmet İnönü, daha sonra Bülent Ecevit’le benzer bir süreç yaşamıştı. CHP’nin iki numaralı koltuğu genel sekreterliği 10 yıldır yürütüyor. CHP tarihinde bu vazifede en uzun süre kalan isim unvanına sahip. Partide gizli güç odağı ve gölge genel başkan olan Sav, Baykal’a da sırtını dönmekte tereddüt etmedi. Yeni yoldaşı yükselişteki Kemal Kılıçdaroğlu.
 </p>
 <p class="MsoNormal">
  CHP’nin gizli liderinin kim olduğuna yakından bakalım. Çerkez kökenli Önder Sav, 17 Kasım 1937’de Balıkesir’in Manyas ilçesine bağlı Işıklar köyünde dünyaya geldi. Manyas, Sav ailesi gibi Rus katliamından kaçarak 1864 yılında Kafkasya’dan göç eden Çerkezlerin önemli kısmını ağırlıyor. Önder Bey’in dedesi İshak Bey ile onun babası Hacı İbrahim Bey de
  <span>
  </span>
  Sultan Abdülaziz tarafından bölgeye yerleştirilenler arasındaydı. Sav’ın soyu, Osmanlı hanedanına uzun yıllar gelin ve hizmetçi veren Ubıh kabilesine dayanıyor.
 </p>
 <p class="MsoNormal">
  Hayrettin-Şerife Sav çifti, Işıklar köyünde okul olmamasından dolayı çocuklarının eğitimi için Darıca köyüne taşındı. Beş çocukları vardı, Önder, bunlardan dördüncüsüydü. Geçimini buğday, arpa ve mısır üretiminden sağlayan ailenin Önder’i şehre gönderip okutma imkânı yoktu. Bunun üzerine Hayrettin Bey’in Ankara’da avukatlık yapan kardeşi Lütfü Sav, “Önder’i benim yanıma yollayın, ben okutayım.” demişti. Böylece 12 yaşındaki Önder’in önü açıldı. Çocuğu olmayan Lütfü Bey’e teselli gibiydi, küçük Önder.
 </p>
 <p class="MsoNormal">
  Önder Bey’in Darıca köyünde yaşayan 78 yaşındaki ağabeyi Vahdettin Sav’ın eşi Nefize Hanım, “Ankara’da amcamız vardı. Önder Bey oraya gitti. Kardeşlerinden çok erken ayrıldı.” diyor. Sav, 1940’larda
  <span>
  </span>
  Lütfü Bey’in yanında, Ankara’da elitist bir muhitte yaşıyordu. Bugünkü katı Kemalist düşünceleri o yıllarda şekillendi. Kardeşlerin en büyüğü Reyhan Hanım, onun küçüğü ise Vahdettin Bey idi. Vahdettin Sav aslında son padişah Vahdettin’in ismini taşıyor. İstiklal gazisi baba Hayrettin Bey, Vahit ismini koymak üzere nüfusa gitmişse de, nüfus memuru Vahdettin yazmıştı cüzdana. “Biz Vahdettin’i vatan haini olarak ilan ettik, yurt dışına sürdük. Nüfus memuru, ‘Müsterih olun, gün gelecek vatandaş padişahları arayacak’ demiş.” Şimdi nüfus memuruna hak veriyor, Önder Bey’in ağabeyi.
 </p>
 <p class="MsoNormal">
  Can, Önder ve Özbey ise diğer kardeşlerdi. Bu kardeşlerden Can ile Özbey vefat etti. Geçen yıl 16 Mayıs’ta köyde vefat eden Özbey’in bu yılki mevlidine CHP’deki gelişmelerden dolayı gidemedi Önder Bey. Vahdettin Bey, ailevi bir iş için görüşmek istediği kardeşi Önder’e bugünlerde telefonla dahi ulaşamadığını anlatıyor.
 </p>
 <p class="MsoNormal">
  Nefize Hanım kayınvalidesi ve kayınpederini, yani Önder Sav’ın anne babasını anlatırken “Ben evlenmeden önce komşuydum onlara. Kayınvalidem çok dindardı. Köyün mevlithanıydı, abdestinde namazındaydı.” diyor. Vahdettin Bey de “Dinî bilgileri muazzamdı.” diyor. Önder Bey 12 yaşından sonra sadece yazları ailesinin yanına gidebiliyordu. 1971 yılında annesinin, 1982 yılında babasının vefat etmesinden sonra köye ziyaretler de seyrekleşmeye başladı. Ankara’da Önder’in aynı apartmanda oturduğu; ortaokul, lise ve üniversitede beraber olacağı, kamuoyunun yakından tanıdığı bir arkadaşı vardı: Anayasa Profesörü Ergün Özbudun. “Çok yakınlığımız oldu. Üç sene CHP gençlik kolları merkez yönetimindeydik.” diyor Ergün Bey. Ankara Üniversitesi Hukuk Fakültesi’nde okuyan Önder ve Ergün’ün yanında bir isim daha vardı: Deniz Baykal. Dostlukları 1957’de başlamıştı, üç isim de CHP’nin gençlik kollarında görev yapıyordu. Özbudun, “Hepimiz 27 Mayıs’ı desteklemiştik. 57-60 dönemi çok hararetli bir siyasi dönemdi. Çizgiler keskinleşmişti, gençlik ilgiliydi. Kutuplaşma vardı.” diyor, o yıllar için. Genç Önder, amcasının desteğiyle, geçim derdini hiç düşünmeden okudu.
 </p>
 <p class="MsoNormal">
  Ergün Özbudun asistan olarak üniversiteye girerken Önder Sav siyasete yöneldi. İkilinin yolları böylece ayrılırken, Önder Sav ile Deniz Baykal’ın yolu netleşecekti; “Siyasi fikirler farklı olabilir ama dostluklar bakidir. Sayın Baykal değil, benim için Deniz’dir. Önder’dir.” diyor Özbudun. Önder Sav, avukatlık ve Barolar Birliği başkanlığından sonra Ankara milletvekili olarak Meclis’e girdi.
 </p>
 <p class="MsoNormal">
  Milletvekili olduğunda sıradan vatandaşın neler yaşadığını şöyle bir örnekle görmüştü: 1974 yılında bir kaza geçirmiş, hastaneye kaldırılmıştı. Ancak hastanede kimse yüzlerine bakmıyordu. En sonunda milletvekili olduğunu söyleyince doktorların yoğun ilgisiyle karşılaştı. Hastaneye güvenmeyen Eşi Çiğdem Hanım tarafından bir üniversite hastanesine götürülüp ameliyata alındı. 17 gün boyunca hastanede yattı; ölümden dönmüştü. Başından geçenleri birkaç ay sonra bir gazeteciye “Bana bin kişi iletse kolay kolay inanmayacağım olaylara, o olayları kendim yaşayarak inanabildim.” diyordu.
 </p>
 <p class="MsoNormal">
  Milletvekili olana kadar İsmet İnönücü olarak biliniyordu; ancak Ecevit’in yanında isyan bayrağını açanlardan biri de oydu. Aynı ekipte Baykal da vardı. Bu birliktelik
  <span>
  </span>
  Baykal gibi Sav’a da genç yaşında (31) Çalışma Bakanlığı koltuğunu getirdi. 4 yıl sonraki genel seçimlerde CHP’li milletvekili arkadaşı Cemil Erhan’ın anlatımıyla 11-12 kişiden sadece Ankara’da Önder Bey yeniden Meclis’e girebilmişti. Baykal, CHP’nin iki numaralı ismi olduktan sonra Önder Sav ile bu kez Ecevit’i devirmek için sözleşti. Ancak başarılı olamadılar.
 </p>
 <p class="MsoNormal">
  12 Eylül partilerin üstünden geçtikten sonra Sav, Türkiye Barolar Birliği başkanlığına aday oldu. 1989 yılındaki seçimde, Türkiye İşçi Partisi kökenli Halit Çelenk’e rakip çıkmıştı. Seçimi Önder Sav kazandı; ancak Çelenk 21 yıl önceyi anlatırken “Onlar, kazanmak için birçok yönteme başvurdu. Çok sakil yöntemlere başvurdular. Oy miktarlarında çok şeyler yapıldı. Mesela o zaman barodan bazıları vekâlet alarak aleyhime oy kullandı. Oy hakkı özel haktır, vekâletle devredilemez.” diyor.
 </p>
 <p class="MsoNormal">
  Önder Sav baro başkanı olduğu zaman, Hakkı Süha Okay’ı denetim kurulu üyeliğine getirmişti. Kılıçdaroğlu ismi öne çıkmasaydı, bugün Önder Sav’ın adayı muhtemelen Okay olacaktı. Önder Sav, Türkiye Barolar Birliği başkanı olduğu yıllarda Turgut Özal ile yaptığı bir tartışmayla gündeme geldi. 1990’da Danıştay’ın kuruluş yıl dönümünde Sav “Görülüyor ki artık Anayasa saygısı bir kenara itilmiş, ülke bir kararnameler karmaşası ile yönetilmek istenir duruma gelmiştir. Siyasi iktidar hukuka değil, kendi anlayış ve felsefesine uygun işlemleri yürütmektedir.”
  <span>
  </span>
  diyecekti. Cumhurbaşkanı Özal ise kürsüye çıktıktan sonra bu konuşmaya tepki gösterecek, Özal ile Sav arasında hukuk bilgisi tartışması yaşanacaktı. Sav, aynı yıl Yargıtay Başkanı İsmet Ocakçıoğlu ile de tartışmaya girecekti.
 </p>
 <p class="MsoNormal">
  Partililerin yakından bildiği ‘derin güç’ Sav, kamuoyunun dikkatini sakarlıkları ve gaflarıyla çekti. Telefonunu açık unutup bir valiyle konuşmalarının basına yansıması üzerine “Dinleniyorum!” paranoyasına kapılması çok tartışıldı. Hacca gitmek isteyen yaşlı köylüyle “Araplara para kaptırma, bakarsın Muhammed seni bırakmaz.” diye alay etmesi kamuoyundan çok sert tepki gördü.
  <span>
  </span>
  Ancak Sav hiç geri adım atmadı, Baykal da kellesi istenen yoldaşını teslim etmedi.
 </p>
 <p class="MsoNormal">
  Cumhuriyet Halk Partisi’nin 1992 yılında yeniden açılması üzerine, siyasetten hiç kopmayan Sav partiye geri döndü. Parti birleşmelerinin olduğu yıllarda genel sekreterlik koltuğu uzun süre dolu kaldı. Baykal’ın 1999 seçimlerinde partisinin baraj altında kalmasından sonra istifa etmesi ve
  <span>
  </span>
  bir buçuk yıl sonra geriye dönmesi üzerine genel sekreterlik ‘güvenilir ve yakın’ birine verilmeliydi. Bu isim Önder Sav’dan başkası değildi. Zaten parti içindeki muhalifler 2000’lerden sonra tasfiye olmuştu. Baykal partide katıldığı her kurultayda genel başkanlığa sahip olurken, Sav teşkilatlardaki etkisini gün begün artırarak koltuğun gerçek sahibi oldu. Yani genel başkanı belirleyen delegeler Sav’ın ekibindendi. CHP yöneticileri halkla buluşmadıkları yönünde eleştirilere maruz kalırken, Önder Sav sık sık CHP teşkilatlarıyla buluşuyor, onlarla irtibatını hiç kesmiyordu. Teşkilatçı Sav’ın 1200’den fazla delegeyi isim isim bildiği söyleniyor. CHP’li birçok isim “Kurultayda Sav genel başkanlık için aday olsa yüzde 70’le seçilir; ancak genel seçimlere gittiğinde yüzde 10’u geçemez.” diyor.
  <span>
  </span>
 </p>
 <p class="MsoNormal">
  Deniz Baykal’ın başına gelenler aslında son iki yıldır sinyalini veriyordu. Aksiyon’da geçen yıl yayımlanan “Sırada Baykal mı var?” haberinde, bunun ipuçlarını vermiştik. CHP politbürosunun başındaki isim olan Önder Sav, Kemalist-laik çizgiyi temsil ediyor. Bu çizgi 1940’ların CHP’sinden izler taşıyor. Bu haberde, Önder Sav’ın Baykal’ın görevinden ayrılmasından sonra Kemal Kılıçdaroğlu’nu partinin başına taşıyacağını yazmıştık. Bu süreçte Baykal’ın tasfiyesinin altyapısı aslında hazırlandı. Baykal’ın etrafındaki isimler birer birer tasfiye edildi. Kürt sorununda özgürlükçü bir bakışa sahip olan Eşref Erdem, koltuğu alaşağı edilenlerin başındaydı.
 </p>
 <p class="MsoNormal">
  Baykal’ın prensi kabul edilen Mehmet Sevigen ise yolsuzluk iddialarıyla koltuğundan alındı. Baykal’ı savunacak, çevresinde paratoner görevi üstlenecek bir halka kalmadı. Böylece Önder Sav ile Deniz Baykal baş başa kalmış oldu. Sevigen’in görevden uzaklaştırılmasından 15 ay sonra çanlar Baykal için çalmaya başladı.
 </p>
 <p class="MsoNormal">
  Kaset komplosunun parti içinden destek almadan, üstelik Baykal’ın bu kadar özelini bilmeden kurulması mümkün değil. Baykal’a yakın bir isim “Genel Başkan’ın programını ben bile bilmiyorum.” derken bu operasyonun içeriden destek almadan yapılamayacağına işaret ediyor.
 </p>
 <p class="MsoNormal">
  İnönü, Ecevit ve son olarak Baykal’a sırtını dönüp CHP’nin yeni genel başkanını belirleyen Önder Sav, hep ‘ikinci adam’ olarak görüldü. Ancak partinin değişmeyen gizli lideri oydu. Baykal bir operasyonla görevden uzaklaştırılmamış olsaydı, Sav genel sekreterlik koltuğunu kaybedecekti. Yeni yapıya göre teşkilattan sorumlu genel başkan yardımcısı olacaktı, fakat teşkilat üzerindeki etkisini koruyacaktı. Ancak Baykal’ın çarşaf açılımı, dinî kesimlerle bir araya gelmesi gibi başlıklara Sav’ın başını çektiği katı laikçi kesim tepki gösteriyordu. Bu dönüşüm de sekteye uğrayabilir.
 </p>
 <p class="MsoNormal">
  Eski CHP milletvekili Tankut Akalın, Önder Sav’ı anlatırken “Sav’da garanti yüzde 110’dur, yüzde 100’ü garanti kabul etmez. Hesap adamıdır.” diyor. Hakikaten de Baykal istifa ettikten bir gün sonra “Kimse avucunu ovuşturmasın.” diyen Sav, hesabını iyi yapmıştı. Bir hafta sonra CHP’nin başına Kemal Kılıçdaroğlu’nu aday gösterdi. İki defa “Aday değilim!” diyen Kılıçdaroğlu, ne Baykal’ın ne de bir başka parti yöneticisinin desteğine ihtiyaç duymadan, teşkilatların tek hâkimi Sav’ın onayıyla yarışa girdi. Böylece 53 yıllık Sav-Baykal yoldaşlığı siyasi olarak son buldu. Baykal, “İbretlik hadiseler yaşandı, bunların hepsi not edildi. Her şeyin zamanı var.” sözleriyle mücadeleye devam edeceğinin işaretlerini veriyor. Ancak, “kurtlukta düşeni yemek kanundur” ilkesi bir kez daha hayata geçmiş görünüyor. Kurtlar yeniden acıktığında sıranın kime geleceğini veya eski kurdun sürüye dönüp dönemeyeceğini zaman gösterecek. Baykal’ın gölgesi sanılan Önder Sav, gölgesini yeni liderin üzerinde ne kadar tutabilecek, merakla takip edeceğiz.
 </p>
 <p class="MsoNormal">
 </p>
 <p class="MsoNormal">
  Ege Üniversitesi Öğretim Üyesi Doç. Dr. Tanju Tosun:
 </p>
 <p class="MsoNormal">
  <span>
  </span>
 </p>
 <p class="MsoNormal">
  ÖNDER SAV, KRİZİ FIRSATA ÇEVİRDİ
 </p>
 <p class="MsoNormal">
  Krizi yönetemeyen aktör Baykal, krizi fırsata çeviren aktör Önder Sav. Biri yönetemiyor, diğeri fırsata çeviriyor. Bu CHP’de dönüşümün öncüsü olma anlamında değil. Kemal Kılıçdaroğlu ve belirleyeceği ekip önemli. Nasıl bir CHP ve nasıl bir Türkiye tahayyül ediyorlar? Önder Sav, 1930-40’ların CHP’sini temsil ediyor, çok etkili bir aktör. Şunu gördük: Partinin küçük bir kısmına Baykal hâkimmiş, asıl tabana hâkim olan Önder Sav. Parti meclisinden il ilçelere kadar. Baykal yılların siyasetçisi ama CHP’nin puzzle’ını oluştururken çok ciddi stratejik hata yapmış. Yeri geldiğinde tabanla iletişimi var, ama gözü kapalı biçimde Önder Sav’a teşkilatı teslim etmiş. Deniz Baykal MYK ile yetinmiş. Yukarıda bir hâkimiyet söz konusu ama aşağıda elinden kaçıp giden parti içi iktidar var. Hep Sav üzerinden kurgulamış CHP’yi. Sav’ın tartışılmaz meziyetleri var. Otoriter bir baba gibi, despotik yönetim tarzı var. Deniz Baykal parti içinde lider olarak iktidarını devam ettirmeye yönelik siyaset izlemiş. CHP’nin değişimi lider değişimi olarak algılanıyor. Evet, bu üç beş puan kazandırır ama iktidar yapmaz. Değişim ve tek başına iktidar, statüko ile iç içe olmakla mümkün değil. CHP daha özgürlükçü, daha sosyal demokrasiden yana olmalı ve toplumun taleplerine daha iyi kulak kabartmalı.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=5CD51AD59058A1405F3F03C8E06F83B6?sectionId=7&newsId=26843), [web.archive.org (arşiv bağlantısı)](http://web.archive.org/web/20100606152743/http://www.aksiyon.com.tr:80/aksiyon/newsDetail_getNewsById.action;jsessionid=5CD51AD59058A1405F3F03C8E06F83B6?sectionId=7&newsId=26843)
