# Kalp duracak, saat durmayacak

*İbrahim Doğan 2005.08.01*

<div class="pNewsDetailMainContent" itemprop="articleBody">
 Saat firmaları, 30 yıldır, mekanik saatlerdeki bir dakikalık geri kalma sorunuyla boğuşuyordu. Seiko mekanik saatlere dijital dakikliğini sağlayan bir teknolojiyi eylülde piyasaya sürüyor. İsviçre firmaları panikte...Bir dakikalık fark hayatınızda nelere yol açabilir? Türkiye'de pek olmaz ama Avrupa'da yaşıyor olsanız treni, metroyu kaçırırsınız, çalıştığınız iş yerindeki q-matiklerde işe başlama saatiniz farklı yazılır. Çalıştığınız yere, yaşadığınız şehre göre, saatinizdeki bir dakikalık geri kalma ya da ileri gitme belki de tarifsiz sorunlara yol açabilir.
 <br/>
 <br/>
 Normalde problem gibi gözükmeyen 1 dakikalık sapma saat firmaları için 30 yıllık bir kâbus. Tam 30 yıl önce dijital saatlerde bu sorunu çözen saat markaları mekanik makinelerde hâlâ çözüme ulaşamamıştı. Dijital saatler ilk defa 1964 yılında Tokyo Olimpiyatları'nda kullanıldı. Bitiş çizgisini aynı anda geçen dört koşucudan hangisinin birinci olduğu tespit edilemedi. Bunun üzerine Seiko, saniyelerin yeterli olmadığını fark edip zamanı daha küçük birimlere yani saliselere quartz madeni yardımıyla böldü. Böylece bu tür yarışmalarda burun farkıyla da olsa birincinin kim olduğu tespit edilir oldu. Olimpiyatlarda keşfedilen bu teknoloji 1975 yılından itibaren kol saatlerinde de uygulanmaya başlandı.
 <br/>
 <br/>
 1977'de Seiko'nun Suwa fabrikasındaki genç bir mühendisin 'sonsuza dek çalışabilecek, var olanlardan 10 kez daha fazla hassasiyete sahip yüksek kalitede mekanik saat hayali' ise 1999'da gerçek oldu. Aradan geçen 6 yılın ardından bu teknoloji saatlere de uygulandı. Bu yılın eylül ayından itibaren dünya ile birlikte Türkiye'de de güvenilir mekanik saatler kollardaki yerini alacak.
 <br/>
 <br/>
 Mekanik saatlerdeki günde bir dakikalık zaman sapması akrep ve yelkovanı döndüren zemberekten kaynaklanıyor. Elle ya da otomatik olarak kurulan zembereğin en sıkı ve en gevşek olduğu anlarda saatin ileri sarma ya da geri dönme hızı eşit olmuyor. Bu yüzden mekanik saatlerde dakikalar kimi zaman ileri kimi zaman da geri gidiyor. Seiko, bu eşapman sistemini tamamen ortadan kaldırarak Spring Drive adını verdiği teknolojiyle mekanik saatlerdeki güvenilirlik sorununu çözdü. Yeni sisteme göre mekanik saatler tek yönlü hareket edecek. 4 yıl boyunca saatlerin pil olmadan çalışmasını sağlayan Spring Drive teknolojisine sahip saat uykuya yatsa bile bu sürenin sonunda uyanıp zamanı doğru göstermeye kaldığı yerden devam edecek.
 <br/>
 <br/>
 Seiko'nun icat ettiği bu teknoloji en çok mekanik saatler ülkesi İsviçre'yi etkileyecek. Seiko'nun 1970'lerde dijital devrimi İsviçre saat sektörünü krize sürüklemişti. İsviçre hükümetinin saat firmalarına desteği krizi erteledi. Ancak Spring Drive'ı satın almamaları durumunda benzer bir kriz kaçınılmaz görünüyor.
 <br/>
 <br/>
 Seiko'nun Türkiye distribütörü Aydın Saat Yönetim Kurulu Başkanı Mehmet Aydın, Spring Drive teknolojisinin getirilerini şöyle özetliyor: "Artık saatte hassasiyet sorunu ortadan kalkıyor. Takvim problemi yok. Pil problemi yok. Saati ayarlama derdi yok. Bir sorun yok. Doğarken takıyorsunuz, ölürken çıkarıyorsunuz."
 <br/>
</div>


Kaynak: [www.aksiyon.com.tr](http://www.aksiyon.com.tr:80/ibrahim-dogan/kalp-duracak-saat-durmayacak_513755), [web.archive.org (arşiv bağlantısı)](http://web.archive.org/web/20150813020057/http://www.aksiyon.com.tr:80/ibrahim-dogan/kalp-duracak-saat-durmayacak_513755)
