# Osmanlı şehzadelerine Türkiye’nin yolunu açtı

*İbrahim Doğan 2011.01.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şehzadelerin Türkiye’ye dönüşünü sağlayan Yılmaz Öztuna, “Şahsiyetimi üç kişi oluşturdu; Yahya Kemal’in milliyetçiliği, Fuad Köprülü’nün tarihçiliği ve Sâdeddin Arel’in müzikolog kimliği” diyor.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    Ev telefonu çalıyordu, İsmail Hami Danişmend ahizeyi kaldırdığında 21 yaşındaki Yılmaz Öztuna’nın sesi duyuldu. “Sizi ziyaret etmek istiyorum.” sözünün ardından Öztuna, Danişmend’in evinin yolunu tuttu. “Nihal Atsız ile tanışmak istiyorum, evinize davet eder misiniz?” demişti. Şubat 1949’da Sâdettin Arel’in cumartesi toplantısında tanıştığı İsmail Hami Bey gülerek verdi cevabını: “Tanışıp da ne yapacaksın, o mecnundur.” Yazılarını çok beğendiğini söyleyip ısrarını sürdürünce bir gün İsmail Hami Bey, Atsız’ı evine davet etti. O zaman bıyıkları yeni terleyen Yılmaz’ın karşısında, kendisinden 25 yaş büyük Nihal Atsız duruyordu. Atsız, II. Mahmut’tan itibaren hanedanın bütün üyelerinin şeceresini çıkarıyordu. Öztuna bunu duyduktan sonra “Ben de Osman Gazi’den itibaren şecere çıkarıyorum.” karşılığını verdi.
   </p>
   <p class="MsoNormal">
    20 yaşındaki Yılmaz Öztuna, 13. asırdan itibaren, 45 yaşındaki Nihal Atsız ise 19. asırdan itibaren hanedanın şeceresini çıkartıyordu: “Nihal Atsız bir nefretle baktı, ağzımın payını verecekti; ama İsmail Hami var, onun meclisini bozmamak için sesini çıkarmadı. İsmail Hami tebessüm etti. ‘Sakın küçümsemeyin, hakikaten Osman Gazi’den itibaren şecere yapıyor, hanedanın şeceresinde benden bilgilidir.’, dedi. atsız, İsmail Hami’nin ama beni himaye için bu lafları ettiğini düşündü, inanmadı. ‘Nasıl olur bu yaşta? Sayın bakayım Sultan Abdülmecid’in iki üç oğlunu, iki üç kızını’ dedi. Hiç ümit etmiyordu. ‘Sultan Abdülmecid’in 8 oğlu –ki dördü padişah olmuştur, dördü şehzadeliği olarak kalmıştır– ile 8 de sultan olarak kızı vardır’ dedim. Evvelâ oğullarını, sonra kızlarını doğum sırasıyla saydım. Çok memnun oldu Atsız.”
   </p>
   <p class="MsoNormal">
    Nihal Atsız adamını bulmuştu. Kendi fikir dünyasına uygun, hanedana ilgi duyan bu genci çok sevmişti. Birkaç dakika önceki
    <span>
    </span>
    küçümseyen tavırların bakışların yerini tebessüm almıştı. İkilinin bu evde başlayan dostluğu 1975’te Nihal Atsız vefat edene kadar sürdü. Yılmaz Öztuna’nın İsmail Hami Danişmend ile dostluğu ise onun Osmanlı hanedan mensuplarıyla tanışmasını sağladı.
   </p>
   <p class="MsoNormal">
    İsmail Hami Bey aileyi Osmanlı devletinden itibaren tanıyordu, son Halife Abdülmecid Efendi’yle dostluğu onun vefatına kadar devam etti. İsmail Hami Bey’in İstanbul’daki sohbet meclislerine önce Sultan Abdülhamid’in kızı Ayşe Sultan, sonra diğer kızı Şadiye Sultan geldi. Hanzade, Neslişah sultanların hepsi dâhil oldu zaman içinde. 1950’de Paris’e giden Öztuna yazları Türkiye’ye geliyordu; önce hanedanın kadın üyeleriyle, sonra Sultan Abdülhamid’in en küçük oğlu Mehmet Âbid Efendi’yle tanıştı. “Çok bilgili” dediği Mehmet Âbid Efendi’yle Paris’te her hafta sonu bir araya geliyordu, o da başka hanedan mensuplarıyla tanıştırdı. Sultan Abdülhamid’in Selânik sürgünü ve Beylerbeyi Sarayı’ndaki gözetimde yanında olan tek ve en sevdiği eşi Müşfika Kadınefendi, ile 100’den fazla görüşen Öztuna, “Ayşe Sultan’ın annesi Müşfika Kadınefendi dördüncü kadın. Sultan Abdülaziz’in annesinin cariyesiymiş, çocuk cariyesi. Ondan çok şey dinledim.” diyor.
   </p>
   <p class="MsoNormal">
    Müşfika Kadınefendi ve Ayşe Sultan, diğer hanedan mensuplarıyla birlikte 1924’te yurt dışına sürgüne gönderilmişti. 1952’de ise Adnan Menderes’in izniyle kadın üyelerin Türkiye’ye dönüşüne izin verildi. Erkek üyeler dönüş için 22 yıl daha beklemek zorundaydı. Türkiye 1974 yılında genel affı konuşuyordu; ancak hanedanın erkek üyeleri, yani şehzadelerin dönüşü gündemde yoktu. Hanedan üyeleriyle yakın dostluğu olan Nihal Atsız, af çıkacağını duyduğunda Ankara’da ikamet eden Yılmaz Öztuna’yı arayıp “Büyük af kanunu çıkıyor, şehzadeleri de sokamaz mıyız?” diye sordu. Öztuna, eski Çanakkale Milletvekili Ahmet Nihat Akay ile temas kurup milletvekillerinin gündemine şehzadelerin de alınmasının yolunu açtı, bazı milletvekili arkadaşlarıyla görüşüp Adalet Partisi’nin de bu konuda desteğini sağladı. Hanedanın kadın üyelerine olduğu gibi erkek üyelerine de Türkiye’ye dönüş yolu açılacaktı; ancak o dönemin senatörlerinden birinin devreye girmesiyle bu engellendi. Şehzadelerin dönüşü katiller, dolandırıcılar ile birlikte genel af kapsamına alındı, bir kriz çıkmaması için kimse buna ses çıkarmadı. “Şehzadelerin hayatlarını kurtaralım, hiç olmazsa çocuklarının Türk olmasını temin edelim, Türklükten kopmalarını engelleyelim diye o kanun üzerinde fazla durmadık.” diyor Yılmaz Öztuna. Sultan Abdülhamid’in torunu Osman Ertuğrul Efendi bundan dolayı vatanına dönüşünü 30 yıl erteledi.
   </p>
   <p class="MsoNormal">
    Aile Türkiye’ye döndüğünde, mal varlıkları elinden gitmişti. Ailenin sürgün hayatı sonrasında dramını yakından bilen isimlerden biri olan Öztuna, dünyada Rusya hariç hiçbir devletin böyle bir yola girmediğini söylüyor: “Hanedanın bütün varlığını kaybetmesi çok büyük bir millî ayıp ve kusurdur. Bunu Rusya hariç cumhuriyete geçen hiçbir Avrupa devleti yapmadı.”
   </p>
   <p class="MsoNormal">
    Hanedan, 1924’te sürgün edilirken sadece İstanbul’daki mal varlıklarını arkada bırakmadı. Filistin, Irak, Balkanlar’daki varlıkları da ellerinden gitti. Hanedan mensupları Mustafa Kemal Paşa’nın arkasından konuşup onu sorumlu tutmadı. Fakat diğer ülkelerdeki mal varlıklarını almak için davalar açtılar. Meselâ Filistin’in yedide biri Sultan Abdülhamid’in şahsına aitti. Bunun yanı sıra Musul petrolleri gibi haklar için Fransa, İngiltere gibi ülkelerde dava açtılar, buralardaki mahkemelerde âdeta süründüler. Bu davaların avukatlığını önemli isimler üstlendi, biri Fransa’nın eski cumhurbaşkanlarındandı. Bu ülkeler Atatürk devrinde hanedan mensuplarının taleplerini anlatıp Türkiye’nin nasıl bir yol izlediğini sordu. Türkiye’nin yazdığı cevap şöyleydi: “Bizde hanedana ait hiçbir mal mülk yoktur, hepsi devletleştirilmiştir.” Bu cevap üzerine “Hanedan mallarını biz de Türkiye gibi iade etmiyoruz.” denilerek davaların hepsi birer birer düşürüldü.
   </p>
   <p class="MsoNormal">
    Tarihçi kimliğiyle bilinen, hanedan mensuplarıyla dostluklar kuran Yılmaz Öztuna, 20 Eylül 1930’da Vezneciler’deki Fen Edebiyat Fakültesi Zeyneb Hanım Konağı’nın arkasındaki küçük bir konakta dünyaya geldi. Beş yıl sonra Rum, Ermeni ve Yahudilerin yaşadığı Beyoğlu’na taşındı. Mercan İdadisi’nden (lise) mezun olan babası Muhittin Bey, Balkan harbinde onbaşı olarak askere alınıp başkumandan vekili Nazım Paşa’nın yazıcısı olmuştu. I. Dünya Savaşı’nda İttihatçıların taraftarı olmayan subayları emekliye sevk etmesi üzerine subay açığı doğmuştu, bu açığı kapatmak için Muhittin Bey de askerî tahsili olmamasına rağmen 1914’te ilk yedek subay okuluna katılıp üç aylık eğitimden sonra yedek subay oldu. Önce zabit vekili (asteğmen), daha sonra ikinci mülazım rütbesine yükseldi. Irak cephesinde İngilizlere esir düşüp 3-4 yıl Güney Hindistan’da bir kampta tutuldu. Askerlikle ilgisi olmamasına rağmen 9 yıl askerlik yapan baba Öztuna, esir kampından kurtulduktan sonra İstanbul’da belediyenin meyve sebze halleri müfettişi olarak göreve başladı; ancak o parayla geçinemeyince iş hayatına atıldı.
   </p>
   <p class="MsoNormal">
    Baba tarafı Rumelili aile 93 göçmenlerinden. Belgrad yakınındaki Semendire’de büyük Sırp isyanı çıkınca bugün Bulgaristan sınırları içinde bulunan Eski Zağra’ya taşınıyorlar, bir asır sonra ise İstanbul’un yolunu tutuyorlar. Baba tarafından ailesi akıncı beyiymiş. Büyük babasının büyük babası Nureddin Efendi kazaskerlik ve Filibe müftülüğü yapmış, ailede en yüksek rütbeye o gelmiş. Tahsile meraklı olan aile fertleri Balkanlar’da yüksek medrese olmadığı için İstanbul’a sık gidip geliyor, eğitimlerini bu şehirde tamamlıyor. Baba tarafı ilmiye sınıfına dâhil oluyor, medreselere devam etmeyenler ise toprak beyi olarak hayatını sürdürüyor. Baba tarafından 17-18. asra kadar geriye rahatça gidebildiğini söylüyor Öztuna; ancak akıncı beyleriyle ilgili şunu anlatıyor: “Beş asır akıncı beyliği yapan adamlar o coğrafyada hiç Sırp, Macar kızıyla evlenmedi mi? Biz babalarımızı tespit edebiliyoruz fakat büyük annelerimizi tespit edemiyoruz. Bütün aileler için böyle.”
   </p>
   <p class="MsoNormal">
    Annesi Süreyya Hanım ise Beyrut doğumlu, aslen Haymanalı olan Türk asıllı bir ailenin çocuğu. Mensup olduğu Kemikoğlu aşireti, IV. Murat tarafından 1639 yılında Bağdat seferinden sonra Halep yakınlarına yerleştirilmiş. Süreyya Hanım’ın babası Azımzade Cemil Bey âlim, Suriye eyaletinde maarif müdürlüğü yapıyordu, İttihat Terakkicilerle anlaşamayınca 1914 yılında Mısır’a kaçtı. Annesi Makbule Hanım, İstanbul doğumlu, evlerinde Türkçe konuşuyorlar. Anne tarafından Çatalca’nın Baba Nakkaş köyünden. Nakşibendî şeyhliği bu ailede, babadan oğula geçmiş. Oğuzhan ve Hanzade isminde iki çocuğu bulunan Yılmaz Öztuna, “Bende anne tarafından 8’de bir Çerkezlik, 8’de bir de Avarlık vardır. Yani dörtte bir Kafkasyalı oluyorum.” diye anlatıyor bu durumu.
   </p>
   <p class="MsoNormal">
    Öztuna, annesinin plaklarını beş yaşından itibaren dinlemek suretiyle musikiyle ilgilenir. Bu plaklarla ilgisi onun ‘müzikolog’ sıfatını kazanmasının da başlangıcıdır aslında. İlk tahsilini Firuzağa İlkokulu’nda, ardından Yeni Kolej’de, yüksek tahsilini Paris Sorbonne Üniversitesi’nde yaptı. 7 yıl Paris’te kalıp siyasal bilgilerle birlikte konservatuara da devam etti, kütüphanelerde araştırmalar yaptı.
   </p>
   <p class="MsoNormal">
    Öztuna’nın 80 yıllık hayatına 60’tan fazla kitap, milyonlarca okur girdi. İlk kitabını 15 yaşında yazdı. Ankara Muharebesi isimli kitabı fazla kimseye ulaşmadı; ancak yazarlığa bu kadar erken başlamasına rağmen profesyonel olması için 15 yıl daha beklemesi gerekecekti. Babasından kalan mirası tek kardeşi Ercüment ile paylaştı, bugünün parasıyla belki 5 milyon dolardı. 1959’da büyük bir ekonomik kriz sonrası bu parayı kaybetti, aslında bu onun yazı üzerinden geçimini sağlaması için de bir dönüm noktası oldu.
   </p>
   <p class="MsoNormal">
    “Mecburen profesyonel oldum.” diyen Öztuna, daha önce Yapı Kredi Bankası’nın yayını ve Şevket Rado’nun başında bulunduğu Hayat Mecmuası’ndan bir iş teklifi almış ancak geri çevirmişti. Şevket Rado ile İsmail Hami Danişmend’in meclisinde tanışmıştı. “Beni tetkik etmişti, büyük babamın yaşındaki adamlarla nasıl konuşuyorum, hangi bahislerden konuşuyorum…” diyen Öztuna, Rado’ya bir mektup yazıp “Üç sene evvelki teklifiniz baki mi?” diye soracaktı. Cevap gecikmedi: “Hemen buyurun görüşelim.” Ve Yılmaz Öztuna iş hayatına 1960 yılında Hayat Mecmuası’nda 1500 lira aylıkla başladı, ilk unvanı ise ilmî redaktör idi, kültür sayfalarındaki yanlışları düzeltiyordu. Derginin haftalık tirajı 400 bin ile 450 bin arasında değişiyordu. Bir yıl sonra 8 sayfalık kültür sayfalarının mesul yazı işleri müdürü oldu, daha sonra genel yayın müdürü.
   </p>
   <p class="MsoNormal">
    Şevket Rado’nun dergideki odasına Yapı Kredi Bankası’nın sahibi Kâzım Taşkent de gelir, çoğunlukla Öztuna’yı da sohbete çağırırlardı. Taşkent, Çanakkale’nin meşhur kumandanı Esat Paşa ile Vehip Paşa’nın yeğeniydi, babası ise son Preveze belediye başkanıydı. Tarihe meraklıydı, Öztuna’ya “Osmanlı tarihine ilişkin halkın elinde ciddi bir şey yok. En iyi Osmanlı tarihi nedir?” diye sorunca “Hammer tarihi” cevabını aldı. Ancak Hammer’ın yazdığı tarih 1774’te kalıyordu, ilmî açıdan çok eskiydi. “Sizin nezaretinizde tercümeye başlayın.” diyen Taşkent’e bir teklifi olduğunu söyledi Öztuna: “Benim baskıya hazır bir Osmanlı tarihim var.”
    <span>
    </span>
    Öztuna’nın bu cesur teklifine rağmen daha önceden yazdığı önemli bir eseri de şöhreti de yoktu. Sadece Türk Musikisi Lügati vardı yazdığı ancak onu sınırlı sayıda müzisyen okumuştu. Taşkent, bu teklifi,
    <span>
    </span>
    pekâlâ deyip kabul etti. Birinci cilt basıldıktan sonra herkes okudu: “Türkiye Tarihi, 65 bin basıldı, herkes okudu; İsmet İnönü, Celâl Bayar, Süleyman Demirel, orgeneraller... Bayar önünde resim çektirdi. Bu kitabın 16–17 yaşımdan itibaren malzemelerini toplamaya başladım.” İşte bu kitabın 12. cildinde Sultan Abdülhamid tarihteki yerine oturtuluyor, Mithat Paşa ise eleştiriliyordu.
   </p>
   <p class="MsoNormal">
    Kitabı Demirel’in de okuması, ona Adalet Partisi’nde milletvekilliği yolunu açacaktı. Siyasete girdikten sonra Demirel’in de Özal’ın da yakını oldu. Tarihçiliğinin yanı sıra ‘müzikolog’ olarak da isminden söz ettirdi, Türk Musikisi Devlet Konservatuarı ve korosunun kurulmasını sağladı.
   </p>
   <p class="MsoNormal">
    “İstanbul’da kültür alanından bazı şahıslar kendi evlerinde münasip bir mahalde toplantılar yapardı. Ben o toplantılarda yetiştim diyebilirim.” diyen Yılmaz Öztuna’nın şahsiyetinin oluşmasında üç kişi etkili oldu. Bu isimler Yahya Kemal Beyatlı, Hüseyin Sâdeddin Arel ve Mehmet Fuat Köprülü idi.
   </p>
   <p class="MsoNormal">
    Yahya Kemal’in elini 10 yaşında öpmüştü, Nihal Atsız ile tanışması ise 21 yaşını bulmuştu. Sonradan meclislerine katıldığı Beyatlı ile ömrünün sonuna kadar yakın arkadaş olduğu Atsız’ın milliyetçiliğini şöyle anlatıyor: “Ben Türk milliyetçisiyim. Atsız, Ziya Gökalp ekolündendir, ben Yahya Kemal ekolünden. Benim milliyetçiliğim Osmanlı’ya çok ağırlık verir. Atsız Osmanlı’yı inkâr etmedi ama onun milliyetçiliği daha hafif bir Osmanlıcılık. Yahya Kemal’in Osmanlı’ya bakışını sevdim, o bakışın ilmî olduğuna, tarihte öyle olduğuna inandım. Eğer ben Yahya Kemal ile daha evvel tanışmasaydım Nihal Atsız’ın çok tesirine girebilirdim. Yani ırkçı milliyetçilik.”
    <span>
    </span>
   </p>
   <p class="MsoNormal">
    Yılmaz Öztuna bu üç isimden Fuad Köprülü ile tanışmadı. Menderes’in dışişleri bakanlığını yapan Köprülü’nün bütün kitaplarını ve makalelerini okuduğunu anlatıp “Üç dört kitabını okuyup tahlil edebilen kişiye Fuad Köprülü, İstanbul Edebiyat Fakültesi diploması veriyordu. Ben bütün eserlerini ve makalelerini iki üç defa okuyup ezberledim. Onun tarih metodolojisini yuttum. Nasıl tahlil ettiğini, nasıl tenkit ettiğini öğrendim.” diyor. 20’nci asrın en büyük tarihçisi diye tanımladığı Köprülü’nün öğrencileri arasında Prof. Halil İnalcık da var.
   </p>
   <p class="MsoNormal">
    Üçüncü isim ise Öztuna’nın deyimiyle Türk musikisinin yeryüzündeki en büyük otoritesi Sâdeddin Arel’di, konservatuarlarda bugün onun nazariyatı, Türk musikisi bilgisi ve sistemi okutuluyor. “Bana müzikoloji metodolojisini, musiki ilminin nasıl tetkik edildiğini ve çok seslilik ilimlerini öğretti. Beni fikrî olarak terbiye etti. Açık telkinlerde bulunmazdı. Kelimeler arasında telkinlerde, ikazlarda bulunarak beni yetiştirdi.” dediği Arel aynı zamanda Mevlevi muhibbiydi. Annesinin plaklarını dinlerken başlayan musiki merakı, Sâdeddin Arel ile tanışmasından sonra yeni bir boyut kazandı. Bir Türk musikisi lügati yazmaya karar verdi; bestekârlar, makamlar, usuller, terimler… Kaleme aldığı metni postayla Sâdeddin Bey’e gönderdi, cevap olarak gelen mektubun ilk cümlesi şöyleydi: “Sessiz sedasız hiç kimseye haber vermeden böyle bir eseri yazdığınız için sizi tebrik ederim.”
   </p>
   <p class="MsoNormal">
    Mektubun devamında Arel, Öztuna’yı evindeki cumartesi toplantılarına davet ediyordu. Bu toplantılara Mısır prenslerinden İbnülemin Mahmut Kemal’e kadar birçok Osmanlı devrinden kalma isim geliyordu, en genci Yılmaz Öztuna idi. Bu lügati Musiki mecmuası ilavesi hâlinde bastılar. Lügati, musikiye ilgi duyan herkes okudu ancak -henüz Türkiye Tarihi basılmadığı için- o zaman 18 yaşında olan Öztuna’yı kimse tanımıyordu. İsmi bilinmediği için o lügati Arel’in müstear isimle yazdığı zannedildi, çünkü Arel müstear isimle pek çok yazı yazan bir isimdi.
   </p>
   <p class="MsoNormal">
    İsmi bilinir olduktan sonra tarihçi sıfatıyla daha çok tanındı, hanedanın şeceresini çıkarması ailenin de ona yakınlık kurmasını sağladı. Kendisini jeneoloji (hanedanların, sülalelerin, ailelerin köklerini inceleyip soyağacı çıkartan bilim dalı) mütehassısı olarak tanımlıyor. Devletler ve Hanedanlar adlı kitabında Osmanlı’nın yanı sıra bütün dünya hanedanlarının şeceresini ortaya koyuyor. Bu kitapta geniş yer bulan Sultan Abdülhamid’in kızı Ayşe Osmanoğlu’nun ve başka hanedan üyelerinin kendisine yazdığı birçok mektup var elinde, hepsi eski harflerle yazılmıştır.
   </p>
   <p class="MsoNormal">
    “Beni çok sever” dediği Ayşe Osmanoğlu, babasının hatıralarından Öztuna’ya söz etmişti. Bu hatıraların Yapı Kredi Bankası’nın yayını Hayat Mecmuası’nda basılmasına karar verdi. Hatıraları daha sonra Ayşe Osmanoğlu ‘Babam Abdülhamid’ ismiyle kitaplaştırdı. Sultan Abdülhamid hakkında herkesin birinci kaynak olarak başvurduğu bu kitabın yazarı Ayşe Osmanoğlu ve annesi Müşfika Kadınefendi’yle ilgili Öztuna şunları söylüyor: “Ayşe Sultan, annesi Müşfika Kadınefendi’den önce vefat etti. Taziyeye gittik, elini öpüp üç defa başıma koyardım. Müşfika Kadınefendi’den başka kimseye böyle davranmamışımdır. Mavi gözlü, başı örtülüydü. Sarışınmış belli. Abaza asıllı, çok akıllı bir kadındı.”
   </p>
   <p class="MsoNormal">
    Abdülhamid’i savunan yazar Hanedanla münasebeti Sultan Abdülhamid'i yakından tanımasını da beraberinde getirdi. 1960'lı yıllara kadar ‘Kızıl Sultan, istibdatçı' diye bilinen ve tarihçiler tarafından pek savunulmayan Sultan Abdülhamid'i ilk defa Yılmaz Öztuna, evliya değil büyük bir devlet adamı olarak savunmuştu. Kitabını da Yapı Kredi Bankası'nın sahibi olduğu Hayat müessesesi yayımlamıştı ki, gericilikle suçlanması mümkün değildi. Aslında ondan önce Nihal Atsız, İsmail Hami Danişmend de savunmuştu fakat onların kitapları okurla pek buluşmamıştı. Öztuna'nın 12 ciltlik Türkiye Tarihi kitabında Sultan Abdülhamid evliya diye göklere çıkarılmıyor ama ilmî ve siyasi açıdan tarihteki yerine oturtuluyordu. ‘Resmî tarihe aykırı' bulunmasına rağmen Öztuna'nın kitaplarındaki görüşleri kimse çürütemedi.
   </p>
   <p class="MsoNormal">
    Bütün darbelerin anası 1876’dır “Askerî müdahaleler Türkiye'yi mahvetti. Demokrasiyi, kalkınmamızı geciktirdi. Bütün darbelerin anası Abdülaziz'e yapılandır. Osmanlı ve cumhuriyet devrinde bütün darbeler 1876 darbesini takliden yapılmıştır. 1909, 1912–1913 darbelerinde ve cumhuriyet devrindeki darbelerde 1876 örnek alınmıştır. Darbe artık maziye karışmıştır. Ama bazı teşebbüsler, dünyada öyle şeyler oluyor ki akıl almaz, gene bir cuntanın teşekkül etmesi mümkündür. O davalar uzarsa iyi olmaz, suçlular mazlum hâle düşerler. Herkese münasip cezalar kesip fazla da ileri gitmeden bunu biraz politikaya uydurmak suretiyle bu konuyu Türkiye gündeminden çıkarmak gerekiyor. Ama bir daha böyle şeyler düşünenler, böyle planlar yapanların kesinlikle önleneceği fikrini de darbe düşünenlerin kafasına sokmak gerekiyor.”
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28378-osmanli-sehzadelerine-turkiyenin-yolunu-acti.html), [web.archive.org (arşiv bağlantısı)](http://web.archive.org/web/20140330000053/http://www.aksiyon.com.tr:80/aksiyon/haber-28378-osmanli-sehzadelerine-turkiyenin-yolunu-acti.html)
