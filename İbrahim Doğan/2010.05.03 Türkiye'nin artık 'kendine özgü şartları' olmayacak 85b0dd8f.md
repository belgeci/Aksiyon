# Türkiye’nin artık ‘kendine özgü şartları’ olmayacak

*İbrahim Doğan 2010.05.03*

<font class="agenda2NewsSpot">
 Meclis’teki yoğun tempo arasında yeni Anayasa paketiyle ilgili sorularımızı cevaplayan Adalet Bakanı Sadullah Ergin, “Türkiye, gelişmiş demokrasilerdeki standartları yakalayıp kendine özgü koşullardan kurtulmak zorunda artık.” diyor.
</font>
<font class="newsDetail">
 <p class="MsoNormal">
  27 Mayıs ve 12 Eylül anayasalarıyla oluşan sistem, şu günlerde Meclis’te âdeta yeniden inşa ediliyor. CHP ve MHP’nin birbirini tamamlayan muhalefetine karşın AK Parti, başta Anayasa Mahkemesi ve HSYK’nın yapısına ilişkin değişiklikler olmak üzere 27 maddeyi halkın önüne götürmeye kararlı. Yani son kararı sandıkta ‘Türk milleti’ verecek. CHP ise halkın önüne ulaşmasını istemediği paketin Anayasa Mahkemesi’nde iptali için 110 imzayı bulduğunu açıkladı. Anayasa Mahkemesi’ne iptal için başvurmanın şartlarını görüşmelerin son günlerinde tamamlayan CHP ve birlikte hareket eden MHP, pakete karşı muhalefetini ilk günlere göre yumuşattı. Hâkimler ve Savcılar Yüksek Kurulu’nun yapısındaki değişikliğin görüşüldüğü 23. maddenin sonucunu Genel Kurul salonunda öğrendikten saniyeler sonra buluştuğumuz Adalet Bakanı Sadullah Ergin’in yüzü gülüyordu. Birinci turun 8. gününde ilk defa rahat bir nefes alan Ergin’le gece yarısına doğru paketi konuştuk.
 </p>
 <p class="MsoNormal">
  -Paket genel olarak neler getiriyor?
 </p>
 <p class="MsoNormal">
  Temel hak ve özgürlükleri genişleten, dezavantajlı gruplar ve kadınlar için pozitif ayrımcılık sağlayan maddeler var. Hâkim kararı olmadıkça kimse seyahat hürriyetinden men edilemeyecek. Kişisel verileri güvence altına almak istiyoruz.
 </p>
 <p class="MsoNormal">
  -Kişisel veriler derken...
 </p>
 <p class="MsoNormal">
  İnsanın kan grubu, DNA’sı, biyometrik verileri, adli sicil kayıtları, öz geçmişi gibi kimlik bilgileri... Bunları korumaya dönük bu değişiklik, komisyonda bekleyen kişisel verilerin korunması kanununa da bir zemin teşkil edecek.
 </p>
 <p class="MsoNormal">
  -Pakete son anda giren madde nedir?
 </p>
 <p class="MsoNormal">
  Ailenin korunması ve çocuk haklarına ilişkin. Çocuk Hakları Evrensel Sözleşmesi’nden alıntılar yaptık ve çocuk haklarının altyapısı oluştu.
 </p>
 <p class="MsoNormal">
  -Sendikal haklar, çalışanı memnun edecek mi?
 </p>
 <p class="MsoNormal">
  Sendika kurma hakkı ve grevle ilgili eleştiriler vardı. Onları karşılayan düzenlemeler yaptık. Aynı zamanda birden fazla sendikaya üye olma yasağı vardı, kaldırdık. Toplu sözleşme imkânı getirdik. Şu ana kadar toplu görüşme yapan kamu çalışanları toplu sözleşme yapabilecek ve uzlaştırma kurulunun kararları toplu sözleşme hükmünde olacak. Burada yürütme organına bir inisiyatif bırakılmıyor. Daha önceki yapıda uzlaşmazlık hâlinde Bakanlar Kurulu son sözü söylüyordu, bunu uzlaştırma kuruluna devrediyor.
 </p>
 <p class="MsoNormal">
  -Parti kapatmayla ilgili madde ne getiriyor?
 </p>
 <p class="MsoNormal">
  69. madde parti kapatmayla ilgili. Türkiye’de parti kapatma başlı başına bir problem. Avrupa’da son 50 yılda toplam 6 parti kapatılmış. Türkiye’de ise 25... Şimdi bu tabloyu gören Avrupa Konseyi, 2008’de Venedik Komisyonu’na, ‘Türkiye ile ilgili bir rapor hazırla’ diyor. Venedik Komisyonu uzun bir çalışmanın ardından 2009 yılında bu raporu yayımlıyor. Mart 2009’da Venedik’teki 78. Genel Kurul’da kabul edilen bu rapor üç temel tespit yapıyor. Bir; Türkiye’de parti kapatma nedenleri çok fazla, bunun sınırlanması lazım. İki; başsavcının dava açmasının önünde herhangi bir demokratik kontrol mekanizması yok ve keyfî olarak dava açabiliyor. Üç; bunun sonucu olarak da çok istisnai olması gereken parti kapatma müessesesi Türkiye’de kural hâline gelmiştir.
 </p>
 <p class="MsoNormal">
  -Bu rapor sadece Türkiye ile mi ilgili?
 </p>
 <p class="MsoNormal">
  Evet. Avrupa Konseyi 2008’de AK Parti’nin kapatma davası sonuçlandıktan sonra gerçekten irkildi. İktidardaki bir partinin şakayla karışık bir atmosferde kapatılabilecek noktaya gelmesi onları düşünmeye sevk etti.
 </p>
 <p class="MsoNormal">
  -Avrupa’da tarama yaptınız mı?
 </p>
 <p class="MsoNormal">
  Evet. Almanya’da Meclis Genel Kurulu’nun iznine bağlı.
 </p>
 <p class="MsoNormal">
  -Peki, bizde neden Meclis’te oluşturulacak komisyonun iznine bağlı?
 </p>
 <p class="MsoNormal">
  Meclis’te AK Parti’nin tek başına çoğunluğu olduğu için, AK Parti bunu kendisi için düzenledi diye itirazlar gelmesin diye ciddi özveride bulunduk. 20 üyesi olan bir parti de 5 temsilci verecek, 336 milletvekili olan AK Parti de... 20 kişilik komisyon, Meclis başkanının başkanlığında toplanacak. Başkan oy kullanmayacak. Toplantı, 20 üyenin üçte ikisinin (14 üye) katılımıyla yapılacak. Gizli oyla yapılacak. Daha da önemlisi şu anki tabloyla muhalefet partileri bir araya gelerek iktidar partisinin kapatılması için izin çıkartabilecek. Bizim hiçbir ön yargımız, kompleksimiz yok. Yetki muhalefette olacak. Muhalefet partileri eğer yapabiliyorlarsa buyursun yapsınlar. Tabii böyle bir tasarrufta bulunurken millete hesap vereceklerini düşüneceklerdir.
 </p>
 <p class="MsoNormal">
  -Buna rağmen bu madde çok tartışıldı. Neden?
 </p>
 <p class="MsoNormal">
  Muhalefet partilerinin kapatma yönünde izin verme kararının bir bedeli olacak. Bir partinin kapatılması için oy verip sonra millete “Bana oy ver” diyebilecek siyasetçi çıkar mı?
 </p>
 <p class="MsoNormal">
  -Yani…
 </p>
 <p class="MsoNormal">
  Türkiye’de halkın iradesini engelleyebilmek, halkı zaman zaman dizginleyebilmek için konulmuş kontrol mekanizmaları var. Bu engellerden biri, kapatma davalarının bir savcının iki dudağı arasına bırakılmasıdır. Anayasamızın 68. maddesinin 4. fıkrasındaki fiillerin odağı hâline gelen parti kapatılsın, onunla ilgili bizim bir değişiklik talebimiz olmadı, aynen duruyor. Ama bu keyfî kullanılmasın, sandıkta galip gelemedikleri ve istemedikleri bir siyasi oluşumu tasfiye etmek için bir gerekçe olarak ortaya konulmasın. Şu ana kadar 2008’de açılmış olan kapatma davasının hem iddianamesi hem de kararına bakın. Biz o süreçte savunma hazırlarken “Bu bir Google davasıdır.” demiştik. Google arama motorundan indirilmiş gazete haberlerinden oluşan iddianame vardı. Ve mesnedi olmayan iddialar ortaya konuluyordu, öyle olmadığını ‘sen ispat et’ deniliyordu.
 </p>
 <p class="MsoNormal">
  -Bu değişiklikten sonra hiçbir parti kapatılamaz mı?
 </p>
 <p class="MsoNormal">
  Anayasa’nın 68. maddesinin 4. fıkrasının odağı hâline gelen bir partiye bu parlamentodan çok rahat kapatma izni çıkabilir. Ama sudan bahanelerle, milletin vicdanını yaralayan, anayasa ve yasaları kanırtarak oluşturulmaya çalışılan suni kararlar bu parlamentodan çıkmaz.
 </p>
 <p class="MsoNormal">
  -Venedik Komisyonu, Türkiye’de kapatma gerekçelerinin fazla olduğunu söylüyor. Onların kapatma kriterleri terör, şiddet, ırkçılık... Neden bu kriterleri getirmediniz?
 </p>
 <p class="MsoNormal">
  Şimdi o maddedeki (68. madde) kriterlere baktığınız zaman “Siyasi partilerin tüzük ve programları ile eylemleri, devletin bağımsızlığına, ülkesi ve milletiyle bölünmez bütünlüğüne, insan haklarına, eşitlik ve hukuk devleti ilkelerine, millet egemenliğine, demokratik ve laik Cumhuriyet ilkelerine aykırı olamaz.” diyor. 69. maddeye göre bu eylemlerden dolayı odak olan parti kapatılır. Şimdi bu kriterlere dokunduğunuz anda muhalefetin istismar edebileceği bir alan oluşturursunuz. ‘Anayasanın 2. maddesinin değiştirilemez oluşunu siz burada değiştiriyorsunuz’ diyecekler. Yoksa Venedik Komisyonu’nun “Türkiye’de çok fazla kapatma gerekçesi var.” tespiti doğru.
 </p>
 <p class="MsoNormal">
  -Baykal “Venedik kriterlerini Anayasa’ya koyun” dedi.
 </p>
 <p class="MsoNormal">
  Onu yapsaydık, Sayın Baykal’ın arayıp bulamayacağı istismar malzemesini vermiş olurduk.
 </p>
 <p class="MsoNormal">
  -Anayasa Mahkemesi’nin yapısı neden değişiyor?
 </p>
 <p class="MsoNormal">
  Bireysel başvuru hakkının tanınmasıyla vatandaşlarımız iç hukuk yolları tükendikten sonra hâlâ hakkıyla buluşamadığını düşünüyorsa, Strasbourg mahkemelerine gitmek yerine, Ankara’da Anayasa Mahkemesi’nde böyle bir imkân getiriliyor. Bu hem Strasbourg mahkemelerinin, Avrupa İnsan Hakları Mahkemesi (AİHM)’nin yükünü azaltacak, Türkiye’den giden dosya sayısını düşürecek hem de Strasburg’a gidip dava açma imkânı olmayan insanların hak arama noktasında önemli bir imkâna kavuşmasını sağlayacak. Zaten Anayasa Mahkemesi’nin yapısıyla, aritmetiğiyle ilgili değişiklik bireysel başvuru hakkının sağlanması açısından konulmuştur. Yoksa Anayasa Mahkemesi’nin nitelik itibariyle değiştirilmesi söz konusu değildir. Şu an 11 asil, 4 yedek üyesi vardır. 4 yedek üye asil üye oluyor, ilaveten 2 üye geliyor. Anayasa Mahkemesi’nin dokusu aynen duruyor. Bireysel başvuru hakkının işleyebilmesi için daireler ve genel kurul şeklinde çalışması gerekiyordu. 11 üyeyle bu mümkün olmadığı için 17 üyeli bir Anayasa Mahkemesi öngördük.
 </p>
 <p class="MsoNormal">
  -Bireysel başvuru hakkı AİHM’de aldığımız cezalardan dolayı mı geldi?
 </p>
 <p class="MsoNormal">
  AİHM’de 120 bin civarında dosya var. Türkiye’den giden dosya sayısı 13 bin. Aleyhine en çok karar çıkan ülkeyiz. Rusya’dan müracaat daha fazla ama en çok ihlal kararı alan ülkeyiz. 2007’de 7,3 milyon avro, 2008’de 5,7 milyon avro, 2009’da 5,5 milyon avro tazminat ödedi Türkiye. Üç yılda 20 milyon avroya yakın.
 </p>
 <p class="MsoNormal">
  -Kim sebep oluyorsa onun siciline işliyor mu?
 </p>
 <p class="MsoNormal">
  Türkiye’de onu muhafaza edecek bir mekanizma maalesef yok, rücu edilmesinden bahsediyorsunuz. Bunu rücu ile değil, eğitimle aşmak zorundayız. Yargı çalışanlarımızı eğitim noktasında yurt dışı programlarına göndermek ve AİHM kararlarını Türkçeye çevirip hâkim ve savcılarımıza ulaştırmak suretiyle mümkün olduğu kadar daha az ihlal olmasını sağlamak istiyoruz. Mevzuatlarda değişiklik suretiyle bu ihlal nedenlerini ortadan kaldırmaya gayret ediyoruz. Mesela Adalet Komisyonu’na sevk ettiğimiz tasarı var. Taş atan çocuklar diye bilinen tasarının içinde birkaç tane madde var. İnfaz yargıcının dosya üzerinden karar vermesi olayı var. Bundan aldığımız ihlal kararı var. Bu kanunu düzelttiğimiz zaman 700 dosyayı düşürmüş oluyoruz AİHM’den.
 </p>
 <p class="MsoNormal">
  -Öcalan’a af geliyor mu peki bu değişiklikle?
 </p>
 <p class="MsoNormal">
  Maalesef muhalefet kolay ve ucuz yolu seçiyor. Türkiye’yi çok büyük sıkıntılardan kurtaracak bu düzenlemeleri iç siyaset adına istismar etmekten geri durmuyor. Bu Türkiye’nin hayrına olan bir iş değildir. Bu konuda AİHM’den emekli yargıç Rıza Türmen defalarca yazı yazdı, böyle bir ihtimal yok, diye. Ama muhalefet Türkiye’nin sıkıntı çekmeye devam etmesini istiyor.
 </p>
 <p class="MsoNormal">
  -Bu direnç neden kaynaklanıyor?
 </p>
 <p class="MsoNormal">
  Türkiye bir çizgiden geliyor, birçok sıkıntılar yaşadı. Düşe kalka mesafe alıyoruz. Ama Türkiye eski Türkiye değil. Belli bedelleri ödeyerek gelişiyor, değişiyor. Türkiye’nin bu gelişim ve değişim sürecinde tabii seyri de çok fazla zorlamamak lazım. Türkiye’deki demokratik standartları, gelişmiş ülkelerin düzeyine çıkartmanın mücadelesini yapıyoruz. Bunu yaparken de doğrusu zorlanıyoruz, değişime direnen bir statüko var. Hiç kimse kendi elindeki imkânları demokrasi lehine bir miktar olsun fedakârlık ederek sarf-ı nazar etme noktasına yanaşmıyor. Ama biz bunu yapmak zorundayız. Çünkü dünyada acımasız bir yarış var, ekonomik anlamda bir yarış var. Ticaret pastasından, dünya kaynaklarından kendi toplumunu istifade ettirme yarışı var.
 </p>
 <p class="MsoNormal">
  -Genelkurmay başkanı ve Meclis başkanının Yüce Divan’da yargılanması ilk defa Türk hukukuna giriyor. Genelkurmay başkanının yargılanması durumunda iddianameyi kim hazırlayacak?
 </p>
 <p class="MsoNormal">
  Anayasa’da temel ilkeleri koyarsınız, bunların uygulamasını gösteren düzenlemeler yasa ile yapılır.
 </p>
 <p class="MsoNormal">
  -200’ün üzerinde yasa gerekecek herhâlde.
 </p>
 <p class="MsoNormal">
  Kaç tane gerekiyorsa yapılacak.
 </p>
 <p class="MsoNormal">
  -Peki, HSYK’nın yapısı nasıl olacak?
 </p>
 <p class="MsoNormal">
  Kurulun üye sayısı 22’ye çıkıyor. Bu üyelerin üçü Yargıtay, ikisi Danıştay, dördü Cumhurbaşkanlığı tarafından atanıyor. Bakan ve müsteşar olacak. Bir üyeyi Türkiye Adalet Akademisi Genel Kurulu seçiyor. Geriye kalan 10 üye kürsüdeki hâkim ve savcılar arasından seçiliyor. İtalya, Fransa, İspanya, Portekiz örnekleriyle uyumlu. Bir eksiğimiz var, o da parlamentonun seçimi yok burada.
 </p>
 <p class="MsoNormal">
  -Niye dışarıda bıraktınız parlamentoyu?
 </p>
 <p class="MsoNormal">
  Benim içimi sızlatan bir konu bu. Normalde parlamentonun da burada olması lazım ama Türkiye’de maalesef şöyle bir algı var: Siyaset kurumu, kendi kendisini akredite edemiyor. Parlamentodaki ana muhalefet partisi ve MHP, parlamentonun üye seçimine karşı çıkan bir tavır ortaya koyuyor. Yürütme ve yargı erkinden bir seçim olursa buna itiraz yok, ama milletin oluşumuna doğrudan katıldığı tek organ vardır; o da parlamentodur. Parlamento seçim yapacaksa “Aman siyasallaşır” deyip feryat figan kopartıyorlar. İtalya, İspanya, Fransa’da var; olmayan yer yok. Siyaset kötü bir şey değil. Kötülükler milletin oluşturduğu parlamento kaynaklı değil. Parlamentonun seçtiklerinde sıkıntı olur da yürütme ya da yargının seçtiklerinde olmaz mı? Bugüne kadar yok muydu? Yaşadığımız sıkıntıları görmüyor musunuz? Niçin yargı reformu ihtiyacı duyuldu, AB hâlâ ilerleme raporlarında Türkiye’deki yargı organlarının olumsuz işleyişine ilişkin eleştirileri somut olaylarla dile getiriyor. Bunların oluşumunda parlamento mu vardı bugüne kadar?
 </p>
 <p class="MsoNormal">
  -Kürsü hâkimleri mevcut yapıdan rahatsız mı?
 </p>
 <p class="MsoNormal">
  Belli bir grup dışında, 11 bin 500 hâkim ve savcıya sorun, bu düzenlemeden memnunlar ve
  <span>
  </span>
  HSYK’nın mevcut yapısından rahatsızlar.
 </p>
 <p class="MsoNormal">
  -Muhalefet, ‘yandaş yargı’ olacak diyor, ancak yargının bağımsızlığına dönük ciddi soru işaretleri var.
 </p>
 <p class="MsoNormal">
  Bir kast sistemini çözüyorsunuz ve geniş tabanlı bir yargı erki oluşturuyorsunuz. HSYK; Yargıtay ve Danıştay içinden gelen üyelerden oluşuyor. Bakanlığın müsteşarı katılıyor. Yargıtay ve Danıştay, HSYK’yı oluşturuyor. HSYK da Yargıtay ve Danıştay’ı... HSYK’da 4 yıl görev alan üye Yargıtay ve Danıştay’daki ana görevine dönüyor. Ve içeride olan seçimde, kendi seçtiği üyelerin desteğiyle daire başkanlığı, kurum başkanlığı, başsavcılık gibi makamlara aday oluyor. ‘Dünyada bunun bir örneği var mı?’ diye sorunca “Türkiye’nin kendine özgü koşulları var!” deniyor.
 </p>
 <p class="MsoNormal">
  -Nedir bu özel koşullar?
 </p>
 <p class="MsoNormal">
  Şu kadar yıl içinde şu kadar darbe ve darbe girişimi yaşamış, şu kadar muhtıra verilmiş. Şu kadar da yürütme ve yargının yetki aşımıyla yasama ve yürütmenin alanına girdiği olaylar var. Bütün bunları topladığınız zaman Türkiye’nin kendine özgü koşulları çıkıyor ortaya. Biz de şunun altını çiziyoruz: Türkiye’nin artık kendine özgü koşulları olmamalı. Türkiye evrensel hukukla, gelişmiş demokrasilerdeki standartları yakalayarak kendine özgü koşullardan kurtulmak zorunda.
 </p>
 <p class="MsoNormal">
  -Hâkim ve savcılar Erzincan benzeri tartışmalardan etkileniyor mu?
 </p>
 <p class="MsoNormal">
  Hâkim ve savcıların gerçekten kendi özgür iradeleriyle karar verebilmeleri çok kolay değil. Mutlaka kendi kanaatlerini, vicdanlarını ortaya koyuyorlardır. Ama hepimiz insanız. Birtakım hadiselerden etkileniriz. Geçmişte yaşanan hadiseler, biraz önce bahsettiğim spesifik meseleler, köşedeki hâkim ve savcıyı etkilemiyor mu? Falan yerde şöyle oldu, şöyle adamlar sıkıntı çektiler, cezalandırıldılar, mesleğinden oldular, ihraç oldular. Bu hadiseler onları etkilemiyor mu? Onun için mekanizmanın rehabilite edilmesi gerekiyor.
 </p>
 <p class="MsoNormal">
  -Peki, onların üzerindeki psikolojik baskı kalkacak mı?
 </p>
 <p class="MsoNormal">
  Ferhat Sarıkaya olayı 2006’da oldu. Ama 2010’dayız. Bu süre içinde bunu ne Türkiye’ye ne dünyaya anlatabildik. Anlatamayız. Bunun gibi spesifik birçok olay sayabilirsiniz. Erzincan olayı, İstanbul vakası, falanca il gibi sayılabilir. Sistem, kurgu bu şekilde müdahalelere açık. Arıza üretmeye müsait bir yapı var. Arıza üremiyorsa uygulayıcının o anki insafına kalmış. Bunu anayasal güvenceye kavuşturmak zorundayız. Ben spesifik hadiseleri değerlendirmeyeceğim. Ama kurumsal anlamda yargı bağımsızlığını zedeleyen, kürsüdeki hâkim ve savcının özgür iradesiyle karar vermesini engelleyen ne tür engeller varsa bunları kaldırmamız lazım. Bu, bakanlık korkusu olabilir, kuruldan korkma olabilir. Yargıtay ve Danıştay’dan korkma olabilir. Kurulun hâkim ve savcı üzerinde keyfî uygulama ihtimalini ortadan kaldıracak tedbirler öngörülüyor. Bir hâkim veya savcı tasarruf yaparken “Bakanlık ne der, kurul ne der?” endişesiyle davranmayacak. Anayasa, yasalar çerçevesinde vicdani kanaatleriyle ve özgür iradesiyle karar verebilmesinin önü açılıyor.
 </p>
 <p class="MsoNormal">
  -Adalet bakanı ve müsteşarının kurulda yer alması eleştiriliyor. Venedik Komisyonu’nun da böyle düşündüğü iddia ediliyor. Neden bu değişmedi?
 </p>
 <p class="MsoNormal">
  Çünkü Türkiye’yle ilgili 2003-2005’ten sonra rapor hazırlayanlar bunu yazdılar ama 2006’dan sonra Türkiye’de yargı bağımsızlığını tehdit eden asıl unsurun farklı noktalar olduğunu tespit ettiler, bu ısrarlarından vazgeçtiler. 2007, 2008, 2009’da böyle bir ısrarları yok. Bakan olabilir, müsteşar olabilir, diyorlar. Kaldı ki parlamenter demokraside parlamentoya karşı sorumlu bir siyasi muhatabın orada bulunması lazım. Parlamento bu hizmetleri nasıl yönetecektir? Yargı unsurları gelip parlamentoda hesap mı verecek? Bu işlerden sorumlu bir siyasi muhatap yani bakan, parlamentonun muhatabıdır. Ve parlamento ondan hesap soracaktır. Venedik Komisyonu’nun adli atamalar raporuna bakarsanız, Türkiye’yle ilgili çok net tespiti var.
 </p>
 <p class="MsoNormal">
  -Raporda ne diyor?
 </p>
 <p class="MsoNormal">
  “Yürütme erkinin, temsilcilerinin kurul içinde yer alması güvene dayalı endişeler oluştursa da bu uygulama yaygındır. Mesela, Fransa’da cumhurbaşkanı, kurulun başkanı, adalet bakanı doğal başkan vekilidir. Türkiye’de adalet bakanı ve müsteşarı HSYK üyesidir. Bu durum tek başına Venedik Komisyonu’na göre kurulun bağımsızlığını zayıflatmaz. Ancak adalet bakanı, kurulun başta disiplin konuları olmak üzere tüm toplantılarına katılmamalıdır.” Dolayısıyla biz bu Venedik Komisyonu’nun tavsiyesine uyan bir formül ve üç daire şeklinde çalışacak bir kurul hazırladık. Bakan bu dairelerin çalışmalarına katılmıyor, teftiş kurulundan çekiliyor, oy kullanma hakkı yok. Biz bunu hâkim-savcılardan oluşacak geniş tabanlı yeni kurula devrediyoruz.
 </p>
 <p class="MsoNormal">
  -Yani Erzincan benzeri olaylar yaşanmayacak mı?
 </p>
 <p class="MsoNormal">
  Hâkim ve savcıların disiplin işleri, soruşturma işleri ve ceza verme işleri yeni kurulda da yapılacak. Bu yeni oluşacak yapıda yine iddia olacak, soruşturma olacak, cezalandırma olacak. Denetimsiz olmayacak. Ama anayasa ve yasaları çiğneyen keyfî uygulamaların çok fazla olamayacağı kanaatindeyim. Yargı yolu ve kendi içinde etkin itiraz olacak. Şimdi 7 üyenin verdiği karara, onların da içinde olduğu, 11-12 kişilik kurul karar veriyor. Ama karar veren 7 üyenin kararını değiştirecek bir nisap yok orada. 7’nin kararını bozabilecek, ondan daha yüksek çoğunlukta itirazları inceleyen bir kurul olması lazım. İtirazları inceleyecek kurul, 7 kişilik bir dairenin verdiği karara 22 kişi (üç dairenin toplamı) bakacak. Dairenin verdiği kararı genel kurul bozabilecek. İhraç kararlarına da yargı yolu açılıyor.
 </p>
 <p class="MsoNormal">
  -Peki, kuruldaki 10 tane kürsü hâkimi nasıl seçilecek?
 </p>
 <p class="MsoNormal">
  Birinci sınıfa ayrılmış olan 4 bin 500 hâkim ve savcı aday olabilecek. Ama 11 bin 500 civarındaki tüm hâkim ve savcılar seçmen olacak. Aday olanlar çıkacaklar, bir internet sitesinde kendi öz geçmişlerini yayımlayacaklar. Propaganda yasağı var. Kötüye kullanılmasına, yargı organlarına yakışmayan bir zemin oluşmasına müsaade edilmeyecek. Kürsü hâkim ve savcılarının adli yargıdan 7, idari yargıdan 3 olmak üzere toplam 10 hâkim-savcı kurula girecek.
 </p>
 <p class="MsoNormal">
 </p>
 <p class="MsoNormal">
  BAYKAL, VEKİLLERDEN ‘HAYIR’ DEME HAKKINI ESİRGİYOR
 </p>
 <p class="MsoNormal">
 </p>
 <p class="MsoNormal">
  -CHP Genel Başkanı Deniz Baykal “AK Parti içinde bir grup vatansever milletvekili”nden bahsediyor. Baykal neden böyle konuştu?
 </p>
 <p class="MsoNormal">
  Ben, Sayın Baykal’ın kullandığı literatürü kullanmayacağım. Onun yapısı buna müsait olabilir ama ima ettiği şey (milletvekili
  <span>
  </span>
  transferi) siyasi açıdan son derece çirkin bir teklif. Ayrıca bize “Siz nasıl olur da Anayasa Mahkemesi’ne gidilmemesini teklif edersiniz?” diyor. Böyle bir teklif yapmış değilim. Bir TV programında gazeteci arkadaşın biri şunu sordu: “Şayet CHP, Anayasa Mahkemesi’ne gitmeyeceğim derse, siz paketteki şu şu maddeleri ayırır mısınız?” Buna tek başıma karar verme noktasında olmadığımı fakat CHP’nin böyle bir tavır göstermesi hâlinde bunun süreci kolaylaştırıcı sonuçlar ortaya koyabileceğini ifade ettim. Kayıtlar ortada, çok açık.
 </p>
 <p class="MsoNormal">
  -Yani…
 </p>
 <p class="MsoNormal">
  Paket, hem millete (referanduma) gidecek, hem de millet adına karar verecek bir mahkemeye gidiyor. Milletin kendisinin verdiği bir karar ortada olacak iken, millet adına karar verecek bir mahkemenin o konuda hüküm tesis etmesi çelişki olacak. Ama Baykal bunu ‘ahlaksız teklif’ olarak nitelendiriyor. Ben de diyorum ki Baykal ilk defa teklifi kendisi yaptı. Bu paketin içerisindeki üç konudaki şu 9-10 maddeyi çıkartın, ayırın, dedi. Aynı mantıkla yaklaşacaksak şunu sormaya hakkımız var: Sayın Baykal, en tabii anayasal hakkı olan anayasa değişiklik teklifini 184 imzayla kullanmış olan milletvekillerine hangi yetkiyle, hangi hakla “şu maddeleri paketten çıkartın” diye teklif ediyorsunuz? Biz de size aynı üslupla seslensek ne diyeceksiniz? Siz hangi yetkiyle bu teklifi yapıyorsunuz, bu ne kadar ahlaklı bir tekliftir? Milletin karar verdiği bir konuda “Ben bir de mahkemeye gideceğim” diyen muhalefet lideri var mı dünyada acaba?
 </p>
 <p class="MsoNormal">
  -AK Parti’nin ikinci tur oylamada fire vermesinden endişe ediyor musunuz?
 </p>
 <p class="MsoNormal">
  Biz grubumuza güvenmeseydik bu yola çıkmazdık. Arkadaşlar farklı görüşler dile getirmiş olabilirler ama istişareler sonucunda üzerinde mutabık olduğumuz bir metin var. Dolayısıyla özgür iradesiyle arkadaşlar kabine girip vicdanlarıyla oylarını kullanıyorlar. AK Parti’nin bir endişesi yok. Ama parlamentoda kendi milletvekillerinin sandıklara gidip oy kullanmasına müsaade etmeyen bir ana muhalefet var. AK Parti’ye bu konuda söyleyecek en son sözü olan partidir CHP. Kendisi ‘hayır’ deme hakkını esirgiyor milletvekillerinden. İnanmıyorsanız bu pakete ‘hayır’ verirsiniz. MHP giriyor ‘hayır’ veriyor, ama CHP milletvekilleri bundan mahrum.
 </p>
</font>

Kaynak: [www.aksiyon.com.tr](http://aksiyon.com.tr/aksiyon/haber-26669-176-turkiyenin-artik-kendine-ozgu-sartlari-olmayacak.html), [web.archive.org (arşiv bağlantısı)](http://web.archive.org/web/20101120112808/http://aksiyon.com.tr/aksiyon/haber-26669-176-turkiyenin-artik-kendine-ozgu-sartlari-olmayacak.html)
