# AYM: 27 Mayıs’ın en sadık takipçisi

*İbrahim Doğan 2010.06.07*

<font class="agenda2NewsSpot">
 Anayasa Mahkemesi, 27 Mayıs ideolojisini mi sürdürecek, yoksa demokrasinin önünü mü açacak? Osman Can, paketin iptali hâlinde, yüksek mahkemenin varlığını sonlandıracağını söylüyor.
</font>
<font class="newsDetail">
 <p>
  <p class="MsoNormal">
   Fuat Köprülü, Yeni Demokrat Parti Başkanı olarak 1962 yılında bir basın toplantısında “Siyasi kanaatten dolayı kimseye ceza verilemeyeceğine göre, af ancak bir haksızlığın tamiri olacaktır.” diyordu. O tarihte ilk defa 27 Mayıs’ta Demokrat Partililere haksızlık yapıldığı ima ediliyordu. Bu sözlerin sarf edildiği tarihte 27 Mayıs cuntacıları hâlâ çok güçlüydü. Darbe aleyhinde söz söylemek kabul edilemezdi. O sebeple Köprülü önce yerel mahkeme, sonra da Anayasa Mahkemesi tarafından suçlu bulundu. Anayasa Mahkemesi, düşünce ve fikir özgürlüğü getirmek için yapıldığı iddia edilen 27 Mayıs’ın bir ürünü. Mahkeme, Köprülü kararında bu özgürlüğü kişinin iç âleminde kalmak şartıyla sınırsız kılıyor, herhangi bir şekilde dışarıya aksettirilmesini ise suç sayıyordu. Kararda şu ifadeler yer almıştı: “Düşünce ve kanaat hürriyeti insanların en tabii haklarındandır. Herkes istediği gibi düşünmekte, istediği fikre inanmakta serbesttir. Kişinin iç âlemi kanunun her çeşit müdahalesinin dışındadır. Ancak kişinin iç âleminde kaldığı sürece mutlak ve sınırsız olan düşünce ve kanaat hürriyeti, toplum hayatını ilgilendirdiği andan itibaren hukukun ve kanunun sahasına girer ve toplumsal yaşayışın gerektirdiği bazı kayıtlara bağlanabilir… Vatandaşın 27 Mayıs Devrimi hakkında herhangi bir kanaat beslemesini men edici mahiyet taşımamaktadır. Esasen kanaat besleme, kişinin iç âlemini ilgilendirdiği cihetle bir kayıtlamaya da tabi tutulamaz.”
  </p>
  <p class="MsoNormal">
   Mahkemenin aldığı karar ve getirdiği izahat aslında 27 Mayıs’ın gerçek yüzünü yansıtıyor. Zaten Anayasa Mahkemesi’ne atanan ilk üyelerin tamamı darbede bir şekilde rol almıştı. Salim Başol, Mahmut Celalettin Kuralmen, İbrahim Hilmi Senil ve Tevfik Gerçeker, Yassıada Mahkemeleri’nden gelmişti. Ömer Lütfü Akadlı, Muhittin Gürün, Ömer Lütfi Akbaş, Mustafa Ekrem Tüzemen ise darbe meclisi, yani Kurucu Meclis kanadındandı. Bu isimlerin aldığı kararlar, elbette 27 Mayıs zihniyetini meşrulaştırmaya ve onun eleştirilmesinin dahi önüne geçmeye yönelikti.
  </p>
  <p class="MsoNormal">
   Anayasa Mahkemesi, bir başka kararında 27 Mayıs sonrasını ‘hürriyet ve fazilet yılları’ olarak nitelendiriyor ve sistemin ‘uyanık bekçiler’e yani hâkimlere teslim edildiğini anlatıyordu. ‘İkinci Cumhuriyet Anayasası’ diye ifade ettikleri 1961 Anayasası’nın ‘uyanık bekçiler’ tarafından korunması isteniyordu. Mahkemenin kararları, 27 Mayıs mevzilerini parlamentoya karşı korumayı amaçlıyordu. 50 yıllık süreçte, ara dönemler yaşansa da bu kodlar günümüze kadar taşındı.
  </p>
  <p class="MsoNormal">
   AK Parti’nin 7 Mayıs’ta Meclis’ten geçirdiği Anayasa değişiklik paketi, bahsettiğimiz işte bu yapının değiştirilmesini öngörüyor. CHP’nin başvurusu üzerine konuyu incelemeye alan Anayasa Mahkemesi’nin nasıl bir karar vereceği, darbe ideolojisine dokundurup dokundurtmayacağı önümüzdeki günlerde belli olacak. Fakat Anayasa Mahkemesi’ni anlamak için kritik dönemlerde verdiği kararlara ve elbette kuruluş aşamasına bakmak gerekiyor. Demokrat Yargı Eş Başkanı Doç. Dr. Osman Can, mahkemenin normal zamanlarda özgürlükçü kararlar verebileceğini söylüyor, aynı şeyin bütün totaliter sistemlerde yaşandığını hatırlatıyor: “Nasyonal sosyalizm döneminde dahi adalet bulabilirsiniz. Çünkü politik boyutu yoktu. Ama davanın taraflarından biri komünist, Yahudi ya da Çingene ise adalet olmazdı. 1960, 1970 ve 1980 döneminde Anayasa Mahkemesi’nin kritik siyasi
   <span>
   </span>
   konulardaki kararlarına bakın, hangi ideolojik eksen üzerine kurulduğunu görürsünüz.”
  </p>
  <p class="MsoNormal">
   Hakikaten mahkemenin kritik kararları incelendiğinde bu ideolojik eksen ortaya çıkıyor. Mahkemenin Fuat Köprülü davasında verdiği karar buna güzel bir örnek: 1965’ten sonra Anayasa Mahkemesi’nin önüne firar suçuyla ilgili dosya geldi. Asker ile ittifak hâlinde bulunan Anayasa Mahkemesi kişiye verilecek ceza açısından “Buna ölüm bile yetmez” diyordu. Yüksek Mahkeme cezai açıdan en ağır suç kabul edilen ölümün yanına yeni bir madde ekliyordu; onursuzlaştırma.
  </p>
  <p class="MsoNormal">
   Mahkemenin aynı yıllarda aldığı başka bir karar askerler ve sivil siyaset arasındaki ilişkiye dairdi. Sivil siyasetin Genelkurmay Başkanlığı üzerinde etkili olmasına imkân sağlayabilecek bir düzenlemeyi iptal ettiler. Yani askerin başına buyruk hareket etmesinin önü açılırken demokratik sistemde hesap vermesi engellenmiş oldu. Bu kararın üzerinde yürüyen asker 1982 Anayasası’nı oluştururken Genelkurmay Başkanı’nın yetkilerini “Başbakan’a karşı sorumlu” şeklinde düzenledi. Yani bağlı değil!
  </p>
  <p class="MsoNormal">
   1969 yılında DP’lilere siyaset yasağının kalkması yönünde bir kanun çıktı. Her ne kadar Süleyman Demirel pek desteklemese de karar Adalet Partili milletvekillerinin ve onları destekleyen Cumhuriyet Halk Partisi’nin oyları ile alındı. Ancak kanun Anayasa Mahkemesi’nin önüne gittiğinde “27 Mayıs’ın ruhuna ihanet ediliyor” gerekçesiyle iptal edildi.
   <span>
   </span>
   Yüksek Mahkeme esasa girince Doç. Osman Can’ın anlatımıyla ordu müdahaleden vazgeçti: “Anayasa Mahkemesi davayı iptal edince ordunun darbe yapmasına gerek kalmıyor. Ordunun darbeyle yapacağı Anayasa Mahkemesi kararıyla yapılıyor.”
  </p>
  <p class="MsoNormal">
   12 Martçıların başarılı olmasıyla Anayasa Mahkemesi bir duraklama dönemine girecekti. 1971’deki bu cunta hareketine kadar anayasa değişikliklerinde esasagirmekte mahzur görmeyen mahkeme, cuntadan sonra “Esasa giremeyiz” diyerek reddetmeye başladı. Bunun sebebi, 27 Mayıs Darbesi’nin tamamlanmasını amaçlayan 9 Martçıların cunta girişiminin başarısız olmasıydı. Anayasa Mahkemesi de 9 Mart çizgisiyle irtibat hâlindeydi. Karşı cunta başarılı olunca mahkeme
   <span>
   </span>
   ile ordu ilişkilerinde kısa süreli bir fetret dönemi yaşandı. Ancak yine Osman Can’ın deyimiyle 12 Mart çok radikal olmasa da 27 Mayıs’tan bir sapmaydı. “27 Mayıs düşüncesi romantik bir düşünceydi. Ordunun, yargının ve bürokrasinin içindeki çetelerle CHP’nin ortaklaşa yaptığı bir darbeydi. 12 Mart’ta ise ordu tek başına sisteme egemen olup, koalisyona ihtiyaç duymamaya başladı. Ayrıca Türkiye’yi Stalinist sisteme dönüştürebilecek bir diktatörlüğe karşı duruş var. Ama örtülü bir vesayet, örtülü bir faşizmin devam ettirilmesinde 9 Mart ile 12 Mart arasında hiçbir bir fark yoktur.”
  </p>
  <p class="MsoNormal">
   Ordu ile yargı arasındaki ittifakın 12 Mart’ta şekil değiştirmesinden ve askerin tek başına sisteme hâkim olmasından sonra Anayasa Mahkemesi’nin de yeni pozisyonu belirlendi. 12 Mart cuntası tankları Meclis’in etrafına dizdikten sonra bir anayasa değişikliği yapılmasını istedi; bunun amacı şuydu: “Anayasa Mahkemesi böyle devam ederse, anayasa üzerinde hiçbir tasarrufta bulunulamaz. O hâlde Anayasa Mahkemesi’ni, anayasal değişiklikleri esastan denetleyemeyecek şekilde sınırlandıralım.” Bu değişiklik 1971 yılında yapıldı. Mahkemenin yeni sınırları kanunun gerekçesinde çok net olarak çizildi: “Anayasa değişiklikleri kanun adı altında yapılıyor olsa da bu bir anayasa değişikliğidir. Ve AYM’nin bunları denetleme yetkisi yoktur. Sadece şekil açısından denetim yapabilir.”
  </p>
  <p class="MsoNormal">
   12 Mart cuntasının etkin olduğu 71-74 yılları arasında mahkeme bu düzenlemeye uymak zorunda kaldı. Esas denetimi yapmamaya özen gösterdi. Ancak 12 Martçıların etkisinin azalmasıyla sessizliğini bozup yeniden siyasi rolüne döndü. Cumhuriyet Senatosu’nun başvurusu üzerine 1971 ve 1973 yıllarındaki anayasa değişikliklerini iptal etti. Bunu da “Esas denetimi yapamıyorum; ama şekil denetimi yaparım. Şekil denetimi demek, Anayasa’nın 1’inci maddesinin değiştirilemezliği de demektir” yorumundan yola çıkarak yaptı. Devlet biçiminin cumhuriyet olduğuna ancak bunun tek başına anlam ifade etmediğine hükmetti. Cumhuriyetin niteliklerinde bir değişiklik yapıldığında hatta dolaylı etkilerde bile mahkeme bunu ‘şekil denetimi’ adı altında değerlendirmeye başladı. Böylece esas denetiminin yolunu farklı ve ucu açık biçimde yaparak yeniden eski pozisyonuna döndü.
  </p>
  <p class="MsoNormal">
   Osman Can bunu şöyle yorumluyor: “Anayasanın yasaklamış olduğu denetimi, biçim denetimi adı altında, mutlak bir keyfîlikle yeniden yapmaya ve anayasa değişikliklerini iptal etmeye devam etti. 6- 7 anayasa değişikliğini iptal etti. Bunun temelindeki siyasal düşüncenin, 9 Martçılığa sempati olduğunu söyleyebiliriz. Anayasa Mahkemesi, 27 Mayıs ile yeniden ideolojik bağlantıyı kurdu. 12 Martçılığa tepki ama 9 Martçılığa sempati. Bu siyasal değerlendirmeyi kararlar üzerinden yapma imkânı yok değil.”
  </p>
  <p class="MsoNormal">
   Anayasa Mahkemesi 12 Eylül zemininin oluşmasına da katkı sağladı. Öncelikle Türkiye İşçi Partisi’ni kapatarak Türk solu ve Kürt hareketinin yeraltına inmesine sebep oldu. Çeşitli fraksiyonların provokatif şiddet eylemlerine karşı alınan yasal tedbirler, Anayasa Mahkemesi’nin iptalleriyle ortadan kalktı. Şiddet eylemlerinin önünü kesmek için gündeme getirilen sıkıyönetim kararları askıya alındı. Hâkim ve savcıların ihraçlarına karşı yargı yolu kapatılırken, bürokrasi içindeki sağ-sol parçalanmasına imkân tanıyacak kararlara imza atıldı. Türkiye kısa sürede kendini kaos ortamının içinde buldu. 1974’ten sonraki Anayasa Mahkemesi’nin rolünü şöyle değerlendiriyor Can: “Sıkıyönetim yasasında verdiği iptal kararlarıyla politikanın doğru ya da yanlış toplumsal hareketliliklere karşı alınan ne kadar yasal tedbir varsa, Anayasa Mahkemesi bunları iptal etti ve siyaseti bir şey yapamaz hâle getirdi. AYM’nin bu sürece büyük katkısı var.”
  </p>
  <p class="MsoNormal">
   Bu noktada parlamento pasif bir duruma düştü, günde onlarca insanın öldüğü şiddet hareketleri normalleşti. Anayasa Mahkemesi gibi Danıştay’ın aldığı kararlar da halkı, askere karşı “Gelin müdahale edin.” noktasına taşıdı. Olgunlaştırılan şartlar gibi halk da olgunlaştı darbe için. 1980 Darbesi olduğunda cinayetler bıçak gibi kesilirken, toplumda büyük bir rahatlama yaşandı.
  </p>
  <p class="MsoNormal">
   12 Eylül Darbesi, TSK’nın çok organize bir planı sonucu ortaya çıkmıştı; ve asker her açıdan çok güçlüydü. Anayasa Mahkemesi’nin 1970’lerdeki ‘şekil denetimi altındaki esas denetimi’ girişimine yeniden son vermek istedi. 1982 Anayasası’nda mahkemenin şekil denetimi yapabileceğini; ancak şekil denetimi altında başka denetim yapamayacağını net olarak ortaya koydu. Anayasanın hazırlanması esnasındaki tutanaklar incelendiğinde “Peki parlamento değiştirilemez olan o ilk üç maddeyi değiştirmeye kalkarsa AYM bunu denetleyemeyecek mi?” sorusuna şu cevap verilmişti: “Hayır denetleyemez. Böyle bir talep söz konusu olduğu zaman bu milletin bileceği iştir. Gerekirse mücadelesini milletin kendisi verir.” Bunun üzerine esastan denetleme macerası, mutlak surette kapanmış oldu.
  </p>
  <p class="MsoNormal">
   Bu süreçte asker, diğer kurumlarla ittifak kurma ihtiyacı hissetmedi. Anayasa Mahkemesi de 12 Eylül yönetiminin aldığı kararlara bir süre uymak zorunda kaldı. 1980-1990 arasında mahkemenin aldığı pozisyonu ‘parantez içi dönem’ diye niteleyen Osman Can, o yılları 71-74 arasındaki ‘tarafsız’ pozisyona benzetiyor: “Anaya Mahkemesi darbenin, müdahalenin güncel olduğu yerde sesini çıkartmaz. 1990’lara gelindiğinde yeniden pozisyon aldılar. 9 Mart, 12 Mart düşüncesinden nasıl farklıysa; 12 Eylül de 27 Mayıs düşüncesinden aynı şekilde farklıydı. 12 Eylül’e karşı 1990’a kadar sesini çıkaramamış bir AYM vardır. 1992-1993’ten itibaren Türk yargısı yeniden 27 Mayıs ile irtibat kurdu.”
  </p>
  <p class="MsoNormal">
   Bu yeniden geriye dönüş 12 Eylül kadrolarının artık sahnede olmaması ve ordunun sisteme tek başına müdahale edememesinden kaynaklanıyordu. Bürokrasi yeniden siyaseti kontrol etmenin hesabını yapmaya koyuldu. Asker eski gücüne ulaşamayınca, siyasete tek başına yön veremeyince bir koalisyona ihtiyaç duydu. Orduyla beraber yargı, bazı siyasi partiler ve medya arasında bir ittifak kuruldu. Telekom gibi özelleştirmelerin iptali, 27 Mayıs’ın devletçi yönünün yeniden su yüzüne çıkmasıydı. 28 Şubat sürecinde de bu cephe kamuoyunun karşısına çıktı; tıpkı Anayasa Mahkemesi’nin Refah Partisi gibi kapatma davalarında aldığı karar gibi. Mahkeme, 27 Mayıs’tan sonra siyasi partilerle ilgili 49 davadan 25’ini ‘kapatma’ yönünde karara bağladı.
  </p>
  <p class="MsoNormal">
   2004’e kadar Avrupa Birliği havasının da etkisiyle birçok reform gerçekleştirildi; fakat yargı, gücünü geri dönülmez şekilde kaybedeceğini anlayınca eski pozisyonuna döndü. Doç. Osman Can bu pozisyonu şöyle açıklıyor: “Türk bürokrasisi içinde orduyu bir kenara atarsak, 27 Mayıs ile irtibat kuran tek kurum yargıdır. Bunun tohumları 27 Mayıs’ta atılmıştır. 27 Mayıs’ta yargı zaten buna göre biçimlendirilmiştir. Zaman zaman çizgisinde kırılmalar yaşansa da bugün itibariyle bulunduğu pozisyon 27 Mayısçı pozisyonudur.”
   <span>
   </span>
  </p>
  <p class="MsoNormal">
   1960 Darbesi’nin ön hazırlığına benzer hazırlıklar 2004’ten sonra yapılmaya başlandı. Türkiye ulusalcı çizgiyle tanıştırılırken 1920’lerin çeşitli isimleri yeni bir Kurtuluş Savaşı havasında hatırlanmaya başlandı. Anayasa Mahkemesi gibi, yargının diğer enstürümanları da buna göre pozisyon aldı. Anayasa Mahkemesi’ne güçlü bir koalisyon ortağı çıktı; ordu, yargı ve medyanın yanına CHP de eklendi. AK Parti’nin Meclis’ten geçirdiği birçok kritik yasa CHP’nin başvurusu üzerine Yüksek Mahkeme tarafından iptal edildi. Esas denetimine girmemesi gereken mahkeme 2007 yılında, esas denetimine geri döndü; 367 kararı ve başörtüsüne ilişkin 10’uncu ve 42’nci maddelerin iptali bunlara en güzel örnekler oldu.
  </p>
  <p class="MsoNormal">
   “AYM 10’u ve 42’yi iptal ettiğini düşünüyor. Bana göre iptal edilmemiştir. İptal edilmesi mümkün olmayan bir şeyin iptali mümkün değildir.” diyen Osman Can, bu iptallerin anayasa normlarına aykırı olduğunu, anayasal sistemi bütünüyle işlevsizleştirdiğini, kurucu iradeyi imkânsızlaştırdığını söylüyor. Bu noktada “Anayasaya aykırı içtihat meşru değildir.” diyerek mahkemenin içtihadının geçerliliğinin mümkün olmadığını vurguluyor:
  </p>
  <p class="MsoNormal">
   “Eğer o meşru ise, darbeler de meşrudur. ‘Bir kere yaptık, ikincisine de hakkımız var’ denemez. Çünkü demokrasiye aykırıdır, insan haklarına aykırıdır. Hukuka mutlak surette aykırıdır. Anayasaya açıkça aykırı bir şekilde karar verdiğiniz zaman, ‘Ben karar verdim’ diyemezsiniz. Suç işlemek için bir araya toplanma, anayasal düzenin işleyişini ortadan kaldırma için birliktelik, hukuk değil, hukuksuzluktur. Hukuksuzluğun amaçlandığı bir kamusal iktidar ve yetki yoktur. Bu çerçevede verilen bir karar, ‘karar’ değildir.”
  </p>
  <p class="MsoNormal">
   CHP’nin son başvurusu ile ilgili olarak Anayasa Mahkemesi’nin vereceği kararı ise Can şöyle yorumluyor:
  </p>
  <p class="MsoNormal">
   <span>
   </span>
   “İptal ettiği andan itibaren, ‘Ben darbe felsefesine, ideolojisine dokundurtmam, demokrasi dinlemem’ tutumunu açık ve net olarak sergilemiş olacaktır. Böyle bir kararın verilmesi durumunda, bu öncelikle bütün siyasi partiler için handikaptır. Çünkü verilecek karar demokrasiyi ortadan kaldıran bir karar olur.”
  </p>
  <p class="MsoNormal">
  </p>
  <p class="MsoNormal">
   Anayasa Mahkemesi nasıl karar verecek?
  </p>
  <p class="MsoNormal">
  </p>
  <p class="MsoNormal">
   7 Mayıs’ta Meclis’te onaylanan anayasa değişiklikleriyle Anayasa Mahkemesi ve HSYK’nın yapısı değişiyor. Yüksek Mahkeme’nin yapısı 2004 yılında aynı mahkemenin üyelerinin öngördüğü sisteme yakın şekilde değiştiriliyor. HSYK’da ise en önemli değişiklik kürsü hâkimlerinin de buraya üye seçecek ve seçilecek olması. Bu maddelerle ilişkili iki maddenin daha iptali isteniyor. Anayasa Mahkemesi, CHP’nin başvurusunu şekil açısından denetleyecek; teklif çoğunluğunun sağlanıp sağlanamadığına, yani teklifin 184 milletvekilinin yazılı imzasıyla verilip verilmediğine bakacak. Ayrıca referandum için gerekli olan 330 rakamına ulaşılıp ulaşılmadığına ve birinci ile ikinci tur görüşmeleri arasında 48 saat geçip geçmediğine bakacak. Doç. Dr. Can, mahkemenin sadece sayı sayacağını, saat tutacağını söylüyor: “AYM’nin esasa girmesi bekçinin ev ya da kurum sahibine kendi iktidarını dayatması demektir ki, buna işgal veya gasp denir.” Anayasa’nın 148. maddesine göre mahkemenin esas denetimi yapması mümkün değil; ancak Anayasa Mahkemesi, 367 ve başörtüsü kararlarında şekil denetimi adı altında esasa girmişti. Anayasa’nın 2’nci maddesinin değiştirilemezliği iddiasına dayandırmıştı bunu. Osman Can, “2. madde zaten diğer maddelerle anlam ifade edebilir. Yani anayasanın tüm maddelerinde yapılacak değişiklik, ister istemez 2. maddenin içeriğini değiştirir, böyle de olması gerekir. Ve böyle olduğu için anayasada mahkemeye denetim yasağı getirilmiş.” diyor. Dosya 8 Haziran’da ele alınacak, ilk incelemede üyelerin bir bölümünün esas denetimine girilmesi için oylama yaptırması bekleniyor.
   <span>
   </span>
   Bu oylamanın sonucunun kritik eşikte olduğu tahmin ediliyor. Anayasa değişikliği olduğu için 11 üyeli mahkemenin 7 üyesinin dilekçenin esasına girilmesine ilişkin ‘evet’ demesi gerekiyor. Karar verirken de aynı durum söz konusu. 6’ya 5 gibi bir durum çıkarsa paketin iptali istenen maddeleri de 12 Eylül 2010’da referandumda halkın önüne gidecek.
  </p>
  <p class="MsoNormal">
  </p>
  <p class="MsoNormal">
   Doç. Osman Can: AYM, Parlemento’yu kontrol etmek istiyor
  </p>
  <p class="MsoNormal">
   <span>
   </span>
  </p>
  <p class="MsoNormal">
   -Anayasa mahkemesi neden kuruldu?
  </p>
  <p class="MsoNormal">
   1935 yılında Recep Peker ve Şükrü Kaya, İtalya ve Almanya’yı dolaştıktan sonra “CHP faşist parti olsun” önerisini getiriyor. Peker, İtalya’da olduğu gibi bir de süper kontrol ve vesayet mekanizması öneriyor; ancak Atatürk kabul etmiyor, Kurtuluş Savaşı’nı kazanan Meclis’in üzerinde bir erk olmasını istemiyor. 1935 yılında reddedilen bu sistem daha örtülü bir gerekçe kullanılarak 1960 Darbesi’nden sonra sisteme entegre ediliyor. Cumhuriyet Senatosu ve Anayasa Mahkemesi kuruluyor.
  </p>
  <p class="MsoNormal">
   -Recep Peker ile ne ilgisi var?
  </p>
  <p class="MsoNormal">
   1960 Darbesi’ni hazırlayan kuşak tek parti ideolojisinin formatlaştırdığı, yaşam tarzını benimsettiği kitleler. Tek parti ideolojisine, algısına, anlayışına tam anlamıyla sadık olan insanlar. Tek taraflı ideolojiyi kuran, geliştiren, bunun çerçevesini çizen Mustafa Kemal Atatürk değildir. Recep Peker, Şükrü Kaya, Falih Rıfkı Atay, Mahmut Esat Bozkurt, Reşit Galip’tir. Bunların rahle-i tedrisinden geçenler 27 Mayıs Darbesi’ni fiilen yaptırıyor, bunun içinde yer alıyor.
  </p>
  <p class="MsoNormal">
   -Amaçları ne?
  </p>
  <p class="MsoNormal">
   Onlar demokratik irade ne olursa olsun belirli sınırlar içinde tutulması, dışına çıkıldığında daha üst mekanizma tarafından kontrol edilmesi gerektiği düşüncesini benimsiyorlar. Demokrasi gibi bir endişe içinde olmadıklarını görürüz. Tam tersine bu insanların kendilerini vesayet kurumu olarak tasarladıkları ve egemen olduklarını görüyoruz.
  </p>
  <p class="MsoNormal">
   -Bu yapının demokrasi ve özgürlük için getirildiğini söylüyorlar?
  </p>
  <p class="MsoNormal">
   “Parlamento içinde demokrasiyi ortadan kaldırma iradesi ortaya çıktığında buna karşı ‘dur’ diyecek bir mahkemeye ihtiyaç var” diyorlar. Burada mutlak anlamda kendi içerisinde çözümlenmesi mümkün olmayan çelişki vardır. Demokrasi ve özgürlükleri ortadan kaldıran bir irade ortaya çıkıyorsa eğer, merak etmeyin, bu irade devlet organlarını çoktan ele geçirmiştir. Birden farklı görüşün olduğu parlamento demokrasi ve özgürlükleri ortadan kaldıracak son mercidir. Parlamento düşüyorsa her şey düşmüş demektir. Bir anayasa mahkemesinin demokrasi ve özgürlüklerin ortadan kaldırılmasına dönük bir irade karşısında denge oluşturma düşüncesi sadece bir illüzyondur.
  </p>
  <p class="MsoNormal">
   -Neden?
  </p>
  <p class="MsoNormal">
   Fıkralarda anlatılır: Kâhin, padişaha demiş ki “Efendim yağmur yağacak. Bu yağmur suyundan içen herkes deli olacak.” Padişah kâhini dinleyip su depolamış ve yağmur suyundan içmeyerek delirmemiş. Ardından bir bakmış ki deliler içinde tek kendisi akıllı ve hayat çekilmez oluyor. Ondan sonra delirmeye karar vermiş. Delirtecek bir yağmur yağdığı zaman, herkes buna esir olur. Müzakerelerin yaşandığı, farklılıkların çatıştığı ve herkesin ötekini ikna etmek zorunda olduğu bir parlamento en son delirecek yerdir. Bu Almanya, İngiltere, İtalya’da da böyledir. Faşizmde en son parlamento devreden çıkmıştır. Almanya’da olduğu gibi; önce yargı kurumu bitmiştir.
  </p>
  <p class="MsoNormal">
   -Almanya’da yargının bittiğini öne sürüyorlar?
  </p>
  <p class="MsoNormal">
   “Almanya’da anayasa mahkemesi olsaydı, faşizm olmazdı” diyorlar ama AYM’nin nihai görevini yapacak yargı kurumları vardı. Devlet Mahkemesi dediğimiz ve siyasal uyuşmazlıklarda en üst kabul edilen mahkeme vardı. Zaten bu mahkemenin kararlarıyla nasyonal sosyalizm güçlendi. Parlamento ile karşılaştırdığımız zaman yargı demokrasileri daha fazla öne çıkaran, koruyan mekanizma değildir. Bu yanlış referanstan ve bu saçma düşünceden uzak durmamız gerekiyor.
  </p>
  <p class="MsoNormal">
   -Neden Alman örneğinin bu kadar üzerinde duruyorsunuz?
  </p>
  <p class="MsoNormal">
   Alman deneyimi demokrasiye dönük tehdidin doğrudan öncelikle parlamentodan gelmeyeceğini ortaya koyuyor. Demokrasiyi tehdit edecek bir şey değildir parlamento. Türkiye’de adı konmamış bir sistem yaşandı. Almanya’daki sürece benzer daha light, daha süslü kavramlar arkasına sığınarak devam ediyor. Parlamentonun darbe yaptığına ilişkin bir örnek yok. Demokrasi ve özgürlükleri ortadan kaldıran adımlar Türkiye dâhil parlamentodan gelmez. Nereden gelir? Kurumlardan gelir. Demokrasi ve özgürlüklere en ağır müdahaleler Türkiye’de yargıdan gelmiştir. Demokrasi ve özgürlüğü koruma iddiasıyla demokratik işleyişe en büyük zararı kurumlar vermiştir. Hem Almanya hem Türkiye örneği net olarak ortaya koyuyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-26946-14-aym-27-mayisin-en-sadik-takipcisi.html), [web.archive.org (arşiv bağlantısı)](http://web.archive.org/web/20100615033213/http://www.aksiyon.com.tr:80/aksiyon/haber-26946-14-aym-27-mayisin-en-sadik-takipcisi.html)
