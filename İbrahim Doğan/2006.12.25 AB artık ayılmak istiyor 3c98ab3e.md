# AB artık ayılmak istiyor

*İbrahim Doğan 2006.12.25*

<font class="agenda2NewsSpot">
 AB Komisyonu'nun İngiltere Alkol Araştırmaları Enstitüsü'ne yaptırdığı incelemeye göre; alkolün Avrupa ekonomisine yılda ortalama 395 milyar Avro zararı var.
</font>
<font class="newsDetail">
 Avrupa Birliği (AB) Komisyonu, alkol kullanımını engellemek amacıyla İngiltere Alkol Araştırmaları Enstitüsü'nden 2001'de bir rapor hazırlamasını istedi. Peter Anderson ve Ben Baumberg'in 2006 Haziran'ında tamamladıkları rapora göre, Avrupa'da alkol kullanımı günden güne artıyor, zararı da katlanıyor. Tahmini zarar 229 milyar ile 980 milyar Avro arasında. Ay içinde 40 milyon kişi birden fazla, 100 milyon kişi de en az bir defa sarhoş oluyor. 60 bin düşük doğum meydana geliyor. Alkolle tanışma yaşı 12'ye, sarhoşluk yaşı da 14'e kadar düştü. Rapora göre dünyada alkolün yüzde 25'i, şarabın ise yüzde 50'den fazlası Avrupa'da üretiliyor. Alkol ihracatının yüzde 70'i, ithalatının da yarısı yine AB ülkelerince gerçekleştiriliyor. 750 bini aşkın AB vatandaşı geçimini içki üretiminden sağlıyor. Alkolün sağlık ve sosyal faturası getirdiği kazancın çok ötesinde. 2003'teki zarar 79 ile 220 milyar Avro arasında. Tahminî rakam 125 milyar Avro. Maddi zararın yanı sıra soyut zararı da var: Acı, ıstırap ve kaybedilen hayatlar Bunun için 150 ile 750 milyar Avro arası bir rakam telaffuz ediliyor. Somut ve soyut zararın tahmini ortalaması 395 milyar Avro.
 <br/>
 <br/>
 1970'lerde yıllık kişi başı tüketim 15 litre saf alkoldü. Alkol karşıtı kampanyalarla düşen tüketim, kampanyalar azalınca tırmanışa geçti. Orta ve Kuzey Avrupa'daki artışı güneydeki düşüş dengeledi. 400 milyona yakın AB nüfusunun 55 milyonu hiç içmiyor. AB'ye katılan yeni ülkelerdeki içki tüketimi daha yüksek. Alkol tüketiminin yüzde 44'ü bira, yüzde 34'ü şarap, yüzde 23'ü sert içkiler. Kuzey ve orta bölgelerde tercih biradan yana, güneyde ise şaraptan. İçen yetişkinler yılda 17 kez aşırı derecede sarhoş oluyor.
 <br/>
 <br/>
 Kadınların yüzde 25'i ile 50'si arasında bir kesimi, hamilelik döneminde bile tehlikeli boyutta alkol almayı sürdürüyor. Ama kadınlar erkeklere oranla daha az alkol tüketiyor. Arada iki kat fark var. 23 milyon Avrupalı herhangi bir yılda, alkol bağımlısı haline geliyor. Alkol 60 değişik hastalık ve rahatsızlığa sebep oluyor. Düşük miktarda alkol tüketiminin kalp hastalıkları riskini azalttığına dair bulgular birbiriyle çelişiyor.
 <br/>
 <br/>
 2005'te 7 milyon yetişkin alkollüyken kavgalara karışıyor. 2003'teki alkole bağlı suçların ekonomik maliyeti 33 milyar Avro civarında. 15 AB ülkesinde içen erkeklerin yüzde 5'i, kadınların ise yüzde 2'si alkolün işyerlerinde veya çalışmalarında olumsuz etkisinden dem vuruyor. AB ülkelerinde her yıl 195 bin kişi alkol sebebiyle hayatını kaybediyor. Ölümlerin 115 bini 70 yaş altı. Alkol erkeklerde erken ölüm ve sakatlıkların yüzde 12'sinden, kadınlarda ise yüzde 2'sinden sorumlu. Bu da AB'de hastalıklara neden olan 26 risk faktörü içerisinde alkolü, tütün kullanımı ve yüksek tansiyondan sonra üçüncü sıraya yerleştiriyor. Genç kız ölümlerinin yüzde 10'undan fazlası, genç erkek ölümlerinin yüzde 25'i alko le bağlı.
 <br/>
 <br/>
 VERGİ GENÇLER ÜZERİNDE ETKİLİ
 <br/>
 <br/>
 Raporda 'eğitim' ve 'iletişim' araçlarının desteğiyle halkın alkole karşı duyarlı hale getirilmesindeki yetersizliklerden de bahsediliyor. Vergi gençler üzerinde etkili. Örneğin alkollü içkilerde vergi yüzde 10 artırılırsa bir sonraki yıl 9 binden fazla ölüm önlenecek ve 13 milyar Avro'luk ek tüketim vergisi elde edilecek. Alkol satış saatlerinin uzatılması şiddeti tetikliyor. İngiltere'de barların 24 saat açık hale getirilmesi büyük handikap. Dünya Sağlık Örgütü'nün 'perakende satış yerleri haftada 24 saat kapatılsın' önerisinin hayata geçmesiyle yılda 123 bin engellilik ve erken ölümün engellenebileceği tahmin ediliyor. Alkol ürünlerinin reklâmlarının kısıtlanması da tavsiyeler arasında. Reklâmlar özellikle gençler arasında içkiyi teşvik etme yönünde belirgin etkiye sahip. Tavsiyeler arasında içki içme yaşının belirlenmesi ile ilgili bir kanunun geçirilmesi, küçük yaştaki çocuklara sürekli satış yapan noktaların lisanslarının iptal edilmesi yer alıyor. WHO'nun hazırladığı bilgilendirme, reklâm yasakları, sınırlı erişim, vergilendirme ve sürücü alkol kontrollerini içeren etkili politika ve programların AB'ye tahmini maliyeti 1,3 milyar Avro. Bu, alkolün topluma verdiği hasarın yüzde 1'ine denk geliyor.
 <br/>
</font>

Kaynak: [www.aksiyon.com.tr](http://aksiyon.com.tr/aksiyon/haber-19374-34-ab-artik-ayilmak-istiyor.html), [web.archive.org (arşiv bağlantısı)](http://web.archive.org/web/20101210173901/http://aksiyon.com.tr/aksiyon/haber-19374-34-ab-artik-ayilmak-istiyor.html)
