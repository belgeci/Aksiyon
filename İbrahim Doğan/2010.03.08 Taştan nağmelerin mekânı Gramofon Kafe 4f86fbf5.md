# Taştan nağmelerin mekânı: Gramofon Kafe

*İbrahim Doğan 2010.03.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ankara Kalesi’ne doğru çıkarken Hafız Burhan, Makber’i, Zeki Müren de Kandil’i okuyor sanki hemen yanı başınızda. Bu sesler sizi Gramofon Cafe’ye çağırıyor.
  </font>
 </div>
 <div id="newsText">
  <font class="detail-text">
   <p class="MsoNormal">
    Ankara'nın en eski yerleşim yerlerinden Kale'ye doğru çıkarken tanıdık tınılar kulağımıza çalınıyor. Makber, Mecnun'um Leylam'ı Gördüm, Kandil, Mor Koyun… Kale'de yankılanan bu ses, son dönemlerin CD'lerinden çıkmıyor belli ki. Sanki Hafız Burhan yanı başımızda Makber'i söylüyor derinden. Zeki Müren ise Kandil'i okuyor. Koyunpazarı Yokuşu 28 Numara'ya doğru yaklaştıkça sesin kalitesi daha da artıyor. Gerçeğini aratmayan bu ses sizi ‘Gramofon Cafe'ye çağırıyor.
   </p>
   <p class="MsoNormal">
    Bu yılın başında açılan Gramofon Cafe'de sadece Hafız Burhan'ın plakları yer almıyor. Ali Olcay'ın açtığı bu mekânda 4 bine yakın plak müzikseverleri bekliyor. Satın alamayanlar ya da taş plak koleksiyonuna sahip olmayanlar, burada kendi mekânıymış gibi hareket edebiliyor. Kimi plağı gramofona kendi koyuyor, kimi ise koleksiyondan bir istekte bulunuyor. Olcay, “30 bin plağı olan arkadaşımız var ama bizden başkası dinleyemiyor.” diyerek Gramofon Cafe'nin kuruluş amacını özetliyor. Peki, nedir onun hikâyesi?
   </p>
   <p class="MsoNormal">
   </p>
   <p class="MsoNormal">
    Ali Olcay, 1990'da antika mobilyaları tamir eden biriydi. Dükkânına mobilyasını tamir için bir gramofon getirildi. Tamir edip gerçeğinden farksız sesi duyduğunda ağlamıştı. Bir daha da gramofonların peşini bırakmadı. Elindeki antika mobilyaları, bir arkadaşının elindeki pikap, plaklarla değiştirdi. Bir gecede antika mobilya tamircisinden gramofoncuya döndürmüştü dükkânını. Yıllar içinde diğer meraklıları gibi şehir şehir dolaşıp taş plaklar, gramofon ve pikaplar toplamaya başladı. Bir koleksiyoncunun tüm arşivini aldıktan sonra piyasada ismi de bilinir oldu.
   </p>
   <p class="MsoNormal">
    “Kendim kadar başkalarının dinlemesinden de mutlu oluyorum.” diyor, Ali Olcay. Bu esnada birçok üniversite ve dernekten “Bize dinleti yapar mısın?” diye teklifler alır, hepsini kabul eder. İnsanların geçmişinden haberdar olması için bir müzik misyoneri gibi çalışır. Bu işi daha sistemli yapmak ve insanlarla arşivini paylaşmak için bir kafe açma hayali bu yılın başında gerçekleşir.
   </p>
   <p class="MsoNormal">
    Hem kafe hem kültür merkezi işlevi görüyor Gramofon Cafe. 1960'ların sonuna kadar taş plakta Tanburi Cemil, Neyzen Tevfik, Hamiyet Yüceses, Müzeyyen Senar, Âşık Veysel, Malatyalı Fahri, Diyarbakırlı Celal Güzelses, Zeki Müren gibi isimleri burada dinlemek mümkün. Sonrasında ise 45'likler ortaya çıkıyor; Neşet Ertaş, Cem Karaca, Erkin Koray, Orhan Gencebay, Ajda Pekkan, Nil Burak, Ayla Dikmen, Neşe Karaböcek'in plakları meraklısını bekliyor. Kanto ve tangoların yanı sıra Bob Dylan, The Beatles, Cat Stevens gibi isimlerin farklı dönemlere ait plakları da yer alıyor. Ali Olcay müşterilerin plakları gramofon ve pikaplara koymasından rahatsız olmuyor.
   </p>
   <p class="MsoNormal">
    Malatyalılar Derneği, Malatyalı Fahri'yi; Ankaralılar Derneği, Bayram Arıcı'yı dinlemek için Olcay'ın kapısını çalıyor. Erkan Oğur, Ankara'da benzeri olmayan bu mekâna gelip musiki sohbeti yapıyor. Neşet Ertaş, Orhan Gencebay gibi isimleri de sevenleriyle buluşmaları için davet ediyor Gramofon Cafe. Zeki Müren, Ahmet Kaya gibi isimlerin ölüm yıl dönümleri anma günü olacak, gün boyunca kafede onların müziği çalınacak.
   </p>
   <p class="MsoNormal">
    Müze kafeyi andıran bu mekânda birçok taş plak, 45 ve 33 devirli plakların yanı sıra farklı dönemlere ait fonograf, gramofon, pikap, müzik dolapları, lambalı radyolar yer alıyor. 1900'lerin başına kadar “Şeytan icadı” diye ülkede yaygınlaşmayan gramofonların ilk versiyonu fonograf da var; kurşun plaklar da… Osmanlı'da bunları yaygınlaştırmak için plakların bir tarafına Yasin okunduğunu, arka yüzünde ise gazel yer aldığını anlatıyor Ali Olcay. Kalan Müzik'in sahibi Hasan Saltık da Ali Olcay'ın bu orijinal mekânının açılması üzerine, bugüne kadar piyasaya sürdüğü 475 albümün tamamını hediye etmiş.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=195A4E05352AD0AEB828ADA3B7CFDED4?newsId=26272), [web.archive.org (arşiv bağlantısı)](http://web.archive.org/web/20140831093620/http://www.aksiyon.com.tr:80/aksiyon/newsDetail_getNewsById.action;jsessionid=195A4E05352AD0AEB828ADA3B7CFDED4?newsId=26272)
