# Dicle’de ‘kum’ skandalı

*İbrahim Doğan 2005.11.07*

<div>
 <p>
  <font>
   Dicle Üniversitesi, kendi arazisindeki SİT alanından kum alınmasına izin verdi. Bu olayı ortaya çıkaran Milliyetçi Hareket Partisi Diyarbakır İl Başkanı Abdullah Arzakçı’ya göre araziden kum çeken şirkete 150 bin YTL para cezası verilirken üniversite hakkında soruşturma açılmadı.
   <br/>
   <br/>
   Diyarbakır Dicle Üniversitesi’nin, kendi arazisi içinde SİT alanı ilan edilen bölgeden, lojman inşaatı yapan firmanın kum çekmesine izin verdiği ortaya çıktı.
   <br>
    <br>
     Üniversite’nin 2 Temmuz 2003 tarihinde açtığı lojman ihalesini Bienko adlı inşaat firması kazandı. Firma böylece rektörlük binası, 100 daire, 96 villa inşa etme karşılığında 444 dönümlük arazinin sahibi oldu. Ancak 11 ay sonra, 11 Haziran 2004’te Dicle Üniversitesi Rektörü Fikri Canoruç’un yeni talepleri oldu. İkinci bir ihaleye gerek duyulmadan yapılan ek sözleşmeyle öğretim üyeleri için lojmanları yapan Bienko adlı firmanın araziden kum almasına izin veriliyordu.
     <br>
      <br>
       İzin verilen bu alan Dicle Nehri’nin kıyısında, Fakülte Köprüsü ile On Gözlü Köprü arasında yer alıyor. Ancak bu arazi Mahalli Çevre Kurulu’nun 29 Ocak 2001 tarihinde aldığı karar uyarınca SİT alanı konumunda bulunuyor.
       <br>
        <br>
         İl Özel İdare Müdürlüğü’nün, üniversite arazisinden kum alınmasına ilişkin hazırladığı raporda uygulamanın ‘kaçak ve ruhsatsız olduğu’ belirtiliyor. Bir kum ocağının işletmeye açılabilmesi için yasal olarak öncelikle İl Özel İdare Müdürlüğü’nden izin alınması gerekiyor. Ancak Dicle Üniversitesi Rektörü Fikri Canoruç’un imzaladığı ek sözleşme gereği, firma herhangi bir izin almadı. Emniyet Müdürlüğü’nün yürüttüğü soruşturmaya göre ise Bienko firması 5 ay boyunca, gecede yaklaşık 20 kamyon kum çekti. Soruşturma esnasında ifade veren kamyon operatörü ve bekçi, kum çekebilmeleri için üniversite tarafından verilen iznin yeterli olduğu görüşünde. Skandalın ortaya çıkmasının ardından firmanın çalışması durduruldu.
         <br/>
         <br/>
         Dicle Üniversitesi, lojmanların yapımı için ihale açmasına rağmen ek sözleşmedeki talepleri için yeni bir ihaleye gerek görmedi. Kum çekilmesine karşılık ek sözleşmedeki maddelerin arasında termosifon bağlantısı için tesisat, küvet, davlumbaz, bahçe ile konutların girişi arasındaki yollara karo döşenmesi bulunuyor. Aydın İnşaat’ın sahibi Mustafa Aydın, bu ‘ek taleplerin’ normal şartlar altında anahtar teslimi konutlarda olması gerektiğini belirtiyor.
         <br/>
         <br/>
         Üniversitedeki bu skandalı ortaya çıkaran MHP Diyarbakır İl Başkanı Abdullah Arzakçı, ikinci bir ihale açılmamasını da yasalara aykırı buluyor. Arzakçı, “Eğer üniversite ihale açmış olsaydı, fiyat daha da düşebilirdi. Ayrıca ben size bir araba satacağım. Ama koltuksuz, direksiyonsuz veya anahtarsız satabilir miyim? Arazi karşılığı ev yapıyorsanız içinde her şey olmalı.” diyor.  Üniversite arazisinden bu şekilde kum alınması olayı 2004 yılının sonunda valiliğe ve cumhuriyet başsavcılığına şikayet olarak yansıdı. Ancak soruşturmayı yürüten ve daha sonra görev yeri değiştirilen Cumhuriyet Savcısı Mithat Özcan tarafından dosyaya ‘görevsizlik kararı’ verildi. Kararda kum çeken firmaya İl Özel İdare Müdürlüğü tarafından para cezası kesilebileceği yer alıyor. Böylece firmaya 150 bin YTL para cezası verilirken üniversite hakkında herhangi bir soruşturmaya gerek duyulmuyor. Arzakçı, bu olayın kapatıldığını ancak peşini bırakmayacağını, gerekirse yeniden yargı yolunu deneyeceğini söylüyor: “Vali Efkan Ala ile görüştüm. Bu konunun üzerine gideceğini söyledi. Eğer gidilmezse olaya karışanların isimlerini bir bir açıklayacağım.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1359 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22798), [web.archive.org (arşiv bağlantısı)](http://web.archive.org/web/20060527090231/http://www.aksiyon.com.tr:80/yazdir.php?id=22798)
