# İlçemizi kapatıyoruz, köyümüze bekleriz!

*İbrahim Doğan 2008.01.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Adrese dayalı nüfus sayımı sonuçları, “gerçek nüfusu” çok düşük olan ilçeleri şoke etti. Hükümet, bazı ilçeleri kapatmaya hazırlanırken belediye başkanları ise “Hizmeti aksatır, göçü artırır.” diye buna karşı çıkıyor.
  </font>
 </div>
 <div id="newsText">
  <font class="detail-text">
   Son nüfus sayımı birçok ‘gizli’ gerçeği de gün yüzüne çıkardı. İlçe belediyeler, devletten daha fazla para almak için otobüslerle büyük şehirlerden memleketlerine ‘hemşehrilerini’ taşıyordu. Nüfuslar yüksek çıkıyor, belediyenin kasasına hak ettiğinden çok fazla para giriyordu. Ancak adrese dayalı yapılan son nüfus sayımı, hemşehri otobüslerinin seferlerini de iptal ettirdi. Kimi ilçelerin nüfusunun birçok köyün bile gerisine düştüğü ortaya çıktı. Bundan sonra şehir girişlerindeki tabelalarda ‘şişirme’ değil gerçek nüfuslar yazacak.
   <br/>
   <br/>
   Nüfusları 3 binin altına düşen ilçeler ise kapanma tehlikesi ile karşı karşıya. AK Parti hükümeti, 2 bin nüfusun altındaki belde belediyelerinin ardından ‘gereksiz’ ilçeleri de kapatmak için düğmeye bastı. Bu ilçeler önümüzdeki yıl yapılacak yerel seçimlere katılmayıp kimisi köye, kimisi kasabaya dönüşecek.  Son sayıma göre nüfusu bin kişinin altında olan 4 ilçe bulunuyor. İki bin kişinin altında 48, üç bin kişinin altında 122, beş bin kişinin altında ise 218 tane ilçe bulunuyor.
   <br/>
   <br/>
   TAKKE DÜŞTÜ, NÜFUS GÖRÜNDÜ!
   <br/>
   <br/>
   Sokağa çıkma yasağı uygulanarak bugüne kadar yapılan 14 nüfus sayımının birçoğu hemşehrilik duygularının gölgesinde kaldı. Birçok belediye İller Bankası’ndan hakkı olandan daha fazla pay aldı. AK Parti hükümeti, taşları yerine oturtmak için e-devletin en önemli ayağı kabul edilen TC kimlik numaralarını devreye soktu, ardından bunu Ulusal Adres Veri Tabanı’na entegre etti. Böylece Adrese Dayalı Nüfus Kayıt Sistemi sağlam bir temel üzerine oturmuş oldu. Bu sistemde bir kişi en uzun süre nerede oturuyorsa (daimi ikamet adresi) orada sayılıyor. Adres beyan etmemenin para, yanlış beyan etmenin hapis cezası öngörmesinden dolayı vatandaşların büyük çoğunluğu bu kayıtlara dikkat etti. 2000 yılındaki ‘sağlıksız’ sayımı takiben yapılan öngörülere göre nüfusun 74 milyon üzerinde çıkması bekleniyordu; ancak son sayım bu beklentileri altüst etti. Gerçek nüfusumuzun 70 milyon 586 bin 256 olduğu ortaya çıktı. Sistemin önemli özelliklerinden biri de nüfus rakamlarının dakika dakika güncellenecek olması.
   <br/>
   <br/>
   Nüfus rakamlarının ortaya çıkmasıyla hükümet harekete geçip nüfusu 2 binin altında olan 899 belde belediyelerini kapatma kararı aldı. Bu belediyeler, il özel idarelerine bağlanıp hizmet için maddi kaynağı buradan alacak. Hükümet, belediyelerle ilgili ikinci adımı da atmaya hazırlanıyor: Bu defa devlete yük olan ilçeler kaldırılıp ya kasaba ya da köye dönüşecek.
   <br/>
   <br/>
   Başbakanlık eski Müsteşarı ve İstanbul Milletvekili Ömer Dinçer, detaylı bilgi vermeye yanaşmasa da konuyla ilgili “İlçelerin kaldırılmasıyla ilgili bir çalışma var.” demekle yetiniyor. Son nüfus sayımına göre 850 ilçe arasında en yüksek nüfusa 1 milyon 13 bin ile İstanbul-Gaziosmanpaşa, en düşük nüfusa ise 754 kişiyle Çankırı-Bayramören ilçeleri sahip.
   <br/>
   <br/>
   KAPATMA KRİTERLERİ BELİRLENİYOR
   <br/>
   <br/>
   Sayımın ilçelerle ilgili gerçekleri gün yüzüne çıkarmasının ardından hangi ilçelerin kepenginin indirileceğiyle ilgili kriterler şu günlerde tespit edilmeye çalışılıyor. Kapatma için esas teşkil edecek kriterlerden biri nüfus. İlçe belediyelerin kapatılmasında nüfus mu kıstas alınacak yoksa merkezî bir ilçeye uzaklığı mı bu henüz netleşmedi. Mahalli İdareler bünyesinde bir ekip ‘kapatma kıstaslarını ve kapatılacak ilçeleri’ tespit etmek için çalışıyor. Bu konu önümüzdeki haftalarda önce Başbakan’a sunulacak, ardından kamuoyu ile paylaşılacak.
   <br/>
   <br/>
   Son sayıma göre nüfusu binin altına düşen dört ilçe şunlar: Karabük’e bağlı Ovacık, Çankırı’ya bağlı Bayramören, Kırıkkale’ye bağlı Çelebi, Rize’ye bağlı Çamlıhemşin.
   <br/>
   <br/>
   EN KÜÇÜK İLÇEDE 754 KİŞİ YAŞIYOR
   <br/>
   <br/>
   Karabük’e bağlı Ovacık ilçesinin nüfusu 8 yıl önce yapılan sayımda bin 728 idi. Doğum oranı ölüm oranından daha yüksek olmasına rağmen ilçenin nüfusu 819’a kadar düştü. Birçok köy ve kasabadan daha düşük nüfuslu bu ilçenin Belediye Başkanı Orhan Kaya, son rakamların kendilerini çok fazla etkileyeceğini anlatıyor. Buna göre belediyenin İller Bankası’ndan aldığı yardım yüzde 50’den daha fazla düşecek. “Zaten personele yetmiyordu gelen para, şimdi hiç yetmeyecek.” diyen Başkan Kaya, 200 bin YTL’lik yardımın artık yarısını alabileceklerini anlatıyor. Ovacık’ın ilçelikten çıkarılması ise başkana sıcak gelmiyor: “Yararlı olmaz.”
   <br/>
   <br/>
   Türkiye’nin en düşük nüfuslu ilçesi ise artık Çankırı’ya bağlı Bayramören. Buna göre tabeladaki nüfusu 2 bin 700 olan ilçede şimdi sadece 754 kişi yaşıyor! Bayramören Belediye Başkanı Yüksel Baloğlu, nüfusun düşmesine paralel devlet yardımının da düşeceğini, bu parayla çarkın dönmeyeceğini anlatıyor. Hesaplarına göre yıllık 400 bin YTL civarındaki İller Bankası yardımı 100-150 bine düşecek. Bu parayla 17 personele maaş, sağlık giderlerinin dışında vatandaşlara hizmet götürülemeyeceğini savunuyor. Devletin bu gelire bakmayıp belediyenin rutin giderlerini ödemesi gerektiğini düşünen Baloğlu, aksi takdirde taşra belediyelerinin hepsinin kapatılması gerektiğini ifade ediyor. Baloğlu’na göre nüfusun düşük çıkmasının altında gurbetçiler yatıyor: “Yazlıkçılar geldiği zaman ikametlerini, ceza yerim diye burada gösteremiyorlar. Ondan düştük. İllerin nüfusu arttı, köyler düştü.”
   <br/>
   <br/>
   ŞEHİRLERE GÖÇ TEŞVİK EDİLİR
   <br/>
   <br/>
   Kapısına kilit vurma tehlikesi yaşayan bir başka ilçe ise Kırıkkale’nin Çelebi ilçesi. Nüfusu 3 bin 400 iken, son sayıma göre bu rakam 811’e gerilemiş. Köy büyüklüğündeki bu ilçenin Belediye Başkanı Hacı Dede Özbal da diğerleri gibi bundan sonra ne yapacaklarını kara kara düşünüyor. Özbal’a göre nüfusun bu kadar düşmesinin altında ilçede iş sahasının olmaması, yetişen genç nüfusun büyük şehirlere göç etmesi yatıyor. Bu düşüşü, ilçede konut sayısının yetersiz olmasının da etkilediğini tespit eden belediye, TOKİ’ye 100 konut inşası için bir başvuru yapmış.
   <br/>
   <br/>
   Hacı Dede Özbal, ilçenin nüfusunu artırmayı planladıklarını, bunun için de öz kaynak kullanmayı amaçladıklarını anlatıyor. Belediye tarafından bir iş merkezi yaptırılmış, bu bina Kırıkkale Üniversitesi’ne Meslek Yüksek Okulu yapılması için devredilmiş. Civardaki nüfusu da çekmek için bir süt fabrikası kurulmuş. Kum fabrikası, kilit parke makinesi belediyenin diğer projeleri. “Eğer ilçe kapatılırsa burada yaşayan insan 50 kilometre mesafedeki ilçeye gidecek. Hizmeti yerinde almak kadar güzel bir şey yok.” diyen Özbal, bu şekilde şehre göçün teşvik edildiğini söyleyip buna karşı çıkıyor. İlçeyi kapatmanın çözüm olmayacağını, küçük ilçelerin gelişmesi için hükümetin çalışma yapması gerektiğini anlatıyor uzun uzun.
   <br/>
   <br/>
   Çelebi ilçesinin aldığı yıllık 400 bin YTL üzerindeki İller Bankası yardımının 100 bine düşmesi bekleniyor. Bu durumda ilk olarak personele maaş ödenmesi zorlaşacak. Başkan, personeli yatay geçişle başka kurumlara kaydırmaya çalıştıklarını ifade ediyor. “Geçmişte belediyede 100’e yakın personel çalışmış” diyen Özbal, idarenin taşınmasıyla hizmetlerin vatandaşa ulaştırılmasında sorunlar yaşanacağını öne sürüyor: “Kaymakam yoktu, öğretmen bir gün gidip geliyordu. İlçe kapatılırsa devletin yükü belki azalır; ama insanlar mağdur olur.”
   <br/>
   <br/>
   MESUT YILMAZ’IN HEMŞEHRİLERİ PES ETMİYOR
   <br/>
   <br/>
   Nüfusu umduğunun altında çıkan ilçelerden biri de Başbakan Recep Tayyip Erdoğan’ın memleketi Rize Güneysu’nun komşu ilçesi, eski Başbakan Mesut Yılmaz’ın memleketi Çamlıhemşin. Tabela nüfusu 2 bin 400 iken son sayımda 877’ye düşen Rize’nin Çamlıhemşin ilçesinin Belediye Başkanı Yaşar Metim Kesimal da kapatma kararı alınması hâlinde bazı ilçelerin hizmet açısından sıkıntıya girebileceğini düşünüyor. İlçe kapatılmasa bile 300 bin YTL’nin üzerindeki gelir 150 binin altına düşecek.
   <br/>
   <br/>
   18 personeli bulunan Çamlıhemşin ilçesinin aylık giderleri 35 bin YTL civarında. Devlet yardımının yanı sıra kira, vergi gelirleri ilçenin ihtiyaçlarını karşılamaya yetiyor: “Karamsar düşünmenin anlamı yok. Her şeyi devletten beklememek gerekir. Gelirimiz 70-80 milyar düşerse ne olur? Bu parayı kendi imkânlarımızla bulup kapatırız. Yolumuza devam ederiz.” diyen Kesimal, insanların kendi bölgeleri için yapamayacakları şey olmadığını anlatıyor.
   <br/>
   <br/>
   Başkan Kesimal’a göre ilçenin nüfusunun bu kadar düşmesinin altında eski dönemlerde yapılan sayımların yanlışlığı yatıyor. Nüfusun bir kısmı yılın büyük bölümünü ilçede geçirmesine rağmen, İstanbul ve Ankara’da ikamet ettiği için büyük şehir nüfusuna kayıtlı görünüyor. Bu nedenle nüfus düşük çıkıyor. İlçelikten düşürülme hâlindeyse “Vatandaş çok sıkıntı çeker.” diyor Kesimal. İlçenin nüfusunu artırmak için 3 bin civarında kişiyi ilçenin hanesine yazmayı hedeflediklerini belirtiyor. Yapacakları toplu konutlarla da bu vatandaşları ilçeye çekmeyi hedefliyor. Turizm açısından öne çıkan Ayder Yaylası’nın da bulunduğu ilçenin nüfusu yaz aylarında 40 binin üzerine çıkıyor. Bundan dolayı Çamlıhemşin Belediye Başkanı Kesimal, ilçenin kapısına kilit vurulmasının zor olduğunu savunuyor.
   <br/>
   <br/>
   Malatya’nın Doğanyol ilçesi de büyük nüfus kaybı yaşayanlar arasında yer alıyor. 5 bin 360 olan nüfus son sayımda bin 687’ye düşmüş. Belediye Başkanı Recep Gülbey, bu düşüşün altında son beş yılda yaşanan iki depremin yattığını ileri sürüyor. Alacakları yardımın üçte iki azalacağını anlatıyor. “Eğer yardımlar düşerse ne yapacağız, kapatır gideriz.” diyen Recep Gülbey, belediyenin 24 personeli ve bir milyon YTL bütçesi olduğunu dile getiriyor. İlçede geçtiğimiz yıllarda adliyenin kapatılmasından sonra “rezillik” yaşandığını, ilçenin de kapanmasıyla vatandaşın çok fazla sıkıntı çekeceğini savunan Gülbey, kendilerine en yakın ilçenin 40 kilometreden fazla uzaklıkta olduğunu söylüyor. “İlçemizi kapatmak için coğrafi şartları göz önüne almaları gerekiyor. Nüfus tek kıstas olmamalı. Gereksiz olanlar, illere yakın olanlar kapatılabilir.” diyen Recep Gülbey, hastane ve adliye gibi kurumları olan daha güçlü ilçelerin kurulması ve geliştirilmesi çağrısında bulunuyor.
   <br/>
   <br/>
   Erzurum’da da küçük ilçeler bulunuyor. 3 bin 700 nüfusa sahip Köprüköy ilçesinin gerçek nüfusu adrese dayalı sistemle bin 706 çıkmış. Belediye Başkanı Osman Belli ise bu düşüşü, “kışın gidip yazın dönen insanlara ve eski kayıtlara” bağlıyor. Başkan’a göre ilçenin kapatılması, vatandaşları olumsuz etkiler. İlçeye bağlı 40 köy bulunuyor, bunların en uzağı 35 kilometre mesafede. “Eğer ilçelikten düşürülürse vatandaş hükümete çok tepki gösterir.” diyen Osman Belli, “Kim hizmet verecek? Suya kim bakacak? Çöpü kim toplayacak? Hizmetler sekteye uğrar.” diye tamamlıyor sözlerini. Tedbirlerini ise “400 talebeyi, 70 askeri ve 2 bin 700 belde nüfusunu ilçeye kaydettirmek” şeklinde sıralıyor.
   <br/>
   <br/>
   Ardahan’ın Çıldır ilçesinin nüfusu 2 bin 500’den bin 730’a gerilemiş. Bu düşüşün altında göç olduğunu düşünen Belediye Başkanı Nizamettin Coşkun’a göre ilçeyi kapatmak yerine Gürcistan kapısı açılırsa nüfus 20 bine çıkar.
   <br/>
   <br/>
   KARADENİZ, İÇ VE DOĞU ANADOLU…
   <br/>
   <br/>
   Nüfusları düşen ilçelerin hangi bölgeler olduğuna bakıldığında İç Anadolu, Karadeniz ve Doğu Anadolu öne çıkıyor. Bulgaristan’a açılan bölgede yer alan Kırklareli’nin Kofçaz ilçesinin de nüfusu düşük. Tabelada bin 530 olan nüfus son seçimde bin 47’ye gerilemiş. Ancak buraya otobüsle hemşehri taşınmamış. Belediye Başkanı Nihat Öztürk’e göre düşüşün iki nedeni var: doğum hızının düşmesi, huduttaki askerî birliklerdeki azalma. Kofçaz Belediye Başkanı Nihat Öztürk de ilçenin kapatılmasına karşı çıkıyor: “Şimdiye kadar belediye hizmeti almış, suyu verilen, çöpü toplanan, yolları süpürülen bir yerden hizmeti çekerseniz oradaki insanlar sudan çıkmış balığa döner.”
   <br/>
   <br/>
   Nüfusunda çok büyük değişiklik olmamasına rağmen kapatılma tehlikesi yaşayan ilçelerden birisi de Kilis’e bağlı Musabeyli. Bin 555 olan nüfus, son sayımda bin 249 çıkmış. Nüfuslarının şişirme olmadığını söyleyen Musabeyli Belediye Başkanı Ayhan Yılmaz, bu düşüşün nedeninin yatılı bölge okulunda kalan 300 öğrencinin sayılmaması olarak gösteriyor. Maddi desteklerin bölgesel kalkınmışlığına göre ayarlanması gerektiğini vurgulayan Ayhan Yılmaz’a göre de ilçelerin kapatılması durumunda hizmetler aksayacak, bundan memnun olmayan vatandaş şehre akacak. “Bu, şehirlerdeki nüfusu ve sorunu artıracak. İktidar daha da zor durumda kalacak.” diyen Yılmaz, ilçelerine bağlı 47 köy bulunduğunu, insanların resmî işlemlerinin tamamını 40 kilometre uzaktaki Kilis’e gitmeden yaptırabildikleri belirtiyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-16209-34-ilcemizi-kapatiyoruz-koyumuze-bekleriz.html), [web.archive.org (arşiv bağlantısı)](http://web.archive.org/web/20121028172341/http://www.aksiyon.com.tr:80/aksiyon/haber-16209-34-ilcemizi-kapatiyoruz-koyumuze-bekleriz.html)
