# Kart yasası yeni mağdurlar çıkarır

*İbrahim Doğan 2006.03.06*

<div>
 <p>
  <font>
   Kredi kartı borcu nedeniyle mecliste bir polis memurunun intiharı kanunun çıkmasına hız verdi. Yasada eksiklikler bulunuyor. Ancak Sanayi Bakanlığı aynı görüşte değil. Avukat Tuskan’a göre yasa sadece mağdurlara hitap ediyor, yeni mağdurları da beraberinde getiriyor.
   <br/>
   <br/>
   Tarih 19 Şubat 2006. Yer Türkiye Büyük Millet Meclisi. Polis Bayram Kafalı, nöbet tuttuğu tören salonu bölümünde, beylik tabancısıyla kafasına bir el ateş ederek intihar eder. Sağ şakağından giren kurşunla ağır yaralanan Kafalı, tüm müdahalelere rağmen hayatını kaybeder. Arkasında üç mektup bırakan Kafalı'nın intihar sebebi ise 6 bin YTL'lik kredi kartı borcudur.
   <br>
    <br>
     Olaydan sonra Banka Kartları ve Kredi Kartları Kanunu Meclis gündemine girer ve 5464 sayılı yasa 23 Şubat'ta kabul edilir. Kanuna göre kartlı sistem kurmak, kart çıkarmak, üye iş yerleriyle anlaşma yapmak, bilgi alışverişi, takas faaliyetinde bulunmak isteyen kuruluşlar Bankacılık Denetleme ve Düzenleme Kurulu'ndan (BDDK) izin alacak. Borcunu hiç ödememiş, ihbar ve ihtar çekilmiş, icra takibinde ve 31 Ocak 2006 tarihine kadar temerrüde düşmüş olanlar yasadan yararlanabilecek. Yüzde 18 yıllık faizle 18 taksitle ödeme kolaylığı sağlanacak ve borçlular 60 gün içinde ilgili bankaya veya avukata başvurabilecek. Bunun gibi birçok maddeden oluşan yasa sonunda tüketicilerin yüzünü güldürdü. Peki, 'çıkarılan yasa artık kredi kartı mağduriyetine dur diyebilecek mi? Kanunda eksiklikler var mı?
     <br>
      <br>
       Bankasya Ödeme Sistemleri Müdürü Faruk Nurdoğan'a göre kanunda bazı eksiklikler var. Örneğin en büyük sorun yeni düzenlemenin ne zaman uygulanabileceği ile ilgili… Mesela geçmişte on tane kredi kartına sahip bir kişinin toplam limiti, gelirinin 10-20 katını bulabiliyordu. Ancak yeni kanun bir yıl için gelirinin iki katı, ikinci yıl için dört katına izin veriyor. Bir müşterinin yıllık geliriyle ilgili belgenin nasıl temin edileceğine dair kanunun net olmadığını söyleyen Nurdoğan, "Eski kart sahiplerini değil, yeni kart talep edenleri araştıracağız. Ama bunu nasıl yapacağız? Daha önce kartı varsa bunun limitini nereden öğreneceğiz, bunlar netleşmedi." diyor.
       <br>
        <br>
         Bir diğer sorun ise limitlerin standartlaştırılması. Örneğin serbest meslekle uğraşan bir kişinin vergi levhasındaki meblağlar çok düşük çıkabiliyor ya da zarar yazıyor. Buna rağmen bankalar geçmişte bunlara verdiği kredi kartlarında limitleri yüksek tutuyordu. "Kişinin belgelendirilebilen geliri var. Kuyumcuların, avukatların, doktorların gelir beyanları var. Bunun üzerinden limit verecek olursak hiç vermememiz gerekiyor. Bu durumda sadece bordroluların gelirinin tespiti söz konusu. Bu limitin merkezileştirilmesi nasıl yapılacak, bu şekilde gelir belgelemedeki sıkıntılar nasıl aşılacak?" diyor. Bunların netleşmemesi durumunda kredi kartı veremeyeceklerini söyleyen Faruk Nurdoğan, bir an önce yeni bir yönetmelikle bunların belirlenmesi gerektiğini dile getiriyor.
         <br/>
         <br/>
         Açık olmayan bir diğer konu ise eski kart sahiplerinden limit için gelir beyanı istenip istenmeyeceğine dair. Bankaların 'ortak bilgi deposu' olan Kredi Kayıt Bürosu'na bütün bankaların üye olmadığını ifade eden Nurdoğan, "BDDK yeni bir düzenleme getirmeli. Kişilerin gelirinin kolayca tespiti için TC kimlik numarası uygulaması derhal devreye girmeli." diyor.
         <br/>
         <br/>
         Geçmişte ödemesini zamanında yapan müşterilerin limiti otomatik olarak artırılıyordu. Mesela bin YTL olan limit otomatik olarak 1500 YTL'ye çıkartılıyordu. Ancak yeni kanuna göre artırım yapılması için kart sahibinin yazılı bir belge ile başvurması gerekiyor. Bu hem bürokrasiyi artıracak hem de bankaların yükünü. Bir diğer nokta ise müşterek kefaletle ilgili. Kredi kartı alımında imza atan kefil geçmişte kanuni olarak sorumlu oluyordu. Yeni düzenlemeye göre, 'kanuni prosedür tamamlanmadan' kefil için işlem yapılamıyor. Faruk Nurdoğan'a göre müşterek kefalet böylece fiilen ortadan kalkıyor. Yeni dönemde rekabetin kızışacağının, büyük bankaların bu kanunla avantajlı konuma geleceğinin altını çiziyor.
         <br/>
         <br/>
         Tüketici Derneği Genel Başkanı Engin Başaran, yasanın kart mağdurlarına hitap ettiğini, ama geneli kapsamadığını iddia ediyor: "Kredi kartı mağduru olmak için mutlaka ödememiş, izini kaybettirmiş, hatta intihar etmiş olmak mı gerekiyor?" İstanbul Barosu Tüketici Hakları ve Rekabet Hukuku Merkezi Kurucu Başkanı Avukat Aydeniz Tuskan'a göre, yasa çok kapsamlı değil ve birçok eksikliği var. Zira yasa son ödeme tarihini geçirmeyen, asgari ödeme yapan, anapara faizleriyle borçlanan tüketicilere hitap etmiyor. Tuskan, yasanın bir yerde tıkanacağını ve ihtiyaca cevap veremeyeceğini ifade ederek eşitlik ilkesine aykırı olduğunu belirtiyor.
         <br/>
         <br/>
         Taksit imkanından faydalanamayacak kişilerden çok sayıda şikayet aldıklarını söyleyen Tuskan, asgari ödeme yapacakların daha mağdur olacağını belirtiyor: "Taksitlendirme imkanından asgari ödemeyi yapanlar niçin yararlanamıyor? Bence bankalar yasaya dayanarak ödeyen müşterilerine de taksitlendirme imkânı sunup böyle bir açılım yapabilir. Böylece adaletsizlik ortadan kalkar."
         <br/>
         <br/>
         Yasa keşke daha önce çıksaydı
         <br/>
         <br/>
         Kredi kartları Türk hukuk sisteminede ilk defa 2003 yılında 4077 sayılı yasada değişiklik yapan 4822 sayılı yasayla ele alındı. Fakat tüketiciyi kısmî korumaya yönelik birkaç maddeden öteye gitmediği için yeni yasa kredi kartıyla ilgili çıkarılan en kapsamlı yasayı oluşturuyor. Sanayi ve Ticaret Bakanlığı Tüketicinin ve Rekabetin Korunması Genel Müdürü Özcan Pektaş, bu anlamda yasanın kapsamlı olduğu inancında. Bu alandaki yasal boşluğu ortadan kaldırdığını belirten Pektaş'a göre, çıkarılan yasa kredi kartı veren ve çıkaran kuruluşlar, üye iş yerleri ve tüketici arasındaki ilişkiyi düzenliyor. Yasanın mağduriyetleri önleyeceğini dile getiren Pektaş, yıllardır yaşanan borç alma hadisesinin de önüne geçileceğini belirtiyor.
         <br/>
         <br/>
         Kullanılan kredi kartı rakamlarının kesin bir sayısının da tutulamadığını belirten Pektaş yasanın buna da çözüm getirdiğini ifade ediyor. Şahsa ait bütün kartların bir havuzda toplanması, kredi kartı limitlerinin ilk yıl için 2, ikinci yıl için 4 katına çıkmaması maddesi rakamların da kesin tespit edilmesini sağlıyor: "Yasa keşke gecikmiş olmasaydı bu kadar sıkıntıyla karşı karşıya kalınmazdı. Fakat zararın neresinden dönülürse kârdır. Bu anlamda yasanın çıkmış olması tüketiciler açısından sevindirici bir durum."
         <br/>
         <br/>
         TÜRK’ÜN ÖMRÜ BORÇ ÖDEMEKLE GEÇİYOR!
         <br/>
         <br/>
         Dünyada tüketicilerin yüzde 40'ı temel ihtiyaçlarından artan parayı harcamak yerine tasarruf etme yolunu seçiyor.
         <br/>
         <br/>
         Avrupalılar temel harcamalarından kalan paranın yüzde 38'ini en çok ev dışı eğlenceye ve yeni kıyafete yatırıyor.
         <br/>
         <br/>
         Türkiye ise temel ihtiyaçlarından artan paranın yüzde 44'ünü kredi kartı ile diğer borç ödemesine ayırıyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 656 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23508), [web.archive.org (arşiv bağlantısı)](http://web.archive.org/web/20060422113831/http://www.aksiyon.com.tr:80/yazdir.php?id=23508)
