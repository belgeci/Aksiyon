# Siber savaşlar kapıda

*İbrahim Doğan 2010.12.06*

<font class="agenda2NewsSpot">
 Bütün dünyada elektronik tehditlere karşı savunma amaçlı milyarlarca dolar harcanıyor. Türkiye daha yolun çok başında. 35 milyon internet kullanıcısı olan ülkemiz şu ana kadar ciddi bir saldırıya maruz kalmış değil; ama ya hedef biz olursak?
</font>
<font class="newsDetail">
 <p>
  <p class="MsoNormal">
   İstanbul metrosu ve sokaklardaki trafik ışıklarının kontrolü ele geçirilmiş, şehrin en büyük barajı Ömerli’nin kapakları açılmıştı. Ordunun ve Emniyet’in haberleşme ağına sızılmış, yanlış bilgiler servis edilmekteydi. Telefonlar çalışmıyor, itfaiyeye ihbar gitmiyordu. Elektrik, doğalgaz ve su altyapıları çökmüştü. Bankalardaki hesaplar boşaltılmış, bilgisayar sistemleri çökmüştü. Ve bunların hepsi küçük terör hücresindeki bir bilgisayarın faresine dokunmakla yapılmıştı. Elektronik ortamda başlayan, sokakları kıyamet gününe döndüren bu olaylar elbette yaşanmadı. Ancak İstanbul’u da içine alan bu senaryodaki felaket günlerine çok da uzak değiliz.
  </p>
  <p class="MsoNormal">
   ABD Dışişleri Bakanlığı ile Savunma Bakanlığı’nın gizli yazışmalarının bir onbaşı tarafından Wikileaks internet sitesine sızdırılması ile başlayan elektronik kriz, bu tür hadiselerin ülkeleri bir felaketin eşiğine sürükleyebileceğini gösteren iyi bir örnek aslında. Zira Wikileaks krizi ‘siber terör’ tanımı içine bile girmiyor. Siber terörizm klasik anlamda terör eylemlerinin bilgisayar ve bilgisayar sistemleri kullanılarak icra edilmesi olarak tanımlanıyor. Bir onbaşının içeriden indirdiği 1.6 Gb’lık bilgileri Lady Gaga CD’si içinde dışarı çıkartıp Wikileaks sitesine ulaştırmasından ibaret durum. Bu sadece bir ‘siber saldırı’, bir terör boyutundan söz etmek mümkün değil. ABD siber tehditlere karşı milyarlarca dolar para yatırırken Türkiye daha yolun çok başında. Yazının başındaki senaryodaki gibi kritik altyapılara karşı henüz ciddi boyutta bir saldırı düzenlendi; ancak böyle bir saldırı ihtimaline karşı ne tür tedbirler alındığı, saldırının nasıl önleneceği hususlarında ciddi şüpheler bulunuyor.
  </p>
  <p class="MsoNormal">
   Siber terör saldırısına karşı tedbir almadığı için kıyameti yaşayan ilk ülke Estonya idi. Estonya hükümeti 26 Nisan 2007 tarihinde, baskıcı Sovyet dönemini simgeleyen Bronz Asker Heykeli’ni yerinden kaldırdıktan bir gün sonra siber saldırılara maruz kaldı. Üç hafta süren saldırılarda önce devlete ait web siteleri ele geçirildi, sonra birçok spam e-posta ile elektronik posta adresleri bombardımana tutuldu. İkinci aşamada ulusal bilgi sistemleri, internet hizmet sağlayıcıları ve bankalara yönelik daha geniş kapsamlı saldırılar geldi. NATO üyesi Estonya’nın internet sistemi çökme noktasına geldi. Sanal ortamdaki bu saldırılar Rusya kaynaklıydı; ancak farklı ülkelerden de saldırılar geliyordu. Bunlardan biri Türkiye idi, ancak uzmanlar Rusların Türkiye’deki bilgisayarları yönlendirdiğini düşünüyor. Bu saldırıdan bir yıl sonra Gürcistan da benzer bir siber saldırıya maruz kaldı.
  </p>
  <p class="MsoNormal">
   Bir başka siber terör olayı da İran’da yaşandı. Nükleer güce kavuşup dünyayı tehdit etmekle suçlanan İran’ın bu çalışmalarını engellemek için ‘stuxnet’ adlı bir yazılım gönderildiği öne sürülüyor. Dünyanın önemli antivirüs yazılım şirketlerinden Kaspersky’nin başkanı Eugene Kaspersky yazılımın basit bir korsanlık işi olmadığını söyledi. Kaspersky yazılımı incelediklerini ve dünyanın en karmaşık ve zararlı yazılımı olarak gördüklerini söylüyordu. İddiaya göre bu yazılımı sıradan korsanların yapma ihtimali yok; dolayısıyla İran’a bu virüsün yayılması konusunda, ülkedeki nükleer güce karşı çıkan ABD sorumlu görülüyor.
  </p>
  <p class="MsoNormal">
   Dünyadaki ilk teknoloji bağlantılı suç, 1960’lı yıllarda Amerika’da işlendi. Korsanlar telefon santrallerinden ücretsiz arama yapıyordu. Elektronik ortama izinsiz giriş anlamındaki ‘hack’ kavramı 1980’li yılların başında sorun olarak algılandı. 1986 yılında banka hesaplarında 75 sentlik bir hatanın nedeni araştırıldığında, bundan hackerlerin sorumlu olduğu ortaya çıktı. Banka dolandırıcılığını bilgisayar sistemlerine girişler ve yazılımların çalınması takip etti. 1990’lı yıllardan itibaren askerî üslerdeki bilgisayarlara girmeye başlayan bu gruplar, teknolojinin yaygınlaşmasıyla birlikte virüslerin dünyadaki bütün bilgisayarlara bulaşmasına sebep oldu. Sonraki yıllarda bilgisayar kullanıcılarının başı virüslerle sık sık derde girecekti. Siber dünyada suçlar artık bireysel olmaktan çıkıp organize bir hâl alıyordu; kimisi kod yazıyor, kimisi bu kodları kullanıp saldırıları gerçekleştiriyordu. Özellikle Şubat 2000’de ortaya çıkan ve birçok internet sitesine zarar veren I Love You virüsü siber saldırıların ne boyuta ulaşabileceğini gösteriyordu.
  </p>
  <p class="MsoNormal">
   35 milyon internet kullanıcısı olan Türkiye, yoğun bir siber saldırıyla henüz karşılaşmamış olsa da internetin diğer saldırılarında hedefe oturmuş durumda. Spam mail konusunda dünyada ilk üçe giriyordu; güvenlik güçlerinin karşı operasyonları ve IP adreslerinin değiştirilmesiyle bu saldırılar azaltıldı. Bu tür saldırılara maruz kalan ülkeler sıralamasında Türkiye şu anda 8’inci sırada. Microsoft’un Masaüstü Kötü Amaçlı Yazılım Temizleme (MSRT) programına göre, Türkiye’de bu yılın ilk altı ayında 190 bin bilgisayara, bu cihazları köle hâline getiren botnet yazılımı bulaştı.
  </p>
  <p class="MsoNormal">
   Üst düzey bir güvenlik yetkilisi siber saldırıları işaret ederek “Bundan sonra büyük saldırı olabilir.” diyor. Türkiye’de elektronik ortamdaki saldırılar, daha çok kredi kartı ve interaktif banka dolandırıcılığı etrafında şekilleniyor. Emniyet Genel Müdürlüğü’nün verilerine göre 2009 yılında bilişimle ilgili 2 bin 871 operasyonda 4 bin 670 şüpheli yakalandı. Emniyet’in tespit ettiği bu tip saldırılarda, şüpheliler sistemi bozmaktan ziyade kandırmaca yoluyla suç işliyor. Bilişim alanında boy gösteren bilgisayar korsanlarının arasından zaman zaman yurt dışındaki sitelere saldıranlar da çıkıyor. Kayseri’de elektronik ortamda kredi kartı dolandırıcılığı yapan bir çetenin aynı zamanda NASA’nın sitesini de çökerttiği şahısların bilgisayarları incelendiğinde ortaya çıkmıştı.
  </p>
  <p class="MsoNormal">
   Ancak bireysel bu eylemlerin dışında terör örgütleri internet ortamını kullanmaktan geri durmuyor. İBDA-C, militanlarını web üzerinden eğiten terör örgütleri arasında yer alıyor. DHKP-C internette şifreli bir haberleşme sistemi kullanıyor. PKK ise propagandanın yanı sıra haberleşmede sanal dünyayı kullanıyor. Polis Akademisi Öğretim Üyesi Doç. Dr. Mehmet Özcan siber güvenlik üzerine yazdığı makalede, terör örgütü PKK’nın birçok web sitesi kurmasının yanı sıra teknolojiyi kullanıp link hatlarına, bilgi işlem ve veri merkezlerine, bakanlıklara, Emniyet ve TSK gibi önemli kurumlara sanal saldırı yapabileceğine, virüs gönderebileceğine dair istihbari bilgiler olduğunu anlatıyor.
  </p>
  <p class="MsoNormal">
   Enerji, sağlık, ulaşım gibi kritik altyapılara saldırılmamış olsa da bunun yakın bir zamanda gerçekleşmeyeceğini söylemek asla mümkün değil. Bu nedenle Türkiye’deki altyapıların siber saldırılara karşı dayanıklılığı net olarak bilinmiyor. Ancak bu yıl yaşanan bir olay, zafiyetleri ortaya koyuyor. MERNİS projesi kapsamında 70 milyon vatandaşa ait adres, telefon, TC numarası gibi kişisel bilgilerin çalındığı ortaya çıkmıştı. E-devlet kapsamında, elektronik imzadan kişisel bilgilere basit bir şifreyle ulaşılmasına kadar atılan adımlar vatandaş açısından kolaylıklar sunuyor. Ancak bu sistemlerin anahtar şifrelerinin çok basit olduğu, bu nedenle kırılmasının çok güç olmadığı öne sürülüyor. Ayrıca birçok bakanlık ve kurum elektronik arşiv kurmaya çalışıyor. Bu arşivler işleri çok kolaylaştırıyor ama herkesin ulaşabileceği ortama atılan gizli bilgilerin ne kadar korumada olduğu sorusunun cevabı belli değil. Elektronik ortama geçmeden önce bir kurumdan sadece birkaç belge kopyalanarak çalınırken, siber dönemde bütün belgeler kolayca hem de o kuruma hiç uğramadan çalınabilir.
  </p>
  <p class="MsoNormal">
   Güvenlik güçleri devlete ait sitelere saldırıların artacağını düşünüyor. Bu saldırılara karşı en güçlü kurumlardan biri olarak Dışişleri Bakanlığı öne çıkıyor. Güvenlik oldukça yüksek tutuluyor. Türk Dışişleri Bakanlığı Müsteşar Yardımcısı Naci Koru bunu bir söyleşide şöyle anlatıyor: “Bizde on-on beşi geçmez bu bilgilere erişebilecek insan sayısı. Ama o bilgilere erişim tek başına olmaz. Birden fazla görevli birlikte erişebilir.”
  </p>
  <p class="MsoNormal">
   ABD 11 Eylül saldırılarından sonra “eldeki istihbaratlar daha iyi değerlendirilseydi bu terör olayı engellenebilirdi” görüşünden yola çıkarak Dışişleri Bakanlığı’nın ulaştığı istihbarat bilgilerini Savunma Bakanlığı’nın yani Pentagon’un da görmesine onay verdi. İddiaya göre en alttan en üste kadar, farklı yetkilendirmelere sahip 3 milyon kişi bu bilgilere erişebiliyor. Türkiye’de ise elde edilen dış istihbarata sadece 10-15 kişi ulaşabiliyor. Elbette bu kadar gizliliğin bir handikabı da var. Bu bilgiler yeterince etkin kullanılabiliyor mu? ABD insan unsuruna güvenip herkesin erişimine imkân verirken Türkiye erişimi sınırlı tutuluyor. Benzer erişim engellerine rağmen Başbakanlık 2007 yılında hacklenmiş ve kurumdaki bilişim uzmanları bu durumu fark etmemişti. Ayrıca kimi kamu kurumlarında ABD’li bilişim firmalarına ait modemler olduğu, bunlar vasıtasıyla bilgilerin kolayca yurt dışına çıkarılabileceği öne sürülüyor.
  </p>
  <p class="MsoNormal">
   Ağ ve bilgi güvenliği konularında atılan adımların yanı sıra bu alanda çalışan kişilerin yetkinliği de önem taşıyor. Devlet kurumları bilgi işlem daire başkanı olarak çalışan bir kişiye 2-3 bin lira arasında maaş veriyor; aynı kişi özel sektörde bu rakamın üç katı maaş alabiliyor, o nedenle devlette durmak istemiyor. Bir bilişim uzmanı “Birçok bakanlığın zafiyeti o kadar ortada ki, bunu bile algılayamıyorlar. Devlette bu konulardaki birim başkanları yetersiz.” diyor.
  </p>
  <p class="MsoNormal">
   Devlet kurumlarının ve kimi özel sektör kurumlarının internet bağlantısının olması saldırıları kolaylaştırıyor. Saldırganlar ‘arka kapılar’ı kullanarak sistemlere erişip kontrolü ele geçirebiliyor. TSK,
   <span>
   </span>
   Emniyet ve MİT kendi altyapılarını kullanıyor. Çoğunlukla kapalı devre sistem kullanıyorlar; bu altyapılarla ilgili kamuoyuna yansıyan ciddi bir sorun bilinmiyor. Ancak Türkiye’de güvenlik kurumlarının dışında birçok vatandaşın şahsi bilgilerinin saklandığı kurumlar var. Bu kurumları da kapsayan TÜBİTAK imzalı bir siber tatbikat iki yıl önce düzenlenmişti, sonuç raporunda eksikliklerden söz ediliyor.
  </p>
  <p class="MsoNormal">
   Rapora göre kimi kurumlarda çalışan personel e-postaları bile açamıyor, kimi ise saldırı raporu bile düzenleyemiyor. Hangi kurumun ne tür sıkıntı yaşadığı raporda yazmıyor ancak altyapıların yetersizliği anlaşılıyor. Benzer bir tatbikatı TÜBİTAK ile Bilişim Teknolojileri ve İletişim Kurumu (BTK) bu yılın ikinci yarısında birlikte yapacaktı ancak tatbikat iptal edildi. Siber saldırı tatbikatı 2011 yılının Ocak ayına ertelendi. Cumhurbaşkanlığı, Başbakanlık, bakanlıklar, bankalar, GSM operatörleri, internet servis sağlayıcılarının da aralarında bulunduğu 34 kurumun katılacağı tatbikatı, bilişim uzmanları başlangıç açısından olumlu buluyor; ancak çok düşük seviyede bir saldırı olduğunu söylüyor. Yani 4 günlük tatbikattaki saldırılar bu kurumların zafiyetlerini net olarak ortaya koyamayacak.
  </p>
  <p class="MsoNormal">
   Siber saldırılar 1990’lı yıllarda bu kadar yaygın değildi. 2000’li yıllarda internetin de yaygınlaşmasıyla birlikte ABD siber saldırılara karşı tatbikatlar yapıyor, senaryolar üretiyor. ABD’de siber terörizme karşı FBI, CIA bünyesinde birimler bulunuyor. Ayrıca Pentagon da bu konuda yeni bir evreye girmiş görünüyor. ABD Savunma Bakanlığı ‘online savaş birimi’ kurdu, bu birimin başına dört yıldızlı bir generali atadı. Bu yıl kurulan siber tugaya 30 bin askerin destek vereceği duyuruldu. Güney Kore’de ise siber polisler görev yapıyor. Dünya âdeta siber bir savaşa hazırlanıyor. Türkiye’de ise adımlar oldukça yavaş atılıyor. Türkiye siber terör kavramını dünyadaki gelişmelere paralel bir şekilde Millî Güvenlik Siyaset Belgesi’ne tehdit olarak yeni koydu. İngiltere hükümeti ise 10 yıl önce terör yasasının içine siber terörizmi yerleştirmişti.
  </p>
  <p class="MsoNormal">
   Almanya’nın yeni güvenlik konseptinde de siber tehdit öne çıkıyor. Türkiye mevzuattaki değişiklikleri bile yeni yapıyor. 2008 yılında âdeta durumdan vazife çıkartan BTK siber güvenlik yetkisini 5809 sayılı Elektronik Haberleşme Kanunu ile üstlenmiş oldu. Normalde bu kurum geleneksel telekomünikasyon ile uğraşıp şebeke güvenliğini sağlamak üzerine çalışırken kendini siber alanda buldu. Ancak kurumun tatbikatla ‘farkındalık oluşturmak’ dışında yetkileri sınırlı görünüyor, kurum başkanının ‘siber polis’ yetkisi istediği öne sürülüyor. Dünyada birçok devlet bu konuda ajanslar oluştururken Türkiye’de siber terör kelimesinin karşılığı, buna karşı alınacak önlemler çok iyi bilinmiyor. Mevzuatın güçlendirilmesinin yanı sıra yeni bir birim kurulmasını isteyenler var. Ayrıca hem fiziksel açıdan hem de yazılım açısından güvenlik aşamalarının güçlendirilmesi gerektiği konuşuluyor. Bilişim uzmanı Kemalettin Bulamacı sistemde açıklar olduğunu, bir ‘hacker’ın devlet kurumlarına saldırması durumunda birçok bilgiyi alıp götürebileceğini söylüyor. Türkiye’nin bu konuya en az 10 milyar dolarlık bütçe ayırması gerektiğini anlatıyor. Ancak yeni birimler de kurulsa yeni tedbirler de alınsa, siber tehditlere bütüncül bakılmadığında birçok sorun yaşanıyor. Devlette çalışan birçok üst düzey yöneticinin bilgisayarla arası iyi değil, kurumlara sık sık kablo döşendiğinden bilişime mesafeli yaklaşıyorlar.
  </p>
  <p class="MsoNormal">
   Ciddi bir siber saldırıya maruz kalmayan Türkiye’nin, hayati önem taşıyan gizli kayıtlarının güvende olup olmadığı böyle bir krizle karşılaşmadan -âdeta deprem sonrası binaların sağlam olup olmadığının kontrol edilmesi gibi-
   <span>
   </span>
   test edilemeyecek.
  </p>
  <p class="MsoNormal">
   Siber terörizm nedir?
  </p>
  <p class="MsoNormal">
   Belirli bir politik ve sosyal amaca ulaşabilmek için bilgisayar veya bilgisayar sistemlerinin bireylere ve mallara karşı bir hükümeti veya toplumu yıldırma, baskı altında tutma amacıyla kullanılmasıdır.
  </p>
  <p class="MsoNormal">
   Klasik terör ile siber terör arasındaki farklar*
  </p>
  <p class="MsoNormal">
   <span>
   </span>
   Teröristler ortaya hayatlarını koymak zorundadır. Silah ve bomba ile çatışmaya girer. Ancak dünyanın herhangi bir yerinde internete bağlanan bir terörist (siber terörist) çayını yudumlarken istediği bir ülkenin toplumsal yaşamına zararlar verecek eylemlerini gerçekleştirebilir.
  </p>
  <p class="MsoNormal">
   <span>
   </span>
   Terörün asıl amacı yapmış olduğu eylemler ile hedef aldığı siyasal rejim ve topluma bir mesaj vermektir. Terörde, şiddet ve zarar verme araçtır. Ancak siber terörde sanal şiddet bir araç olmaktan çıkıp bir amaç hâline gelebilmektedir. Bilgisayar teknolojileri sayesinde bir terörist büyük bankaların, finans kurumlarının ve borsaların bilgilerini ve iletişimini altüst edebilir. Veya büyük bir ilaç firmasının bilgisayarlarına giren teröristler çok kullanılan birkaç ilacın içeriğini küçük değişiklikler yaparak insan yaşamına son verecek veya ciddi rahatsız edecek şekilde değiştirebilirler. Veya doğalgaz istasyonlarının bilgisayarlarında basınç göstergeleri üzerinde yapacakları değişiklikler ile doğalgaz hatlarını evlerinden patlatmayı başarabilirler.
  </p>
  <p class="MsoNormal">
   <span>
   </span>
   Geleneksel terör eylemi yoluyla yapılmak istenen propaganda geniş kitlelere ulaşabilse de, eylemin bizzat kendisi lokaldir. Bir devlet kurumunun binası hedef alınmışsa, o bina çökebilir ve içindeki şahıslar yaşamlarını yitirebilir. Ancak, siber terörde eylemin direkt fiziki etki alanı, bilgisayarı yönlendiren farenin bir hareketiyle inanılmaz şekilde genişletilebilir. Bir tıklama ile devlete ait binlerce internet sitesi aynı anda çökertilebilir. Hatta, farklı ülkelerde bulunan siteler aynı anda çökertilebilir. Bu tür bir saldırıya hedef olan bir devlet kurumunun içine düşeceği karmaşanın yarattığı toplumsal huzursuzluk bir devlet kurumuna ait binanın bombalanmasında daha fazla olacaktır.
  </p>
  <p class="MsoNormal">
   <span>
   </span>
   Terör örgütleri, fiziki güç kullanımı söz konusu olduğundan, elemanlarını en azından belirli bir yaşın üzerindeki kişilerden seçer. Ancak siber terörde çocuk denecek yaştaki insanlar siber terörün aracı hâline gelebilirler. Macera arayan ortaokul ve lise gençliği özellikle ABD’de Pentagon’un veya diğer devlet birimlerinin web sitelerine saldırmaktadırlar.
  </p>
  <p class="MsoNormal">
   <span>
   </span>
   Siber teröristler klasik teröristler gibi eylemlerini gerçekleştirmek için bomba veya silahlara değil, sadece bir bilgisayar ve modeme gereksinim duyarlar.
  </p>
  <p class="MsoNormal">
   (*)Doç. Mehmet Özcan’ın Siber Terörizm makalesi
  </p>
  <p class="MsoNormal">
  </p>
  <p class="MsoNormal">
   Köle bilgisayar ordusu: Botnet
  </p>
  <p class="MsoNormal">
   İnternet güvenliğini tehdit eden şu andaki en önemli tehlike ‘botnet’ler. Robot bilgisayar anlamına gelen botnetler solucan, virüs ya da arka kapı saldırısı aracılığıyla bilgisayara yerleştiriliyor. Bir süre sonra bilgisayar zombi diye tabir edilen köle durumuna geliyor. Sahibinin haberi olmadan bulaşan kötücül yazılımla bu bilgisayar yetkisiz kişiler tarafından kullanılıp kontrol edilebiliyor. Bir kişi 10 bin tane bilgisayarı köle hâline getirip bir ordu kurabilir, bir savaş başlatabilir. Saldırgan bu bilgisayarları komutlarla yönlendirip saldırı yapabilir, e-posta gönderebilir ya da casus yazılımlar dağıtabilir. Aynı zamanda kimliğini de gizler.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28100-siber-savaslar-kapida.html), [web.archive.org (arşiv bağlantısı)](http://web.archive.org/web/20101210012421/http://www.aksiyon.com.tr:80/aksiyon/haber-28100-siber-savaslar-kapida.html)
