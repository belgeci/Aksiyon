# Mahallenin son bekçisiyim

*İbrahim Doğan Bilinmeyen-tarih*

<div>
 <p>
  <font>
   Gecelerin gizli kahramanı olan bekçilerin derdi büyük. Polisler gibi çalışıyor; ancak özlük hakları bakımından farklı uygulamaya tâbi tutuluyorlar. Bugüne kadar 106 şehit verdiler.
   <br/>
   <br/>
   Emniyet Müdürlüğü dahil hiçbir kurumun bekçilerle ilgili düzenlemesi kabul görmedi. “Haklarımızı isteriz” denilerek hazırlanan 750 bin dilekçe TBMM’ye sunuldu.
   <br>
    <br>
     Henüz 20’li yaşlardaydı. Gündüzleri İstanbul Üniversitesi’nde Rehberlik ve Psikolojik Danışmanlık Bölümü’nde okuyor, geceleri de sokaklarda hırsız kovalıyordu. Okul bittiğinde  Adli Tıp’ta yüksek lisansa başladı. Bir yandan karakoldaki polislere sigara alıyor, diğer yandan da çay dağıtıyordu. Yıllar yılları kovaladı. Bir gün geldi emekli oldu. Emniyet teşkilatındaki 16 yıllık mesâisinin büyük kısmını karakolda ayak işleri yaparak geçirdi Seyfettin Arga. Tahsilli, fakat bir türlü terfi edemeyen bir bekçiydi. Üniversiteye, bekçilik yaptığı yıllarda komiser olmak hayaliyle girmişti; çünkü bekçi arkadaşlarının birçoğu yüksek tahsilini tamamlayarak komiser olmuştu.
     <br>
      <br>
       Fakat, bu dönemde bekçilerle ilgili statü değişti ve komiser olma hakları ellerinden alındı. Değişen yönetmeliğin ilk mağdurlarından biri de bekçi Seyfettin Arga idi. Komiser olma hayali suya düştü, çok istediği komiserliği yapamadı. Emekli olduktan sonra özel dershanelerde öğretmenlik yapan Seyfettin Arga, bekçilerin yüksek tahsilli olmalarına rağmen özlük haklarının verilmemesini, karakollarda nöbet tutmalarına rağmen polisin ayak işlerini yapmak zorunda kalmalarını “gurur kırıcı” olarak nitelendiriyor.
       <br>
        <br>
         657 sayılı Devlet Memurları Kanunu’na göre Yardımcı Hizmetler Sınıfı’nda yer alan bekçiler, 772 sayılı Çarşı ve Mahalle Bekçileri Kanunu’na tâbi olarak görev yapıyor. Özlük haklarını devlet memurları ile ilgili kanun düzenlerken, çalışma şartlarını başka bir kanun organize ediyor. Bu durumun en somut sonucu ise 1991 yılından bu yana terfi edememeleri.
         <br/>
         <br/>
         Bekçiler filmlerde kalacak
         <br/>
         <br/>
         Osmanlı döneminde mahalleye gelenlere ev bulan, yangınlarda imdada koşan, “mahallenin babası” bekçiler artık hayatımızdan siliniyor. Son on yılda yaklaşık 20 bin bekçinin 10 bini emekli oldu. 14 yıldan beri kuruma hiç bekçi alınmadığından, halihazırda sayıları 8 bine kadar düştü. Bugün sokaklardaki görevlerini bırakarak karakollara giren kahverengi ceketli adamlar, 10 yıl sonra hayatımızdan tamamen çıkacak. Avukat Gürsel Devrim İyim, bekçilik kurumunun tamamen kaldırılması gerektiğini söylüyor; “Bunlar bir mahalleyi tamamen koruyordu ancak düdük çalmadıkları için bu fiili olarak uygulanamamakta. Artık bekçilik yasadan dolayı anlamını yitirmiş, kuruluş mantığından uzaklaşmış.”
         <br/>
         <br/>
         Bekçiler bellerinde silah taşıyor, gerekirse nöbet tutuyor, uyuşturucu kaçakçılarıyla mücadele ediyor, asayişi sağlıyorlar. Aynı eğitimi gördükleri polislerle aynı disiplin hükümlerine tabi tutuluyorlar. Kimi zaman da karakoldaki ayak işlerine bakıyorlar. Bekçilerin görevleri net olarak belirlenmezken bugüne kadar polis gibi nöbet tutup operasyonlara katıldıklarından dolayı 106 bekçi şehit oldu.
         <br/>
         <br/>
         Polisler gibi çalışan, yeri geldiğinde silahlı çatışmaya giren bekçiler özlük hakları bakımından sorunlar yaşıyor. Bekçiler 25 yılda emekli olurken, polisler yıpranma hakkından faydalanarak 20 yıl çalıştıktan sonra emekliye ayrılıyor. Halbuki bekçiler de emniyet teşkilatı bünyesinde polis gibi görev yapıyor.
         <br/>
         <br/>
         Maaş farkı da büyük
         <br/>
         <br/>
         Bekçilerin bir diğer şikayeti ise maaş konusunda. Polislerle aralarında 250 milyon liradan fazla fark bulunuyor. 12 Eylül öncesinde beş gün çalışıp iki gün izin yapan bekçiler, artık 12 saat çalışıp 12 saat dinlenebiliyor. Polisler belediye otobüslerine ücretsiz binerken bekçiler para ödemek zorunda. Emekli olduklarında aldıkları silahlara polisler vergi ödemezken bekçilerin 800 milyon liraya yakın para ödemesi gerekiyor. Emekli bekçi Ali Cevat Kaya, en büyük sorunun bekçilerin görevleriyle bulundukları yardımcı hizmetli sınıfının çelişmesi olduğunu söylüyor; “Polislerle aynı hizmeti yapmamıza rağmen aramızda büyük farklar var. Maaşlar farklı, çalıştığım süre içinde polisten daha fazla yıprandım. Burada anayasal eşitsizlik var.”
         <br/>
         <br/>
         Bekçilerin özlük haklarının düzeltilmesiyle ilgili kanun taslakları da ya hükümetlerden ya da mahkemelerden döndü. 1997 yılında Erzurum İdare Mahkemesi’nde özlük haklarının düzeltilmesiyle ilgili dava olumlu karşılandı ve avukatlar Gürsel Devrim İyim, Harun Büyüksungur, Nihat Meydan ve Fadime Yapal öncülüğünde Anayasa Mahkemesi’ne taşındı. Ancak o dönem başkanlığını Yekta Güngör Özden’in yaptığı Anayasa Mahkemesi bunu eşitliğe aykırı bulmayarak reddetti. Böylece yargı yolu kapandı. Bekçilerle ilgili kanun tasarısı Refahyol hükümeti döneminde önce bütçe kurundan geçti sonra Meclise taşındı. Mecliste bekçilerle ilgili yasanın görüşüleceği duyuruldu ancak kısa bir süre sonra Refahyol hükümetinin düşmesi bekçilerin bütün beklentilerini boşa çıkardı.
         <br/>
         <br/>
         Gece polisi statüsünde çalıştırılabilir
         <br/>
         <br/>
         Yaklaşık 8-9 yıldır aktif bir şekilde bekçilerin silah edinmeleri, mesleklerinde yükselmeleri ve emniyette kimlik edinmeleri gibi konularda mücadele veren Avukat Gürsel Devrim İyim, bunlardan silah edinme ve kimlikle ilgili hakların alınmasını sağladı. Ancak, bekçilerin sayısının azalması konunun gündemden düşmesine sebep oldu. Yargı yolunun kapandığını, işin yasamaya kaldığını belirten İyim, kendisinin de eski çalışma isteğinden uzaklaştığını ifade ederek, “Olumsuz bir şey söylemek hoş değil; ama değişiklik zor gözüküyor. Aslında bu rahatlıkla yapılabilir ama yapılmıyor. Bugüne kadar dört yasa tasarısı hazırlandı; ancak hükümetlerin ömrü kısa olduğundan kabul edilemedi” diyor. Avukat İyim, bekçilerin polis yardımcısı statüsüne atanabileceğini ya da Avrupa’da olduğu gibi gece polisi statüsünde çalıştırılabileceğini dile getiriyor.
         <br/>
         <br/>
         Emniyet Genel Müdürlüğü de kendi bünyesinde çalışan bekçilerin ek gösterge, emniyet hizmetleri tazminatı, makam tazminatı ve fazla çalışma ücretlerinin iyileştirilmesiyle ilgili bir kanun tasarısı hazırladı. Önce İçişleri Bakanlığı’nın, sonra Adalet ve Maliye bakanlıklarının, daha sonra da Devlet Personel Başkanlığı ile Devlet Planlama Teşkilatı Müsteşarlığı’nın görüşü sorularak özlük haklarının iyileştirilmesi istendi; ancak tasarı olumlu karşılanmadı. Emniyet Genel Müdürlüğü, yeni bir kanun tasarısı hazırlayarak bunu Kasım 2003’te İçişleri Bakanlığı Araştırma ve Koordinasyon Kurulu’na gönderdi. Emniyet Genel Müdürlüğü;  Çarşı ve Mahalle Bekçileri’nin “Yardımcı Emniyet Hizmetleri sınıfına aktarılarak ek gösterge, fiili hizmet zammı gibi yasal haklardan faydalandırılması düşünülmektedir.” açıklamasını yaptı. Ancak aradan geçen bir yıla rağmen bekçilerle ilgili düzenlemeler gündeme dahi gelmedi.
         <br/>
         <br/>
         AK PARTİ MİLLETVEKİLİ VELİ KAYA:
         <br/>
         BEKÇİLER POLİS YARDIMCISI OLSUN
         <br/>
         <br/>
         Ben eski bir polisim. Geldiğim günden beri bu konu yakın ilgi alanım içerisinde. Benim ailemden de iki bekçi şehit düştü. Mahalle bekçileri polislikten önce kurulmuş. Emniyetin temelini oluşturur. Osmanlı döneminden kalma. Polis teşkilatının bu meslektaşlara büyük borcu var. Hırsızlardan korunduk. Bu mesleğe yeni eleman alınamamış. İkinci sınıf, yardımcı sınıf kategorisine atılmışlar. Özlük hakları bakımından hak etmedikleri noktadalar. Mahalle bekçilerine silah veriyoruz. Özlük hakları itibari ile polis statüsünde değiller.
         <br/>
         <br/>
         Bu konu sadece hükümet tasarısı olarak gelirse geçer. Biz kanun teklifini hazırladık. İçişleri Bakanlığı’na sunduk. Şu an bekliyor. Bugüne kadar Meclise 1 milyon “Savaşa Hayır” dilekçesi, ikinci sırada ise 750 bin ile ‘Bekçilerin özlük hakları düzeltilsin’ dilekçesi geldi. Ben somut olarak bir şey elde edemedim, biraz yalnız kaldım. Tek başına yeterli olmuyor bu mücadele. Bekçilere yakın olan herkes bizi aradı. Emniyet, benim tasarımın aynısını hazırlamış ve bana da gönderdi.
         <br/>
         <br/>
         Nöbet dönüşü, “hadi çay işine bak, hadi tuvaleti yıka” deniyor. Bunlar polislere ayrılan hakların hiçbirinden faydalanamamakta. Çoğu yüksekokul mezunu bunların. Aralarında ilkokul mezunu yok. Ancak üniversite bitirmesi çok önemli değil, avantaj sağlamıyor. Ben bunların polis yardımcısı olarak adlandırılmasını talep ediyorum. Anayasal eşitsizlik var işin içinde. Avrupa vizyonuna sahip Türkiye’ye yakışmıyor. Kalan arkadaşlarım polis olarak atanabilir bir yasa ile. Emniyetin polis ihtiyacı var. Deneyimli arkadaşlar, alaylı bunlar...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 835 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=16915), [web.archive.org (arşiv bağlantısı)](http://web.archive.org/web/20050213060854/http://www.aksiyon.com.tr:80/yazdir.php?id=16915)
