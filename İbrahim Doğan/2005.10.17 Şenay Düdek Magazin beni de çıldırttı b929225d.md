# Şenay Düdek: Magazin beni de çıldırttı

*İbrahim Doğan 2005.10.17*

<div>
 <p>
  <font>
   Magazin dünyasının rayından çıktığını söyleyen Gazeteci Şenay Düdek, “Ata'nın cenazesinde yaşlı bir kadın cep telefonuyla fotoğraf çekiyordu. Ne acı bir durum. Şehit cenazesini 15 kişi kaldırırken Ata'nın cenazesinde 5 bin kişi vardı. Ne kötü bir meraktır, ne ahlâksızca bir tavırdır. Ben cenazeyi izlerken cinnet getirecektim.” diyor.
   <br/>
   <br/>
   İzmirli ünlü kabadayı Mehmet Naci Düdek’in, nam-ı diğer Kesik Kulaklı Naci’nin 4 kızından biridir Şenay. Ancak diğer kardeşlerine göre farklı yetişir. Çocuk yaşta silah kullanmayı öğrenir, 17 yaşında gazeteciliğe adımını atar. O dönemde Türkiye cirit atma rekortmeni olduğundan önce spor ardından da ekonomi haberlerine yönelir. Ancak babası vasıtasıyla tanıştığı gazino ve pavyon dünyasından magazin basınına geçer. 30 yıllık magazin gazeteciliğinin ardından, ‘bu dünyanın renksizleşmesine’ dayanamayıp kendine özgü bir anlayış geliştirir. Şenay Düdek, şehir şehir dolaşıyor, gezi yazıları yazıyor, töreleri anlatıyor, kendince kaliteli magazin yaptığını söylüyor. Magazin dünyasının rayından çıktığını belirtiyor ve devletin bu dünyaya bir an evvel el atmasını istiyor.
   <br>
    <br>
     -Ata Türk’ün ölümünün ardından evinin önünde gazeteciler uzun süre nöbet tuttu. Bu reyting kavgasından kim sorumlu?
     <br>
      <br>
       Halka da çok kızıyorum. Şu dönemde bilinçsiz. “Halk ne verirsen onu alır.” deniyor. Yok böyle bir şey. Halkın bilinçlenmesi lazım. “Size Anne Diyebilir miyim? Gelinim Olur musun?” gibi yarışmalara ekonomik sıkıntıdan, işsizlikten dolayı iltifat ediliyor olabilir. Ata’nın cenazesinde yaşlı bir kadın cep telefonuyla fotoğraf çekiyordu. Ne acı bir durum. Aynı gün üç güvenlik mensubunu teröre şehit verdik. Onları 15 kişi kaldırırken Ata’nın cenazesinde 5 bin kişi vardı. Ata’nın annesi o halkı davet etmedi. Ne kötü bir meraktır, ne ahlaksızca bir tavırdır. Cenazeyi izlerken cinnet getirecektim. Bütün bu programlar devam ederken orada mutlaka bir psikoloğun olması gerekiyor. Semra Hanım’ın acilen bir kliniğe gitmesi lâzım.
       <br>
        <br>
         -Halkı bu duruma getirenler de magazinciler değil mi?
         <br/>
         <br/>
         Magazincilerin ta kendisi. Aynı gün anlı şanlı köşe yazarları da Ata’yı yazmış. Yazıklar olsun. GAP’ta iki millî sporcu öldü, şehitlerimiz var. O yazarlarımız köşelerinde millî yüzücülerin niye öldüğünü, bir ihmalkârlık olup olmadığını yazsaydılar. Ama çoğu yok extacy, yok eroin almış diye yazdı. Türkiye’nin gerçeği bu değil. Bizlere çok iş düşüyor. Halkı bilinçlendirmemiz gerekiyor. RTÜK bu konularda gereken kararları almalı.
         <br/>
         <br/>
         -Ebru Akel bir röportajında programlarının halka faydalı olduğunu ama haber bültenlerinde geniş yer verilince bu hale geldiğini belirtiyor. Nasıl yorumluyorsunuz?
         <br/>
         <br/>
         Ebru Akel çok takdir ettiğim birisi. Ama bence bu tür programların halka hiçbir katkısı yok, insanları bunalıma sürüklüyor. Sanal şöhretler yaratıyoruz. BBG evinden, ‘Size Anne Diyebilir miyim?” programından, popstar yarışmasından geriye kim kaldı? Bunlardan geriye bunalımlı insanlar kalmış. Popülerliğini koruyan kişilerin gazetelerdeki röportajlarında bol bol fotoğrafları çıktı. Hatta ana haber bültenlerine kadar taşındılar. Ama işi bitince kullanılmış bir mendil gibi atılıyorlar. Atıldıktan sonra Ata gibi eroin ve kokaine başlıyorlar o sofralarda.
         <br/>
         <br/>
         -Semra Hanım ile Ata’nın arasındaki kavgalar doğal mıydı?
         <br/>
         <br/>
         Doğaldı. “Size Anne Diyebilir miyim?” yarışmasına katılanların büyük çoğunluğu zavallı. Ekonomik özgürlüğü yok. Doğru dürüst eğitimleri bulunmuyor. En son Kanal D’nin yaptığı programda üniversite mezunu olarak iki makine mühendisi, iki işletmeci, bir tane turizmci vardı. “Niye böyle bir programa girdiniz. Kendi seviyenizden kız arkadaş bulamıyor musunuz?” dedim. “Beş senedir iş bulamıyorum.” dedi makine mühendisi çocuk. Şenay Düdek gibi insanın bile iki yeğeni işsiz. 25 sene çalışıyorsunuz ama ev sahibi olamıyorsunuz. Bu yarışmalarda ev, araba sahibi yapıp evlendiriyorlar. Beyaz eşyalarınızı, çeyizinizi karşılıyorlar. İnsanlar kurtuluş olarak bakıyor. Bu programlardan ölenlerin sayısı artacak. Dünyada realite şovları var. Kimi formatları getiriyoruz. Ama biz daha çok sansasyonel hale getiriyoruz. Skandallar olsun istiyoruz.
         <br/>
         <br/>
         -İstanbul’daki ailelerin kültürel olarak arada kalmış çocukları mı bunlar?
         <br/>
         <br/>
         Oraya katılanlar arada kalmış kültürün çocukları değil. İzmir’den, medeniyetin içinden çıkmış, akademi mezunu, babası bankacı annesi öğretmen yarışmacılar var. Kız iş bulamamış. Çok cazip geliyor insanlara bunlar. Medya da bunu kullanıyor. Türk halkı da çok meraklı.
         <br/>
         <br/>
         -Magazindeki kirlenme medyanın geneline yansımıyor mu?
         <br/>
         <br/>
         Medyaya da çok iş düşüyor. Sadece magazinde kirlenme yok, medyada da kirlenme var. Adam kalkıyor, ‘Selvi Boylum Al Yazmalım’a facia diyor. Sen düne kadar AB müzakerelerini yazarken alanın dışında niye bunu yazıyorsun. Aklı, sağduyusu olan yazarlarımız bile sırf köşeleri okunsun diye magazin yazmaya başladı. Medya şaşırdı. İçimiz dışımız magazin oldu. Show TV Ana Haber Bülteninin birinci olmasının nedeni magazindir. Çok ciddi haber kanallarında yarım saat haber varsa bunun 20 dakikası magazin, 10 dakikası haberdir. İnsanlar, sabahın köründe Seda Sayan’ın programına katılmak için kuyrukta bekliyor.
         <br/>
         <br/>
         -İyi de sorumluluğu kimse kabul etmiyor...
         <br/>
         <br/>
         Hepimiz sorumluyuz. Bu işten halk da sorumlu, medya da. Medyanın her şeyden önce şapkasını önüne koyup “Ne yapıyoruz?” diye düşünmesi gerekiyor. Dur denmesi gerekiyor. Hükümetin, RTÜK’ün çıkması lazım. Bu tip programlar tamamen ortadan kaldırılmalı. Daha eğitici ve öğretici belgesel programlarla bütün televizyon kanalları dizginlemeli. A televizyonu, B televizyonu belgesel veriyor. Halk ne yapacak; belgesel izleyecek.
         <br/>
         <br/>
         -Kaliteli magazin mümkün değil mi?
         <br/>
         <br/>
         Şu an magazin kirlenmiş durumda. Renkli dünyada renksizlikler var. Birilerinin bu kirliliği ortadan kaldırması lazım. Bunu yapacak adam çok az. Can Tanrıyar ile Salih Keçeci bu işi iyi biliyor. Onlar dışında dördü beşi geçmiyor magazin anlayanların sayısı. Öbürleri hepsi geçim kapısı olarak bakıyor. Ama öyle bakmanın yanı sıra işini iyi yapmalı. ‘Okuyana bir şeyler vermesi gerektiğini’ düşünmeli.
         <br/>
         <br/>
         -Magazinde olması gereken standart nedir?
         <br/>
         <br/>
         1980’lerde magazin vardı ama her şey iki bacak arasında değildi. Ayrılma, boşanma, kavga, aşk, dövüş veya kaçamaktan ibaret değil magazin. Magazine farklı anlamda bakmak lazım. Başbakanın taktığı kıravat, karısının taktığı mücevher de magazin. Günlerce Kaya Çilingiroğlu’nun Ferayesi ile uğraşmaktan başka güzelliklerle de uğraşmak gerekiyor. Adana’nın, Urfa’nın, Mardin’in, Antalya’nın yöresel yemekleri de bir magazin; orada yaşayan insanların kültürü de magazin. Ben elimden geldiğince bunları yapmaya çalışıyorum. Ben magazine karşı net bir tavır aldım. Kaliteli olanı yapmaya çalışıyorum. Bunları yazıyorum.
         <br/>
         <br/>
         -Bu tavır bir bakıma magazindeki kirlenmeye tepki mi?
         <br/>
         <br/>
         Evet, tepkiden dolayı. Ben Gamze ile ilgili sadece 5 satır yazdım. Gamze’ye o işi yapanı bana getirsinler, çıkarırım tabancamı beynine sıkarım. Bunu bayıla bayıla yaparım. Ben de son dönemde çıldırdım. Eskiden gündemi Şenay Düdek belirlerdi. Onun yazacağı kaliteli magazin kalmadı. Onun için ben kendi magazinimi kendim yaparım. İnsanların anladığı anlamda magazin yapmıyorum. Benim magazinim herkesin ilgilendiği yerde duruyor. 62 ili dolaştım. Töreleri, camileri yazıyorum. Podyumların, sahnenin, zanaatkârların içinde bulunduğu kirli hayattan dolayı gördüğüm tiksintiden böylece kurtuluyorum.
         <br/>
         <br/>
         -Dünyadaki standart nedir?
         <br/>
         <br/>
         Dünyada da magazin var. Paparazzilik çok farklı. Hem kaliteli hem de çok başarılı. Adamlar tek bir işten bir milyon dolar alıyor. Malikânelerde oturup lüks arabalara biniyor. Türkiye’de çok iyi iş yapan ve prim alan arkadaşlar var ama bunlar devede kulak. Bir de dünyadaki starlar biraz daha rahat. Halkın gezdiği, yemek yediği yerlere takılıyorlar. Bizim starlarımız koruma ordusu ile dolaştığı için medyanın ilgisini daha fazla çekiyor.
         <br/>
         <br/>
         -Türkiye’de paparazzilik gazeteciliğin neresinde duruyor?
         <br/>
         <br/>
         Dünyada çok fazla para kazanılıyor ama Türkiye’de böyle bir şey olduğunu zannetmiyorum. Türkiye’de paparazziliği yapılacak sanatçı da yok. Her şeyi zaten ortada yapıyorlar. Kamuya ait yerlere bu tip starlar gidiyor. Fotoğraflarının aslanlar gibi çekilmesini istiyorlar. Muhabbetleri de kavgaları da ortada oluyor. Medyanın gittiği barlara ve restoranlara gidiyorlar. Sonra da ‘Ay yakalandık’ diyorlar. Kalkıp Kanlıca’ya gitmiyorlar. Yıllardır bunu yapanlar var, asıl onları yakalayanlar paparazzi. Bir de kendileri bildiriyorlar her şeyi. Ayrılmalarını, boşanmalarını, sevgilileri ile kavga etmelerini, hangi restorana gideceklerini yakınları ya da menajerleri vasıtasıyla bildiriyorlar. Türkiye’de paparazzinin olması çok zor.
         <br/>
         <br/>
         -Magazin dünyasının bir sınırı, etik anlayışı olmayacak mı?
         <br/>
         <br/>
         Özel hayatın sınırını devlet getirmeli bence. Magazin çok reyting aldığı için bir yerde dur deniyor. Devletin dur demesi gerekiyor. Basın özgürdür ama bu gibi konularda iş hafife alınmamalı. Halkı bilinçlendirmek gerekiyor. ‘Halka ne verirsen alır’ mantığından çıkmak gerekiyor.
         <br/>
         <br/>
         -Tuğçe Kazaz’ın din değiştirmesini nasıl değerlendiriyorsunuz?
         <br/>
         <br/>
         Tuğçe ne yaptığını bilmiyor. Hayal kırıklığına uğradığı bir aşk yaşadı. Hayatını pek çok insan mahvetti. Ben onun kadar nazik, kibar çok az insan gördüm. Son iki sene yoldan çıktı. Tuğçe’nin çevresindeki insanlar onun yoldan çıkmasına sebep oldu. Podyum dünyasında onun gibileri çok. Tuğçe kendine belki böyle bir kurtuluş yolu buldu. Haksızlıklara, yanlışlıklara ve ahlaksızlıklara karşı isyan etti. Bir seneye kalmaz geri de dönebilir. Çok da iyi bir ailesi var. Hem, Tuğçe Müslümandı ama Müslümanlığın ne kadarını yaşıyordu acaba? Müslüman olup boy abdesti almayan, kelime-i şahadet getirmeyen, namaz kılmayan insanlar var.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1196 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22679), [web.archive.org (arşiv bağlantısı)](http://web.archive.org/web/20060104144405/http://www.aksiyon.com.tr:80/yazdir.php?id=22679)
