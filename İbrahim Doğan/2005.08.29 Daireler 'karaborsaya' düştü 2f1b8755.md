# Daireler ‘karaborsaya’ düştü

*İbrahim Doğan 2005.08.29*

<div>
 <p>
  <font>
   Deprem ve ekonomik krizle küçülen inşaat sektörü, döviz ve faizden kaçan parayı toplayınca âdeta patlama yaptı. Konut fiyatları yüzde yüz arttı. 100 bin konut inşa ediliyor; ama bu sayı talebi karşılamıyor. TOKİ ve KİPTAŞ ucuz konut üretiyor, özel sektör ise lüks konut peşinde.
   <br/>
   <br/>
   ‘Geçen sene ayda 15 daire satıyordum. Bu yıl son 4 ayda sadece 7 daire sattım. Konut fiyatları bir yılda iki üç kat arttı. Bugün bir dairenin fiyatı 100 bin YTL’den başlıyor. İnsanlar daire peşinde. Ama yeterli konut inşa edilmediğinden uygun fiyata bulamıyor. Büroyu neredeyse kapatma noktasına geldim.’
   <br>
    <br>
     Bu sözler Maya Konut Pazarlama Genel Müdürü Özcan Görbay’a ait. Sektörde çalışan birçok kişi aynı kanaatte. İnsanlar konut almak için âdeta birbiriyle yarışırken üretimin yetersiz olması gayrimenkullerin ‘karaborsa’ya düşmesine yol açıyor. Bu yıl konut fiyatları son birkaç yıla göre astronomik değerlere ulaşmış durumda. 40 bin YTL’ye satılan dairelerin fiyatları çoktan 100 bin YTL sınırını aştı.
     <br>
      <br>
       Gayrimenkul piyasasındaki canlılığın arkasında ekonomideki iyiye gidişat yatıyor. 1999’da meydana gelen deprem ve iki yıl sonra ülkeyi sarsan ekonomik krizden, sanayi ve gıdadan sonra ülkenin en önemli üçüncü kolu inşaatın yanı sıra onu doğrudan ilgilendiren 40, dolaylı yoldan 240 sektör derinden etkilendi. Ancak, siyasi istikrar havayı tersine çevirdi şimdi. Döviz, faiz, borsa ve tahvil gelir getiren yatırım aracı olmaktan çıktı. Enflasyonun tek haneli seviyelere inmesiyle gayrimenkul yeniden cazip hale geldi.
       <br>
        <br>
         80 bin kayıt dışı emlakçı
         <br/>
         <br/>
         Konut piyasasındaki canlılık, şüphesiz, inşaat sektörüne birden yansımadı. Nitekim, Devlet İstatistik Enstitüsü’nün verilerine göre, 2004’ün ilk çeyreğinde Türkiye ekonomisi yüzde 13,9 büyürken, bu oran inşaatta yüzde 5’ler seviyesindeydi. Bu yılın ilk çeyreğinde ise ekonomideki büyüme yüzde 5,3 oranında kalırken, inşaat âdeta ekonominin lokomotifi olarak yüzde 16,5 büyüdü. İşsizlik oranı yüzde 15’lerden 11’e geriledi, hazır beton satışları yüzde 22 artış gösterdi.
         <br/>
         <br/>
         Konut fiyatlarının yükselmesinde etkili olan sadece talep patlaması değil elbette. Kayıt dışı emlakçılar, gayrimenkul fiyatlarının artışında ‘etkin görev’ üstlendi. İstanbul Emlakçılar Odası Başkanı Sabri Ateş’e göre, bugün şehirdeki 100 bin emlakçıdan 80 bini “kaçak” çalışıyor. “Fiyatların suni yükselişinde kayıt dışı emlakçıların rolü çok büyük. Bir ilân yapıştırıp emlakçılığa adım atıyorlar.” diyen Ateş, söz konusu kişilerin emlak piyasasını kızıştırdığını söylüyor. Evini kendi satmak isteyen ya da bir başka yere ilân verenleri takip eden kaçak emlakçılar, 100 bin YTL’lik bir evi 120 bin YTL’ye satabileceğini vaat ediyor. Ev sahibi daha fazla paraya kavuşma hayaliyle evini yüksek fiyata satana veriyor. Ancak, bu kişiler ne vergi veriyor ne de kontrol altında tutuluyor. İstanbul’da yasal yoldan çalışan 20 bin emlakçının 8 bini Emlakçılar Odası’na, bini Ticaret Odası’na kayıtlı. Emlakçıların daha sık kontrol edilmesi gerektiğini söyleyen Sabri Ateş, kontrol yetkisini devralabileceklerini belirtiyor.
         <br/>
         <br/>
         Türkiye’de emlak sorununun en şiddetli hissedildiği yer İstanbul. “Onlarca yeni konut projesi devam ediyor, biz bile takip etmekte zorlanıyoruz.” diyen emlak pazarlama şirketi TURYAP’ın Yönetim Kurulu Üyesi Başak Soner, talebin tamamının karşılanamayacağı görüşünde. “İnşaat sektörü gayrimenkule olan taleple büyük bir ivme kazandı.” diyen Ağaoğlu İnşaat Genel Müdürü Hasan Rahvalı da konut sayısının yetersizliğine dikkat çekiyor. “Şehirdeki hane halkı 3 milyon 300 bin. Yıllık 3,3 büyüme göz önüne alındığında sadece İstanbul’da yılda 100 bin konutun yapılması lâzım. Sektörün hareketlenmesine rağmen inşası devam eden konut sayısı 85 bin. Bir konutun ortalama iki buçuk yılda tamamlandığı düşünülürse yılda 34 bin konut biter.” diyor. Rahvalı’nın hesaplarına göre her yıl artan konut açığı 66 bin, bu açığın kapatılması için her yıl 250 bin konutun inşa edilmesi gerekiyor. Sabri Ateş’e göre ise, İstanbul’da en az 750 bin konutun daha yapılması lâzım.
         <br/>
         <br/>
         Konut açığı olduğu ortada. Müşteri bulan inşaat firmaları usta ve kalfa bulmakta zorlanıyor. Ancak onlar için asıl sorun arsa. Bugün İstanbul’da göçle başlayan bir gecekondulaşma ve çarpık kentleşme var. Konutların plansız yapımı, toplu konut için büyük arsa bulunmasını imkânsız hâle getiriyor. Hem depremde zarar gören binaların iyileştirilmesi hem de yeni yerleşim birimlerinin kurulması için en az 30 milyar dolar gerekiyor.
         <br/>
         <br/>
         Şehirdeki konut sorununun çözülmesi için Başbakanlık’a bağlı Toplu Konut İdaresi (TOKİ) vergilerden muaf tutuldu. Otuz beş yılda 300 milyon metrekare arsa temin eden Arsa Ofisi, TOKİ’ye devredildi. Böylece bir dönem kapanma noktasına gelen TOKİ, sadece İstanbul’da 29 milyon metrekare arsanın mirasçısı oldu. Türkiye stoku 150 milyon metrekareye ulaşan TOKİ, ‘kâr amacı gütmeden dar ve orta gelirli vatandaşın oturabileceği konut’ üretmek için arsa sorununu aştı. Ancak, üretilen konutlardan şimdilik sınırlı sayıda kişi faydalanabiliyor. TOKİ Başkanı Erdoğan Bayraktar, “Şu an ürettiğimiz konutlar yeterli değil. Yüzde 100 kapasiteyle çalıştığımız söylenemez. Yüzde 60’lar seviyesindeyiz. Ülke genelinde 125 bin konutun inşası sürüyor. Biz ancak konut ihtiyacının yüzde 10’unu karşılayabiliriz. Özel sektörün de üretmesi gerekiyor.” diyor. Bayraktar, İstanbul’daki konutlara bire yirmi; Bursa, Ankara ve Eskişehir’de bire beş; Samsun’da bire iki talep olduğunu aktarıyor. İkitelli’de 600 konuta 8 bin kişi başvurdu; ancak TOKİ’nin kimi illerdeki konutları hiç ilgi görmedi. Bilecik’teki 192 konuta 40, Ardahan’daki 192 konuta 36, Şanlıurfa’daki 648 konuta 32 ve Erzurum’daki 240 konuta  sadece 1 talep geldi.
         <br/>
         <br/>
         Mortgage başladı bile!
         <br/>
         <br/>
         TOKİ, İstanbul’da inşası süren 20 bin konutun anahtarını önümüzdeki yıl teslim etmeyi planlıyor. Bayraktar, inşa ettikleri konutların yüzde 85’inin alt ve orta gelirli vatandaşa yönelik olduğunu söylüyor. TOKİ’nin ucuz konut projesini özel şirketlerin gerçekleştirmesi mümkün görünmüyor. Çünkü Türkiye’deki arsaların yüzde 60’ı devletin elinde. Arsa bulamayan özel sektör ise daha çok üst gelir grubu için konut üretiyor.
         <br/>
         <br/>
         Yapı Endüstri Merkezi’nin İstanbul’da 1 milyon doların üzerindeki projeler üzerine yaptığı bir çalışmaya göre, şehirde inşası süren 56 adet projenin bedeli 2 milyar 106 milyon dolar. Ülke genelindeki 277 projenin toplam bedeli ise 5 milyar 583 milyon dolar. “Özel sektörün üstü gelir gruplarına üretim yapması normal karşılanmalı. Talebin her gelir grubundan gelmiş olmasına rağmen, özel sektör satın alma gücüne ve kâr maksimizasyonuna yönelerek daha üst gelir gruplarına yönelik projeler üretiyor.” diyen Hasan Rahvalı’ya göre TOKİ ve KİPTAŞ’ın kentsel dönüşüm çalışmalarıyla gelir seviyesi düşük kesim konut  sahibi olabilir.
         <br/>
         <br/>
         ‘Sosyal konut’ üretmeyi amaçlayan İstanbul Büyükşehir Belediyesi’ne bağlı KİPTAŞ AŞ Genel Müdürü İsmet Yıldırım, birkaç yıl öncesine göre konut üretiminde büyük bir artış olduğunu; ancak şimdi istihdam edebilecekleri işgücü bulmakta zorlandıklarını söylüyor. 9 yılda 20 bin konut üreten KİPTAŞ’ın bu yıl sonuna kadar hedeflediği rakam 10 bin konutu tamamlamak. Kadir Topbaş’ın başkanlık yapacağı dönemde 35 bin konutun bitirilmesi hedefleniyor. Ancak KİPTAŞ’ın da en büyük sorunu arsa. “Arazi stokumuz olursa yılda 50 bin konut yaparız.” diyen Yıldırım, ilçelerde kentsel dönüşümü başlatmak istediklerini söylüyor. Ancak, bunu belediyenin tek başına yapması mümkün değil: “Kentsel dönüşümde özel sektörün de içinde olması lâzım. Özel sektöre örnek olacak projeler sunuyoruz. Bizim girdiğimiz yerde hareketlilik oluyor. İçerenköy’de 2 sene önce gecekonduları yıkıp yaptığımız konutların fiyatı 40 milyardan 240 milyara çıktı.”  Kira öder gibi konut sahibi olmayı sağlayacak mortgage sisteminin önümüzdeki yılın başından itibaren devreye girmesi bekleniyor. Ancak Kiptaş, daha önce davranarak, Esenyurt’taki konutlar için Garanti Bankası ile yaptığı anlaşmaya göre 0,71 faiz oranı üzerinden bu konutlar için isteyenlere kredi sağlayacak.
         <br/>
         <br/>
         Son 5 yılda İstanbul’daki arsa fiyatları döviz üzerinden hesaplandığında yüzde 100’lerden yüzde 500’lere varan oranlarda arttı. Son yılların ilgi çeken bölgelerinden Ümraniye ve Çekmeköy’de bir metrekare arsa bin dolara satılıyor. Arsa, arzı artmayan ancak talebi artan bir mal özelliği taşıyor. Sektör temsilcilerinin ortak görüşü şu: Devlet, elindeki arazileri özel sektörün temsilcilerine ucuz konut yapımında kullandırmalı.
         <br/>
         <br/>
         Fiyatların yüksek olmasının en önemli sebebi İstanbul’daki arsaların büyük firmalar tarafından kapatılması. İstanbul Emlakçılar Odası Başkanı Ateş’in aktardığına göre Silivri-Çatalca arasındaki birçok arsa büyük firmalar tarafından satın alındı. Bu ranttan pay sahibi olmak isteyenler arasında Amerikalıların da olduğunu öne süren Ateş, “Türkiye’nin bildiği meşhurlar gayrimenkul topluyor. Amerikalılar değer kazanan topraklardan para kazanmak için toprak kapatıyor.” diyor. KİPTAŞ Müdürü Yıldırım’a göre, arsa fiyatlarını yükselten sebeplerden biri de müteahhitlerin birbiriyle çatışması; “Müteahhitler ciddi projelerde birbiriyle vuruşuyor. Böylece arazi fiyatları yükseliyor.”
         <br/>
         <br/>
         100 bin YTL al , 425 bin YTL öde!
         <br/>
         <br/>
         Konut almak için vatandaşların başvurduğu temel kaynaklardan biri kredi. Özellikle bankalar enflasyonun düşmesiyle konut kredi faizlerinde indirime gitti. Bireysel krediler içinde konut kredisinin oranı bu yılın ilk altı ayında yüzde 139,9’luk artış gösterdi. Merkez Bankası’nın verilerine göre, geçtiğimiz yıl 2 milyar 641 milyon dolarlık konut kredisi kullanılırken, aynı rakam bu yılın ilk yedi ayında şimdiden 5 milyar 110 milyon doların üzerine çıktı. Yedi aylık sürede konut kredilerinde yüzde 100 artış sağlandı. Şüphesiz bu artışta konut kredilerindeki aylık faiz oranlarının 1,33’ler seviyesine gerilemesi önemli rol oynadı. Finansbank ve Dışbank, konut kredisinin geri ödeme süresini 300 aya yani 25 yıla çıkarttı.
         <br/>
         <br/>
         Bankaların bu kadar uzun vadeli konut kredisi vermesini ‘sağlıklı’ bulmayan emlak pazarlama şirketi TURYAP’tan Başak Soner, kredilerin düşmüş olmasına rağmen hâlâ cazip olmadığı görüşünde. Yüzde 1,33 aylık faiz, bileşik faizle birlikte yüzde 20 seviyelerine ulaşıyor. Enflasyonun yüzde 8’lerde seyrettiği düşünüldüğünde bu rakam hayli yüksek. Banka kredisi alacak vatandaşın geri ödemede dikkatli olması gerekiyor. 100 bin YTL kredi 20 ya da 25 yıl vadeli alındığında geri ödeme şöyle oluyor: Ayda ortalama 1400 YTL’den toplamda 425-430 bin YTL. Bu alınan kredinin, yani anaparanın dört katından daha fazla. Ana parayı altı yılda, faizi ise 19 yılda ödüyorsunuz. Eğer vade 10 yıla inerse ödeyeceğiniz aylık tutar 1700 YTL, toplam rakam ise 210 bin YTL civarında. Dolar üzerinden kredi alındığında ise aylık faiz 0,7. 100 bin YTL’ye denk gelen 76 bin dolar, 20 yıl vadeli alındığında aylık ödemeler 700 dolar olmak üzere toplam 170 bin dolar ödeniyor. Bu da Türk parası olarak 222 bin YTL ediyor.
         <br/>
         <br/>
         Avrupa ve Amerika’da yaklaşık 50 yıldır uygulanan mortgage, sektörde çalışanların ortak görüşüne göre “Gelmeden piyasayı canlandırdı.” Ancak Türkiye’de gayrimenkul sahibi olanlar genellikle miras ya da nakit ödeme yolunu kullanıyor. Nakit parası olmayanlar ise daha çok akrabasından aldığı borç para ile ev sahibi oluyor. Banka kredileri ile ev sahibi olanların oranı yüzde 4’ü geçmiyor.
         <br/>
         <br/>
         Konut kredilerine uygulanan faizlerin yüksek olduğundan şikayet eden Türkiye İnşaat Müteahhitleri İşveren Sendikası (TİMSE) Başkanı Nazım Aygün, enflasyonun yüzde 3-4’lere gerilemesinin ardından mortgage’ın yüzde birlerin altına ineceğini söylüyor. Böylece, bankaların 1,33’ler seviyesindeki kredi faiz oranları da cazibesini yitirmemek için daha aşağı inecek. Sabri Ateş, mortgage’ın üç yıllık süreye ihtiyacı olduğunu dile getiriyor. Maya Konut Pazarlama Genel Müdürü Özcan Görbay da aynı görüşte. Bu sürede mortgage’ı finanse edecek fonlar sağlanacak. Banka kredilerinden farklı olarak fonların yüzde 40’ının yurtdışındaki finans kuruluşlarından, yüzde 40’ının devlet tarafından, yüzde 20’lik kısmının ise özel sektör tarafından karşılanması bekleniyor.
         <br/>
         <br/>
         Hasan Rahvalı yasanın yürürlüğe girmesinden itibaren 5-10 yıl içinde 75 milyar dolarlık bir fon oluşacağı kanaatinde. Konut başına 75 bin doların kullanılacağını öngörüyor. Her yıl 100 bin, en az 1 milyon kişi kredi kullanabilecek. Kredinin kullanılacağı evin depreme dayanıklılığı, imar izninin olup olmadığı, konutun gerçek değeri, kredilerin geri ödenmemesi durumunda el konulabilmesi gibi ‘ağır şartlar’ aranacak. “Standartlara uygun konut stokumuz yok. Bu nedenle, devam eden konut inşaatlarında da bu fonların  kullanılmasına imkân sağlanması gerekiyor. Yasal düzenleme bu şekilde yapılmalı. Aksi durumda sistemin oturması uzun zaman alacak.” diyen Rahvalı, bu düzenlemenin hem inşaat sektörü için hem de mali piyasalar için son derece önemli olduğunu öne sürüyor.
         <br/>
         <br/>
         Uzun vade kulağa hoş geliyor; ama...
         <br/>
         <br/>
         Geçtiğimiz aylarda gayrimenkulle ilgili düzenlenen uluslararası sempozyumda İstanbul, yatırım için en cazip yer olarak gösterildi. Yabancı bankaların yatırım için çalışmalara başladıkları konuşuluyor. Bankaların bu ilgisine karşılık mortgage, tıpkı kredi kartlarında olduğu gibi sorunları da beraberinde getirecek. Her yıl en az 100 bin kişi kredi kartı borcunu ödeyemediğinden hacizle karşılaşıyor, aileler dağılıyor ya da intiharlar yaşanıyor. Uzun vadenin ilk anda kulağa hoş görünebileceğini söyleyen Başak Soner, kredi alacakların geri ödeyecekleri parayı ve gelirleri göz önünde tutması, ayrıca kısa vadeli krediler alınması gerektiğini söylüyor.
         <br/>
         <br/>
         Emlak fiyatlarının mortgage’ın gelmesiyle nasıl bir seyir izleyeceği ise belirsiz. Sabri Ateş’e göre gayrimenkul fiyatları suni şekilde yükseldi. Bu mortgage’ın oturmasından sonra daha da artabilir. TURYAP’tan Başak Soner ise gayrimenkul almak isteyenlerin ellerinde paraları varsa beklemeleri gerektiğini söylüyor. Maya Konut’tan Özcan Görbay fiyatların değişmeyeceğini, TİMSE Başkanı Nazım Aygün ise konut fiyatlarının hâlâ doyum noktasına ulaşmadığını ve yükselişin süreceğini belirtiyor. Ağaoğlu’ndan Hasan Rahvalı’ya göre, yılların talep birikimiyle fiyatlar uzun bir süre daha çıkış trendinde olacak. Türkiye Hazır Beton Birliği Genel Sekreteri Ferruh Karakule ise mevcut ekonomik ve siyasal gidişe paralel olarak inşaat ve beton sektöründeki büyümenin devam edeceğini vurguluyor.
         <br/>
         <br/>
         <b>
          DEVAM EDEN BÜYÜK PROJELER
         </b>
         <br/>
         (PROJE / KONUT SAYISI)
         <br/>
         TOKİ (Ispartakule) 	5.000
         <br/>
         TOKİ (Hoşdere)	4.500
         <br/>
         TOKİ (Hadımköy)  	1.500
         <br/>
         TOKİ (Esenler)	3.000
         <br/>
         Emlak GYO (Ataşehir)	12.255
         <br/>
         Emlak GYO (Ataşehir)	5.000
         <br/>
         TOKİ (K. Çekmece)	2.640
         <br/>
         TOKİ (K.Çekmece)	3.000
         <br/>
         TOKİ (K.Çekmece) 	4.500
         <br/>
         TOKİ (K.Çekmece)	6.368
         <br/>
         TOKİ (İkitelli) 	1.700
         <br/>
         Taşyapı (Mashattan)	3100
         <br/>
         Soyak (Olympiyakent)	3.500
         <br/>
         İst. Konut (Başakşehir)	3.716
         <br/>
         Onurkent K. (Onurkent)	5.400
         <br/>
         Ağaoğlu (Ataşehir)	3.500
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 3676 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22419), [web.archive.org (arşiv bağlantısı)](http://web.archive.org/web/20060422203629/http://www.aksiyon.com.tr:80/yazdir.php?id=22419)
