# Ulucanlar kapandı sırları açıldı

*İbrahim Doğan 2007.07.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İdamlara, kanlı isyanlara şahitlik etti Ulucanlar Cezaevi. Kapılarını bir yıl önce mahkûmlara kapattı, bugünlerde halka açtı. Koğuşların bilinmeyen adları, infazların yapıldığı alanlar ortaya serildi.
  </font>
 </div>
 <div id="newsText">
  <font class="detail-text">
   'İçimde bir burukluk var. Ama arkadaşlığı, dostluğu burada gördüm.' sözleri dökülüyor Mehmet Poyraz'ın ağzından, 1978'de girdiği Ulucanlar Cezaevi'nin dördüncü koğuşunu 20 yıl sonra yeniden gördüğünde Cezaevi, sırlarıyla birlikte mahkûmlara kapılarını kapattı artık. 18-30 Haziran tarihleri arasında bu defa kapılarını ziyaretçilere açan cezaevine, eski mahkûmların yanı sıra birçok meraklı da akın etti. Kimisi hatıralarını tazeleyip kaldığı koğuşu çocuğuna gösterdi, kimisi de fotoğraflarını çekti bir süre misafir kaldığı koğuşların
   <br/>
   <br/>
   Ulucanları'n duvarları da avlusu da ketum; kendisini ziyarete gelenlere içerde yaşananları anlatmaya yanaşmıyor. Ancak cezaevinin koridorlarında birbirinden ilginç nice hikâyeler olduğunu Mehmet Poyraz gibi eski mahkûmların dilinden öğrenmek mümkün. "Epeyce dayak yemiştik. Kan gölüne dönmüştü ortalık." sözleriyle 1979 yılındaki isyanı anlatırken dalıp gidiyor. İsyan, mahkemeye götürülen arkadaşlarının kapı altında dövüldüğü haberinin 4. Koğuş'a ulaşmasıyla başlar. Ardından diğer koğuşlara yayılır. Olayın büyümesi üzerine cezaevi yönetimi 'sert' bir müdahaleyle isyanı bastırır.
   <br/>
   <br/>
   Cezaevi Ankara'nın Altındağ ilçesinde. 1920'de askerî depo olarak kullanılan Ulucanlar, beş yıl sonra cezaevine dönüştürülür. Bulunduğu semtten dolayı Ulucanlar diye tanınıyor. Tam adı Ankara Merkez Kapalı Ceza ve İnfaz Evi. Ulucanlar'ı bu kadar medyatik yapan özelliği ise Deniz Gezmiş ve arkadaşlarının burada idam edilmiş olması. Darağacının kurulduğu meydanı gören eski DHKP-C üyesi Mehmet Poyraz'ın üzüntüsü daha da artıyor. Üç Marksist devrimcinin avukatı Halit Çelenk ise, 35 yıl önce, 6 Mayıs 1972 tarihindeki idam öncesini "Biz cezaevine geldiğimizde Deniz odaya alınmıştı. Biraz sonra can vereceği darağacı tam karşısında duruyordu." diye anlatıyor. Önce Deniz Gezmiş çıkıyor darağacına, sonra Yusuf Aslan, ardından da Hüseyin İnan.
   <br/>
   <br/>
   Siyasi suçluların 1980 ihtilali öncesindeki en önemli adresiydi Ulucanlar. Cezaevine yeni gelen mahkûmlar, "Sağcı mısın solcu musun?" sorusuna göre koğuşlara yerleşiyordu. Görüş günleri bile ayrıydı. Cezaevinde üç buçuk yıl yatan ülkücü Ertan Işık, 4. Koğuş'un önüne geldiğinde 1979'da 1. ve 2. Koğuş'taki sağcılarla solcuların birbirine kırdırıldığı isyanı hatırlıyor. Ona göre Ulucanlar ihtilal hapishanesiydi. Namaz kılmayı, Kur'an okumayı burada öğrendiğini söylerken boğazı düğümleniyor. Cezaevini ailecek gezenlerden cesaret alıp, "Çocuklarınıza gösterir miydiniz?" diye sorunca şu cevabı veriyor: "Allah bir daha yaşatmasın. İbret almaları için göstermek isterim; ama çoğu insanın takati kesilir buraları gördüğünde."
   <br/>
   <br/>
   Ulucanlar'a yolu düşenler sadece sol-sağ çatışmasının içinde yer alanlar değil elbette. Eski başbakanlardan Bülent Ecevit, aktör Yılmaz Güney, yazar Yaşar Kemal ve Kemal Tahir, gazeteci Metin Toker ile kapatılan DEP'in milletvekilleri Leyla Zana, Hatip Dicle, Orhan Doğan ve Selim Sadak burada kalan ünlü isimlerden sadece birkaçı. Cezaevinin konuk ettiği mahkûmlar kadar yaşanan isyanlar da hafızalarda yer etti. 1999 yılındaki isyan sonrası düzenlenen operasyonda 10 mahkûm hayatını kaybetti. Kanlı tarihiyle hatırlanan Ulucanlar'dan 1243 kişi geçtiğimiz yıl yeni cezaevine taşındı.
   <br/>
   <br/>
   Türk Mühendis ve Mimar Odaları Birliği, cezaevinin kapatılmasından sonra ne yapılacağıyla ilgili bir proje yarışması açtı. Katılan 79 projeden cezaevinin kültür sitesine dönüştürülmesi birinci seçildi. "Ulucanlar Cezaevi halka açılıyor. Cezaevinde şenlik var" başlığıyla düzenlenen iki haftalık etkinliklere 15 bin kişi katıldı. Ekim ayı içinde yeni bir proje ile cezaevinin kapılarının yeniden halka açılması planlanıyor.
   <br/>
   <br/>
   CEZAEVİ: UMUT, KARANLIK, RUTUBET
   <br/>
   <br/>
   Cezaevine girdikten sonra mahkûmlar arasında 'kapı altı' denilen üst aramasının yapıldığı bölümü gezerken Mehmet Poyraz, bir kez daha geçmişi hatırlıyor. 1970'lerde bu bölümde yeni gelen mahkûma 'ayakbastı dayağı' çekildiğini anlatıyor gülerek. İnfazların yapıldığı küçük meydandaki dev kavak ağacına dikkat çekerken, gözümüze idam sehpasının kurulduğu bölümün duvarına asılan bir pankart takılıyor. Duvarlar arasında yaşamaya mahkûm olanlar, cezaevinin ne anlama geldiğini kelimelere dökmüş: "Umut, arkadaşlık, karanlık, yaşamak, rutubet, özlem, özgürlük, paylaşım, kaçış..."
   <br/>
   <br/>
   Bu kelimeler gibi mahkûmların siyasi görüşleri de cezaevi kurallarını belirleyici ana unsurlardan bir diğeri. "Koğuşların ekip başları zengin, belli çevresi olan, kabadayı insanlardan oluyordu. Yılmaz Güney ile başladı; bizim gibi siyasi mahkûmların gelmesiyle kabadayıların hâkimiyeti bitti." diyen Mehmet Poyraz 1970'lerden itibaren Ulucanlar Cezaevi'nin siyasi mahkûmlardan sorulmaya başlandığını anlatıyor. Cezaevi bu yıllarda haliyle ikiye bölündü; birinci kısımda ülkücüler, ikinci kısımda ise solcular hüküm sürüyordu. Mehmet Poyraz, solcuların elindeki 4. Koğuş'ta kalan farklı örgütlerin nasıl kümelendiğini anlatıyor: "DHKP-C mensupları koğuşun duvar boyunca bir ucundan öbürüne uzanan bölümündeki yataklarda kalıyordu. Karşısında ise Acil hareketi, Türkiye Devrim Yolu, Kurtuluş vardı."
   <br/>
   <br/>
   Mehmet Poyraz'ın verdiği bilgilere göre, üç Marksist devrimcinin asılmasına karar veren savcı ve hâkimin isim ve adresleri hemen kapının üzerinde yazılıydı; üstüne ise 'katil' ibaresi eklenmişti. Bugün aynı yerde 'taş taşı laf taşıma' sözü yer alıyor. Kesif nem kokusunun yükseldiği koğuşların duvarları, bir dönem Ulucanlar'da yatan aktör Yılmaz Güney'in "Damla damla birikiyor insan/ Bir gün akıp gideceğiz hayata/ Duvarlar yıkılacak/ açılacak bütün kapılar/ Bilinsin!" dizesi gibi onlarca şiirle dolu. Şiirlerini duvarlar yerine beyaz sayfalara aktaran Bülent Ecevit'in kaldığı iki katlı bina ise Dumanlı Vadi'nin hemen sonunda yer alıyor. Birbirine benzemeyen koğuşlar cezaevinin en uzun caddesi ya da koridoru Dumanlı Vadi'ye açılıyor. Kış günlerinde kömür dumanından göz gözü görmediği için bu adla anılıyor. Uzun olmasından dolayı voltanın da en heybetlisi burada atılıyor. Mehmet Poyraz, bir ara Hilton adıyla anılan Ecevit'in kaldığı binayı gösterip, "Burası o dönemin en lüks yeriydi." diyor. Ecevit'in zaman zaman Dumanlı Vadi'de volta attığı, çoğunlukla vaktini kitap okuyarak geçirdiği mahkûmlar ve gardiyanlar tarafından hatırlanıyor.
   <br/>
   <br/>
   YATAKTAN MI DÜŞMÜŞ: EVEEEEEEET!
   <br/>
   <br/>
   1970 öncesi, idareyle koğuşta kalanlar arasında köprü vazifesi gören bir koğuş komitesi de vardı. "İdare bizden habersiz bir şey yapamazdı." diyor Mehmet Poyraz. Kabadayılar, maddî gücü olanlar da bulundukları koğuşlarda söz sahibiydi. O dönemde her koğuşun bir ekip başı oluyordu. Kurallara uymayan dövülerek cezalandırılıyordu. İsminin Sadık olduğunu söyleyen ancak soy ismini vermeyen eski bir mahkûm, yaşananları şöyle anlatıyor: "Musa gel koçum denilirdi. Dayak yiyeceğini anlardı ama gitmeye mecburdu. Kafasını duvarlara vururlardı. Sopayı yiyen bir gün kalkamazdı. Gardiyan gelip 'ne olmuş bu adama' diye sorduğunda 'Yataktan düşmüş' denirdi. Koğuşa sorunca hep bir ağızdan 'eveeet' diye cevap verilirdi."
   <br/>
   <br/>
   Koğuşların üstünde pencerelere benzeyen bölümler dikkat çekiyor. Üst kata çıkınca, gardiyanların gece kontrollerini bu bölümlerden yaptığını öğreniyoruz. Bu tavan aralarıyla ilgili olarak Sadık Bey, "Gardiyanlar burada gezinirdi gece. Spor toto, dergi, uyuşturucu isteyene buradan atarlardı." diyor. Hapishanede volta hiyerarşisi olduğunu dile getiren Sadık Bey, "Bir koğuş ağası volta atmaya başlayınca bütün mahkûmlar duvarın kenarında tek sıraya girerdi. O ayrıldığında alt statüdekiler başlardı volta atmaya." diyor. Eski mahkûmlar voltanın 'gündüz yorulup gece uyumak için' atıldığını anlatıyor.
   <br/>
   <br/>
   Sübyan koğuşundaki çocukları koluna takan kabadayıların tur attığı sokağın adı Şeftali Sokak. Tecavüz suçundan cezaevine düşenlerin kaldığı yerin ismi ise damatlar koğuşu. Eski milletvekilleri, bürokratların kaldığı koğuşun adı var: Memurlar koğuşu.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-17773-34-ulucanlar-kapandi-sirlari-acildi.html), [web.archive.org (arşiv bağlantısı)](http://web.archive.org/web/20130821020752/http://www.aksiyon.com.tr:80/aksiyon/haber-17773-34-ulucanlar-kapandi-sirlari-acildi.html)
