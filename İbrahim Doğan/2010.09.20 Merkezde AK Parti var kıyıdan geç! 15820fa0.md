# Merkezde AK Parti var, kıyıdan geç!

*İbrahim Doğan 2010.09.20*

<font class="agenda2NewsSpot">
 Sol gelenek fakirden beslenir; ancak referandumda zenginden beslendi. CHP, kıyı bölgelerine hapsoldu. Mevcut yaşam biçiminin korunması ile Kürtlere olan tepki, bu tercihte etkiliydi.
</font>
<font class="newsDetail">
 <p>
  <p class="MsoNormal">
   Referandumdan 4 gün sonra düzenlenen 12 Eylül panelindeki konuşmacılardan biri, sosyalist çizginin tanınan simalarından Ahmet İnsel’di. İnsel, referandum sonrası hazırlanan bir anketi değerlendiriyordu. Buna göre, hane halkı aylık geliri 1000 liranın altında olanların yüzde 65’i evet demişti. Gelir seviyesi yükseldikçe evet diyenler azalıyor, hayırcılar artıyordu. 2000 lira ve üzerinde gelire sahip olanların yüzde 57’si hayır demişti. ‘Eşitlik, adalet, dayanışma ve özgürlük’ çerçevesinden yola çıkan Prof. İnsel, ‘sol hareketi’ ezilenlerin, fakirin yanında konumlandırıyor. Ancak referandumda fakirlerin evet dediğini, zenginlerinse hayır oyu verdiğini belirtip “Burada sol nerededir, onu tartışmamız lazım.” diyor. Çünkü CHP dâhil kendini sol diye tanımlayanların büyük çoğunluğu, referandumda hayır diyerek zenginin yanında saf tuttu.
  </p>
  <p class="MsoNormal">
   Panelin ardından referandumda ‘hayır’ dediğini muhafazakâr bir söylemle Ahmet İnsel’e aktaran solcu bir genç, “Benim gelirim 1000 liranın altında. Ben hayır dedim. Bana hakaret ediyorsunuz.” diye çıkış yaptı. Tartışmaya kapalı, bir adım sonrası için yumruklarını bilediği izlenimi veren bu gencin sert söylemi karşısında İnsel suskun kalmadı: “Hakaret ettiğim falan yok. Anketler ortada. Benim gelirim 5500 lira. Ama ben evet dedim. Genel tabloyu söylüyorum. Anketleri beğenmesek de okumamız lazım. Sol bunu sorgulamadığı için hep kaybediyor.”
  </p>
  <p class="MsoNormal">
   CHP çatısı altında kendini sol diye tanımlayan zümre -Ahmet İnsel gibi sosyalist çizgiden gelenler CHP’yi sol diye kabul etmese de- referandumda hayır cephesinde yer aldı. Bu kesim, fakirin yanında değil, belli gelir seviyesini yakalamış ve mevcut statüsünü korumak isteyenlerin yanında olmayı tercih etti. Yüksek gelirlilerin yanı sıra hayır oyları ilkokul mezunlarından üniversite mezunlarına doğru artıyor. Millî gelirden yüksek pay alan Ege ve Akdeniz’in özellikle kıyı kesiminde hayır cephesi başarılı oldu. Çanakkale, Balıkesir, İzmir, Aydın, Muğla, Antalya, Mersin ve Hatay ‘hayır’da buluştu. İç kesimlerde kalan Manisa, Denizli, Uşak da bu cepheye yakın durdu. Bir yıl önce yapılan yerel seçimlerde de tablo, benzer çıkmıştı.
  </p>
  <p class="MsoNormal">
   Bu bölgelerin etkin partileri şüphesiz CHP ile MHP idi. İki partinin oy aldığı bölgeler, değişime direnen bir görüntü çiziyor. Gazeteci Yasemin Çongar’ın ifadesiyle tuzlu su muhafazakârlığında buluşuyor bu kesimler. Peki, neydi bu kesimi değişime direnmeye iten?
  </p>
  <p class="MsoNormal">
   1980 sonrası iç göç, Kürt sorununa bağlı göçler ve muhafazakâr kesimin iktidar olması, batı bölgelerini derinden sarstı. Sabancı Üniversitesi Öğretim Üyesi ve SODEP’in kurucularından Prof. Dr. Kemal İnan’a göre, kıyılar konservatif (tutucu) yaşamı değil, daha açık bir yaşamı tercih ediyor. Bu kesimlerin referandumdaki tercihini belirleyen faktörlerden biri, yaşam biçiminin korunmasına dönük endişelerdi. ‘Malezya olacağız’ ya da ‘sivil dikta geliyor’ tartışmaları bu kesimin endişelerine altlık oluşturdu. Çünkü hayat şartları açısından iç bölgelere göre daha rahat yaşam sürüyorlar, bu düzenlerinin bozulmasını istemiyorlar. Referandumda hayır diyen yüzde 42 civarındaki kesimin (15 milyon civarında seçmen) bu nedenle AK Parti’den hâlâ ürktüğünü anlatıyor İnan.
  </p>
  <p class="MsoNormal">
   AK Parti her fırsatta değiştiğini söylüyor ancak bu söyleme hâlâ inanmayan ciddi boyutlarda bir kesim var. AK Parti’nin değişim arzusunu samimi bulan Çankaya Üniversitesi Öğretim Üyesi ve siyaset bilimci Doç. Dr. Tanel Demirel, buna rağmen hükümetin içinde otoriter çizgiden kalan tortuların olduğunu, bunun ise söylemlerde zaman zaman ortaya çıktığını anlatıyor. Bu tip söylemlerin laik kesimi korkuttuğunu anlatan Demirel, “Muhafazakâr kesimler uzun yıllar baskı altında tutulduğu için ciddi örgütlenme, dayanışma ağı kurdu. Çok dostane ortamda yaşamadıysanız, iktidara geldiğinizde aynı yapıyı sürdürürsünüz. O yapının sürdürülmesi suç değil ama bu toplumu kucaklamaya ciddi zarar verir. Beraber yürüdüğünüz insanları ne kadar korursanız o kadar kendinize yönelik dışlama yaparsınız. O zaman sizi bir kaşık suda boğmak isteyenler çıkar.” diyor.
  </p>
  <p class="MsoNormal">
   ‘Beyaz Türk’ diye tanımlanan kesimler, AK Parti döneminde kendilerini ‘kaybeden’ diye görüyor. Siyaset bilimci Tanel Demirel, bu kaybı somutlaştırıp ‘statü, para ve prestij kaybı’ diye adlandırıyor: “Kendilerinin alanlarına dıştan, Anadolu’dan nüfuz edildiğini düşünüyorlar. Bu düşünce insanlarda kuşatılmışlık, köşeye sıkışmışlık ve gerçeklikten kopma hâlini ortaya çıkartıyor. Çaresizlik hâli var.”
  </p>
  <p class="MsoNormal">
   Köyden kente göçle kırsal nüfusun yüzde 70’lerden 30’lara düşmesi, aslında bu krizin entegrasyon ve buna tepki temelli olduğunu gösteriyor. Bu göç hareketleri öncesinde lise mezunları kolayca memur oluyor, üniversite mezunları parmakla gösteriliyordu. Bugün ise bir çoban Boğaziçi Üniversitesi’ni kazanıyor, bilgi her yere kolayca ulaşıyor, herkes diploma sahibi oluyor. Sosyalist çizgide uzun yıllar yer alan ancak bugün kendini liberal diye tanımlayan Doç. Demirel, geçmişte orta sınıfa güvenlik sağlayan iş imkânlarının artık kalmadığını anlatıyor: “Devlet artık işe almıyor, özel sektörde iş aslanın ağzında. Yarına ilişkin büyük endişe var.” Beyaz Türklerin hissettiği endişe öbürleri için de var ancak Demirel’e göre öbürleri, yani Anadolu’dan çıkanlar kaybetmeye daha dayanıklı olduğu için çok sarsılmıyor.
  </p>
  <p class="MsoNormal">
   Elitist sınıf, bugüne kadar köylüye ders vermeyi kendine misyon edinmişti. Toplumun çoğunlukla alt sınıflarında dinlenen arabesk müzik, Fazıl Say piyanistler tarafından ırkçılığa varan boyutta aşağılanıyor. Say’ın nefret dolu sözleri, CHP’nin 1920’lerde başlayıp bugüne kadar uzanan tepeden inmeci modernleşme projesinin uzantısı gibi duruyor. Tanel Demirel, bu söylemi Türk eğitim sistemine bağlıyor, üst tabakaya şu görüşlerin empoze edildiğini anlatıyor: “Bize bu ülkeyi Atatürk emanet etti. Bunlar dans etmeyi, içki içmeyi bilmez. Cahil oldukları için doğru yolu göstermeliyiz.”
  </p>
  <p class="MsoNormal">
   Kuşatılmışlık duygusu, sadece ‘mevcut yaşam biçiminin korunmasından’ ileri gelmiyor. Aynı zamanda Ege ve Akdeniz kıyılarına, şehirlerin demografik yapısını değiştirecek boyutta Kürt nüfus göç etti, etmeye devam ediyor. Mevsimlik işçilerle başlayan bu göç serüveni, bir Kürt’ün otelde çalışmaya başlamasından otopark satın almasına, oradan kamyon filosuna ortak olup işveren olmasına uzanıyor. PKK’nın varlığından beslenen Türk milliyetçiliği, batıdaki iş imkânlarının paylaşılmasında zaman zaman tepkisini dışa vuruyor.
  </p>
  <p class="MsoNormal">
   Batı illerinde ırkçılığa varan bu tepki, İnegöl gibi kışkırtmaların yanı sıra Ahmet Türk’ün 2009’da İzmir ziyaretinde de kendini gösterdi. Güneydoğu’da elinde taşlarla polise saldıran çocuklardan alışkın olduğumuz bir görüntüyü blue jean’li, sarışın ve modern görünümlü İzmir kızı vermişti. Prof. Kemal İnan, o kızın hem Kürtlere karşı ırkçılığı hem de yaşam biçiminin korunmasını simgelediğini söylüyor: “Kürtler birçok yere sonradan geldi, iş alanlarını paylaşmak için. Türkiye’de bunun en acımasızı gayrimüslimlere yapılmıştır. Aşağıdaki kavgaları azaltacak olan, büyüme sürecini başlatmaktır. Daralma olursa ırkçılık başlar. Türkiye’de Bosna’daki gibi bir kavga olmadı, başlarsa kimse durduramaz. Bunu başlatanın sorumluluğu çoktur. MHP’nin 10 kere düşünmesi lazım.”
  </p>
  <p class="MsoNormal">
   AK Parti’nin iktidar olduğu 2002’de CHP, değişim yerine mevcut yapıyı sürdürmeyi tercih etti. Eski statülerin korunacağı, Kemalist ve laik kitlenin yine kast sisteminin en tepesinde olacağını öngördü. Siyaset bilimci Demirel, Baykal’ın kolay yolu, yani ‘memleket bizim’ demeyi seçtiğini anlatıyor. O yüzden TSK ve Anayasa Mahkemesi’yle kurulan yakın temas pek kesilmedi. Baykal’ın laiklik eksenli korku siyaseti, her kritik karar öncesinde kamuoyuna kendini gösterdi. Kemal Kılıçdaroğlu döneminde Önder Sav faktörüne bağlı şekilde, parti bu katı çizgisini sürdürmek istiyor. Referandumda neden oy kullanamadığı belli olmayan Kılıçdaroğlu ise Baykal’ın açtığı bu yolu bir nebze olsun terk etti; bu korku siyasetinden uzaklaşmayı seçti. Kemal İnan’a göre kıyı şeridindeki katı laik ve Kemalist kesimi ikna etme, onların şüphelerini giderme görevi AK Parti’de değil: “Bu kesimin ikna olmasının zor olduğunun farkındayım. Bunu ikna edecek AK Partililer değil, Halk Partililer.”
  </p>
  <p class="MsoNormal">
   Referandumda Kürt milliyetçileri ile İç Anadolu gibi bölgelerdeki Türk milliyetçileri evet diyerek ittifak yaptı. Bir bakıma Kürtlerin önemli bir bölümü PKK ile arasına mesafe koydu. Bu mesafenin daha da büyümesini isteyen Tanel Demirel, aynı şekilde CHP içindeki sosyal demokratlarla Kemalistlerin arasına da mesafe girmesi gerektiğini savunuyor. Bunun yolunu ise SHP geleneğinde arıyor: “SHP dendiğinde şu anlaşılır: Beyaz Türklük, Kemalizm, laiklik var ama insan haklarına duyarlı, sosyal devlet vurgusu taşıyan, Güneydoğu’ya sempatik bakan, neo-liberalizmi eleştirirken ulusalcılığa kaymayan bir parti. Kılıçdaroğlu bunu sıfıra indiremeyecek ama bugünkü CHP’yi eski SHP’ye bir ölçüde yaklaştırırsa demokrasinin geleceği açısından olumlu olacak. Böyle hantal yapının kendini değiştirmesi kolay değil. CHP demokratlaşmazsa otoriter kesimlerin çok rahat kullanacağı bir toplumsal taban var. Askerî vesayetin çok geri gittiğini düşünmüyorum.”
  </p>
  <p class="MsoNormal">
   Cumhurbaşkanı Abdullah Gül ve Başbakan Tayyip Erdoğan’ı Dünya Basketbol Şampiyonası finalinde protesto edecek kadar ileri giden bir kesim vardı. Spor salonlarının yanı sıra internet ortamında, sokaklarda, kahvehanelerde ve daha birçok yerde her an boy göstermeye hazır bu kitle. AK Parti, vesayet rejiminin altını oyarken bu vesayet rejiminin savunucularının da nefretini kazanıyor. Bu elit kesim düne kadar “Cumhurbaşkanlığı, yüksek yargı, TSK, büyük iş kolları bizim yanımızda” diye bakıyordu. Ancak vesayet rejimini üst bürokrasi üzerinden sürdürmek isteyenler, AK Parti iktidarında büyük darbe yedi. “Yargı AKP’nin eline geçti diyorlar, ama hiçbir gösterge yok. Doğru değil. Yargıyı elinde tutanlar bunu kaybediyor. Şamata bundan çıkıyor.” diyor Prof. Kemal İnan.
  </p>
  <p class="MsoNormal">
  </p>
  <p class="MsoNormal">
   Siyasetin nefret ile şekillenmesi elbette gerilimi, kutuplaşmayı artırıyor. Ülkede cepheleşmeler sık sık yaşanıyor. Vatan haini damgası yemeyen parti lideri kalmıyor, vatan hainliği artık çok sıradan bir iddia hâlini alıyor. Prof. İnan, bu şartlanmanın eğitim sistemiyle yakından ilgili olduğunu söylüyor: “Unutmayın, hepimiz ilkokuldan itibaren çok ciddi koşullanmalarla eğitiliyoruz. Bu nedenle yakın tarihi anlamlı sorgulayamıyoruz. Bunları tartışamayacak kadar önyargılarımız var. Laik kesimi besleyen bu. Halk Partisi de bu önyargılara dayanarak politika yapıyor. Laik kesim yanlış eğitilmişliğini sorgulayacak noktaya gelirse Batılılaşma orada başlayacak.”
  </p>
  <p class="MsoNormal">
  </p>
  <p class="MsoNormal">
  </p>
  <p class="MsoNormal">
   Prof. Dr. Kemal inan*:Sol iflas etti
  </p>
  <p class="MsoNormal">
  </p>
  <p class="MsoNormal">
   Uzun süre Marksist politikaya inanan ve Marksist politikayla adım atılacağını düşünenlerdendim. 1980 sonrası dünya değişti. Bir tek silah atılmadan 150 milyonluk Sovyetler her şeyi terk etti. Solu ahlaki bir sigorta olarak alırsanız, Marksizm öncesinde de vardı. Sol siyasal seçenek olma özelliğini kaybetti. Sol sadece ahlaki konumdadır. Sen benden solcusun, ben senden solcuyum diyorlar sadece, kartvizit dağıtıyorlar. Bir doktrin olarak içi boş. Bu Türkiye’ye özgü değil; sol iflas etti, ediyor. Elimde bir çözüm var, gelince getiririm diyor. Kılıçdaroğlu’nun yaptığı gibi. Ortaya koyacak politika yok. Kartvizit göstermeyi bırak, politikan ne? Kapitalizmi sevmiyor olabilirsin ama içine nasıl gireceksin? Somut sorunlardan bakınca üç aşağı beş yukarı AKP doğru yolda ilerliyor. Halk ilk defa kendi ağırlığını koyabiliyor. Halk, ekonomik büyümeye açık, kavgaya kapalı, ordudan korkuyor, askerin ve yargı vesayetinin gücünün azalmasını istiyor. Türkiye’nin önünü açan parti AKP’dir. Gelecek vizyonu olan politikası vardı. Dışişleri’nin böyle bir vizyonla hareket ettiğini hiç görmedim. Bütün bakanları dinliyorum, kadro iyi. Öbür taraf kesinlikle saçmalıyor. Müthiş yolsuzluklar yapıyor, diyorlar. Eğer bunların içinde suç unsuru olsa yargı bir açığını bulmaz mı? Sanıldığı kadar üst düzey yolsuzluk yok. Bu görüşlerimden dolayı etrafımdan çok tepki alıyorum. Üniversite mezunlarının çoğu AK Parti karşıtı. Ailem de öyle. Aşırı beyaz olduğum için, biraz benden yıldıklarından tarikatçı diyemiyorlar.
  </p>
  <p class="MsoNormal">
   * SODEP’in kurucularından
  </p>
  <p class="MsoNormal">
  </p>
  <p class="MsoNormal">
   Aleviler referandumda ne yaptı?
  </p>
  <p class="MsoNormal">
  </p>
  <p class="MsoNormal">
   CHP, referandumun kazananı mı kaybedeni mi belli değil. Referandumda sandıktan yüzde 58 evet’e karşılık yüzde 42 gibi küçümsenemeyecek bir hayır oyu çıktı. Tabii bu pastada MHP’nin de payı var. CHP’li milletvekilleri her ne kadar meydanlarda çalışmamakla suçlansa da Doğu ve Güneydoğu bölgelerinde BDP’nin boykot kararını sıkı tutması, dolayısıyla evet oylarının düşmesi için sıkı telefon trafiği yaptı. Sonuçları ‘başarısızlık’ olarak okuyan Deniz Baykal’ın kurultay çağrısının altında ise Önder Sav ve ekibinin temizlenmesinin yattığı belirtiliyor. Baykal, iddiaya göre yeni bir kurultay hâlinde kendi ekibini getirmeyi planlıyordu. Benzer bir siyasi hamleyi Baykal, 1990’larda SHP’de yapmıştı. Erdal İnönü’ye genel başkanlık koltuğunu kaptırmasına rağmen, yönetim kadrolarını eline geçirip partiyi istediği gibi yönetti. Kılıçdaroğlu’nun bu hamleyi görüp tarafsız kalmayı seçtiği söyleniyor. Tabii kurultay yolunun açık olduğunu söylemek mümkün değil. Kılıçdaroğlu’nun hedefi ise Önder Sav’a karşı güç kazanıp muktedir bir genel başkan olmak, bunun 2011 genel seçimlerinden önce olması beklenmiyor.
  </p>
  <p class="MsoNormal">
   CHP içindeki Alevi faktörünü de bu noktada unutmamak lazım. Aleviler CHP çizgisinden kopma noktasına gelmiş, yönetim kadrolarından uzaklaştırılmıştı. Bu çizginin içinden bir ismin, yani Kılıçdaroğlu’nun genel başkanlık koltuğuna gelmesi, Alevilerin geri dönüşünü sağladı. Aleviler CHP’ye her yerde üye oluyor. Böylece il ve ilçelerde delegeler arasında Kılıçdaroğlu taraftarlarının sayısının artırılması amaçlanıyor. Böylece ilk olağan kurultayda, Önder Sav tasfiye edilebilir.
  </p>
  <p class="MsoNormal">
   Kemal Kılıçdaroğlu’nun CHP’nin başına geçmesiyle Alevi oyları da geri döndü. Başbakan’ın önüne konan anketlerde “AK Parti’ye oy verebilirim” diyen Alevilerin oranı yüzde 25’i bulmuştu. Kılıçdaroğlu’nun genel başkan olmasından sonra bu oran yüzde 4’e kadar geriledi, Alevilerin yüzde 92’si CHP diyor. Zaten referandumda Alevilerin oyları da Kılıçdaroğlu’na göre şekillendi. Hubyar Sultan Alevi Kültür Derneği Genel Başkanı Ali Kenanoğlu, Alevilerin yaşadığı bölgeleri köy köy, ilçe ilçe incelediğini söylüyor. Alevilerin Kılıçdaroğlu cephesinde yer alarak hayır dediğini aktarıyor. Alevilerin kurduğu Eşitlik ve Demokrasi Partisi’nin evet demesi bile, bu oyların yönünü değiştirmedi. Zira ‘hayır’ cephesindeki Alevi Bektaşi Federasyonu Genel Başkanı Ali Balkız’ın eşi Neval Hanım, parti yönetimindeydi. Balkız, partiyle ters düşüp istifa etti, bunu partinin diğer Alevi inançlı isimleri Necdet Saraç ile Şahin Ulusoy takip etti. Alevi kamuoyunun tanıdığı Kazım Genç ve Servet Demir’in istifası da bekleniyor. Ali Kenanoğlu da bunu Kılıçdaroğlu faktörüne bağlıyor. Başbakan’ın Alevileri seçim meydanında kullandığını söylüyor: “MHP’nin İç Anadolu’daki tabanına dedeler üzerinden mesaj verdi. Aleviler aleyhinde söz söylemek hâlâ prim yapıyor. Başbakan bilerek buna oynadı, karşılığını aldı. Hâlâ Aleviler tecrit edilmesi gereken, tehlikeli bir tabaka olarak görülmeye devam ediyor. Bunu Başbakan’ın kullanması üzücü, tabanda karşılığının olması üzücü.”
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=27635), [web.archive.org (arşiv bağlantısı)](http://web.archive.org/web/20101006065848/http://www.aksiyon.com.tr:80/aksiyon/newsDetail_getNewsById.action?newsId=27635)
