# Kritik dönemlerin örgütü: PKK

*İbrahim Doğan 2011.03.07*

<font class="agenda2NewsSpot">
 Terör örgütü PKK seçimlere üç ay kala saldırıya geçiyor. 12 Haziran seçimlerinde de tıpkı 22 Temmuz'da olduğu gibi harekete geçecek. ‘Kurşun ile Oy Arasındaki İlişki’ isimli araştırmaya göre, terör olaylarıyla hükümetin oyları aşağı, BDP'nin oyları yukarı çekilecek.
</font>
<font class="newsDetail">
 <p>
  <p class="MsoNormal">
   Diyarbakır’da polis, bir eve baskın düzenlemeye hazırlanıyordu; ancak son dakika istihbaratıyla operasyon iptal edildi. İstihbarata göre terör örgütü PKK, operasyonda kendini namlunun önüne atıp onlarca can kaybı verecekti. Bu kayıplardan polisi sorumlu tutacak, tabutlar propaganda malzemesi hâline getirilecek, 10 binler sokaklara çekilecekti. Terör örgütü böylece, Güneydoğu sokaklarında seçimden önce ateşi yakmış olacaktı.
  </p>
  <p class="MsoNormal">
   Terör örgütü, 12 Haziran genel seçiminden üç ay önce, mart ayında bu ateşi yakmayı planlıyor. ABD Virginia Commonwealth Üniversitesi’nin yaptırdığı ‘Kurşun ile Oy Arasındaki İlişki’ isimli araştırma da bunu doğruluyor. Araştırmaya göre PKK seçimlerden önce terör olaylarını tırmandırıyor. 1999, 2002 ve 2007 seçimleri incelenmiş, 2002 hariç (PKK o dönemde ateşkes ilan etmişti), seçimlere üç ay kala terör olaylarının yükselişe geçtiği ortaya konmuş. Bu alanda ilk olma özelliğini taşıyan araştırmaya göre, terör olayları seçim sonuçlarını etkiliyor; PKK eylem yaptıkça DTP’nin (BDP) oyları artıyor, AK Parti’nin ise azalıyor.
  </p>
  <p class="MsoNormal">
   Terör örgütü PKK’nın, özellikle seçimler öncesinde sansasyonel eylemler gerçekleştireceği istihbarat raporlarında da yer alıyor. Emniyet Genel Müdürlüğü’nün valiliklere ve il emniyet müdürlüklerine gönderdiği uyarı yazısında, terör örgütünün özel timlerle provokatif eylemlere hazırlandığı bilgisi yer alıyor. Özellikle, PKK’nın Güneydoğu’daki tek rakibi konumunda olan AK Parti’nin binaları hedefte, bu binalara yönelik tedbirler ise artırılmış durumda.
  </p>
  <p class="MsoNormal">
   Güneydoğu’nun kalbi konumundaki Diyarbakır, terör örgütünün eylemlerinin de üssü gibi. Öcalan’ın yakalanışının yıldönümü olan 15 Şubat’ta, lise son sınıf öğrencisi bir gencin cesedinin kimsenin görmediği bir yerde şüpheli bir şekilde yakılması, bu cesedin üzerinden PKK’nın propaganda yapmaya çalışmasına rağmen 1 milyon nüfuslu Diyarbakır’da sadece bin civarında kişinin bir araya gelmesi örgütün eylem yapmadığı sürece güç kaybettiğini gösteriyor. PKK, bu yıldönümünde kimseyi toplayamayınca bir gün sonra daha büyük kalabalık umuduyla yeni bir deneme daha yaptı ancak tablo değişmedi. Faili meçhul soruşturmaları, güvenlik güçlerinin bölge insanına bakışının değişmesi, ekonomik değişim, sosyal projeler halkın sokaklara inmesini engelliyor. PKK terör örgütü, KCK soruşturmasında 10 bin kişiyi topladı ancak bu tür bahane bulamadığı sürece kalabalıkları bir araya getiremiyor. Mart ayının ikinci yarısındaki Nevruz ile 1 Mayıs, bu kalabalıkların bir araya gelmesi için ajandadaki tarihler. Uçakta konuştuğumuz bir esnaf PKK’nın artık silah bırakması gerektiğini “Silahlar sussun!” diyerek seslendiriyor. Sivil toplum örgütlerinin yanı sıra halk da buna destek veriyor.
  </p>
  <p class="MsoNormal">
   PKK ise kritik dönemlerin örgütü olduğunu kanıtlamak istercesine seçimler öncesinde harekete geçiyor. Sam Houston Üniversitesi’nin bir araştırma merkezinin gazete gibi açık kaynaklardan elde ettiği veriler, Türkiye’de terör olaylarının 2007 seçimlerine üç ay kala ciddi şekilde arttığını gösteriyor. Seçimden önceki on iki aylık süreçte 206 terör saldırısı olmuş, bunun 117’si seçimden önceki üç ayda meydana gelmiş ve 106’sı askerî hedeflere yönelik. Askerî unsurlara yönelik saldırılar toplam saldırıların (206 saldırıdan 173’ü) yüzde 84’ünü oluşturuyor. PKK, askerî hedeflere yönelik saldırıların popülaritesini artırdığını görmüş ve buna göre hareket etmiş. Doğu ve Güneydoğu’daki saldırıların neredeyse tamamında asker ve polisler hedef seçilmiş. Bu, terör örgütünün kasıtlı olarak hedef gözettiğini ortaya koyuyor. PKK batı illerinde daha çok sivillere yönelik sansasyonel eylemler yapıyor, toplam saldırıların sadece yüzde 10’unu batıda gerçekleştiriyor.
  </p>
  <p class="MsoNormal">
   Terör örgütünün seçim öncesinde saldırıları artırmasının altında vatandaşın sandığa gitme oranını düşürme maksadı yatıyor. Ancak Türkiye’de seçim öncesinde terör olayları seçmeni sandığa gitmekten alıkoymuyor, yani korkutmuyor. Oy kullanma oranı arttıkça DTP’nin oyu düşüyor, halk ne kadar sandık başına giderse PKK’nın siyasi uzantıları o kadar güç kaybediyor. Terör olaylarının artmasının bir başka sebebi ise iktidar partisinin ve örgütün siyasi kanadının oy oranlarını etkilemek. Seçim öncesinde meydana gelen terör olayları oy oranlarını etkiliyor, bir bakıma PKK bir taşla iki kuş vuruyor. AK Parti’nin 2007 seçimlerinde bölgede etkin olacağını, DTP’nin oy oranının düşeceğini anlayan terör örgütü silah ve bombalama eylemlerini yoğunlaştırdı. Araştırmaya göre, seçimden önceki üç aylık dönemde her terör olayı o ildeki AK Parti oy oranını yüzde 0,9 düşürdü, aynı zamanda DTP’nin oy oranını yüzde 1,25 artırdı. PKK, bu şekilde DTP’nin oy oranını yüzde 4’lere yaklaştırdı.
   <span>
   </span>
  </p>
  <p class="MsoNormal">
   116 ülke bazında, 800 seçim üzerinde yapılan bir araştırmaya göre, seçimler öncesinde gerçekleşen terör olayları, mevcut iktidarların değişme ihtimalini artırıyor. İspanya’nın 1996, Rusya’nın 2003, İsrail’in 1996 ve 2001, Sri Lanka’nın 2008 seçimleri öncesinde meydana gelen terör saldırıları bunu doğruluyor. Terör eylemi ne kadar şiddetli olursa, iktidar partisinin değişme ihtimali o kadar artıyor. Terör olayı, hükümetin vatandaşını korumaktan aciz olduğunu gösteriyor, halkta güvenlik kaygısı ortaya çıkıyor. Seçimden önce terör olaylarında vatandaşlar İstanbul gibi şehirlerde hayatını yitirdiyse “Hükümet bizi koruyamıyor” görüşü ülke genelinde kabul görüyor. O zaman teröre karşı sert söylemleri olan MHP gibi partiler öne çıkıyor. FBI’ın dinleme, telefon ve e-mail takibi gibi konulardaki kanun teklifinin önce geri çevrilip ancak 11 Eylül saldırılarından sonra kabul edilmesi güvenlik kaygısının önemini gösteriyor. Terör örgütü 2007 seçimlerinden bir yıl sonra Diyarbakır’da pilotları taşıyan servis otobüsüne bombalı saldırı girişiminde bulunmuş, dershane öğrencileri hayatını kaybetmişti. Halk olaya büyük tepki göstermişti. Saldırı seçimden çok kısa süre önce olsaydı DTP bir veya iki milletvekili kaybedecekti.
  </p>
  <p class="MsoNormal">
   PKK, her devrin örgütü olduğunu 22 Temmuz seçimlerinin ardından gerçekleştirilen cumhurbaşkanlığı ile ilgili halk oylamasında da gösterdi. Seçimden sonraki üç aylık süreçte eylemler âdeta zirve yaptı, örgüt seçimden önceki üç aydan daha fazla eylem düzenledi. 218 terör eylemine imza atan PKK, bu eylemlerde de büyük oranda güvenlik güçlerini hedef seçti. Bu saldırıların 183 tanesi referanduma kısa süre kala meydana geldi. Ancak halk oylamasından sonra terör örgütünün eylemleri bıçak gibi kesildi. PKK 2009’daki yerel seçim öncesinde de eylemlerinde hız kesmedi. Terör örgütü demokratikleşme için önemli dönemeçlerden biri olan 12 Eylül referandumundan önce, şiddet ortamını yeniden alevlendirdi. Referandumda terör örgütü en büyük baskıyı Hakkâri’de kurmuştu. Halkın sandığa gitmemesi için birçok saldırı yaptı. Şehirde 2009 yılında toplam saldırı sayısı 12 iken, 12 Eylül referandumundan önceki 8 aylık sürede silahlı, roketli ve bombalı saldırıların sayısı 38’e ulaştı. Terör örgütü halkı korkutup sandığa gitmesini engelledi, hayatını namlunun ucuna koyup sandığa gidenlerin oranı yüzde 9’da kaldı.
  </p>
  <p class="MsoNormal">
   PKK’nın DEHAP, HADEP, DTP ya da BDP gibi siyasi uzantılarının aldığı oy oranları aslında halk desteğini gösteriyor. ‘Kurşun ile Oy Arasındaki İlişki’ isimli çalışma da terör olaylarının halk desteğiyle ilgisinin olup olmadığını irdeliyor. Örgütün siyasi uzantıları 1999 genel seçiminde yüzde 4,75 (1 milyon 480 bin) oy almış. 2002 genel seçimlerinde oyunu yüzde 6’ya (1 milyon 933 bin) çıkarmış. 2007 yerel seçiminde ise bağımsız adaylarla seçime giren örgütün siyasi uzantısı Türkiye genelinde yüzde 3,8’de (1 milyon 343 bin) kalmış.
  </p>
  <p class="MsoNormal">
   Terör örgütünün elebaşı Abdullah Öcalan, 2007 seçimlerinde yüzde 6’nın üzerinde oy bekliyordu; ancak bu olmadı. PKK’nın bir parti çatısı altında değil, bağımsız olarak 39 ilde seçime girmesi bunda etkili oldu. Araştırmaya göre bu düşüşün bir başka sebebi şuydu: Hükümet yeni. AKP hükümetinin politikalarında önceki döneme göre ciddi değişim var. Bundan önceki hükümetler isyanvari hareketlere karşı geliştirilen köy boşaltma, köy koruculuğu gibi askerî merkezli politikaları ön plana aldı. 2002 sonrasında politikalar değişti, sivil merkezli politikalar uygulanır oldu; OHAL kaldırıl, köy boşaltmalara büyük oranda son verildi, sosyal içerikli birçok proje hazırlandı. Bölgedeki okul ve hastaneler yeniden yapılandırıldı, bu kurumlara yeni birçok isim atandı. Hükümetin politika değişikliğine gitmesi, örgütün ciddi manada oy kaybetmesine sebep oldu, halk örgütten uzaklaştı. PKK bu sonuç karşısında şoke oldu. Öcalan’ın yakalandığı 1999’dan 2004’e kadar silahların sesi pek çıkmamış, 2002 seçimlerine de böyle bir ortamda gidilmişti.
  </p>
  <p class="MsoNormal">
   Terör örgütü PKK, sessiz kaldığı 5 yıllık dönemde yeniden yapılandı. PKK içinde, Kürdistan Özgürlük Şahinleri (TAK) adlı yeni bir yapı kuruldu, buna bağlı 850 terörist metropollerde sabotaj, suikast gibi alanlarda bir yıl eğitim aldı. Bu grupların içinden bomba, keşif, gözetleme gibi birbiriyle çalışacak ekipler şeklinde yapılanmaya gidildi. 1999 öncesinde hazır bombaları kullanan PKK, 2004’ten itibaren cep telefonu düzeneğini elektronik bomba düzeneğine çevirebilir durumdaydı. AK Parti iktidar olduktan sonra özgürlük alanı genişlemeye, Kürtçe kurslarına izin verilmeye başlandı. Terör örgütünün iyice çözülmesi bekleniyordu; ancak öyle olmadı. 1 Haziran’da Van Valisi Hikmet Tan’a yönelik saldırıyla terör örgütü yeniden harekete geçti. Bu dönemde terörle mücadelede emniyet birimleri birçok operasyona imza attı, 600’den fazla terörist yakalandı. Yetkililerin deyimiyle PKK hedeflediği eylemlerin ancak yüzde 10’unu yapabildi.
  </p>
  <p class="MsoNormal">
   Terör örgütünün ana eylem alanı Doğu ve Güneydoğu bölgesi. 1999 seçimlerinden önce saldırıların yüzde 72’si bu bölgede gerçekleşmiş, 2007’de oran yüzde 90’a çıkıyor. Örgüt bir bakıma saldırılarını seçimde yarışa gireceği alanlara kaydırıyor, her geçen yıl daha profesyonel hareket ediyor, kaynaklarını boşa harcamıyor. PKK, kendi faaliyet bölgesinde sivilleri hedef almıyor. “Ben güçlüyüm, askere karşı hâlâ mücadele edecek güçteyim, haklarımızı savunuyorum” mesajı veriyor. Batı illerinde ise çoğunlukla sivillere yöneliyor. Terör örgütünün böyle bir strateji belirlemiş olması, eylemlerin sonuçlarının etkisinin ne olacağını bildiğini gösteriyor. Silahlı unsurlara yönelik saldırılarda da benzer tablo ortaya çıkıyor; 1999 seçimlerinde silahlı unsurlar, toplam hedeflerin yüzde 54’ünü oluşturuyormuş; 8 yıl sonraki seçimlerde bu oran yüzde 87’ye tırmanmış. 1990’lı yıllarda sivilleri hedef alan PKK, son yıllarda stratejisini geliştirip hedefini netleştirmiş. Örgüt hem halk nezdinde meşruiyetini sürdürmek hem de Batı’daki destekçilerinin uluslararası arenada zor durumda kalmaması için geçmişe göre sivilleri daha az hedef alıyor. İstanbul Taksim Meydanı’nda bombalı saldırı gerçekleştiren PKK, önce bunu kabul etmemiş, sonra eylemi TAK’ın üzerine yıkmıştı. Batı illerindeki saldırıların yüzde 75’i sivil unsurlara yönelik, büyük çoğunluğu da bombalı eylemler.
  </p>
  <p class="MsoNormal">
   Örgüt, Doğu ve Güneydoğu’da askere yönelik halk desteğine sahip olduğundan istihbarat alıyor, istediği yerde eylem yapıyor ama batıdaki hedeflere hâkim değil. O yüzden batıda kör teröre yöneliyor. Üstelik PKK’nın Diyarbakır’da sivilleri hedef alması oylarını düşürürken, batıda sivillere saldırması oy kaybetmesine sebep olmuyor. Örgütün, Kürdistan diye tanımladığı bölgede silahlı unsurlara yönelik her bir eylemi DTP’nin oy oranını yüzde 1,4 artırmış, aynı zamanda AK Parti’nin oyunu yüzde 1,1 düşürmüş. Terör örgütünün saldırılarında hedef tipinin yanı sıra saldırı tipi de oy oranlarını etkiliyor. Her bir silahlı saldırı DTP’nin oy oranını yüzde 1,45 artırıyor ama hükümetin oyunu etkilemiyor. Bombalı eylemler ise AK Parti’nin oyunu etkiliyor, DTP’ye etkisi yok. Sansasyonel bombalı eylemler iktidar partisinin oyunu yüzde 5,7 düşürüyor. Tüm bu saldırılara rağmen örgütün Kürdistan diye tanımladığı bölgede AK Parti’nin oyu DTP’ninkinden fazla. Bölgede DTP’nin seçime girdiği illerde oy oranı yüzde 15 iken, AK Parti aynı illerde yüzde 54’e ulaşmış. AK Parti bu bölgenin de birinci partisi görünüyor.
  </p>
  <p class="MsoNormal">
   Bu araştırma ve güvenlik güçlerinin raporları gösteriyor ki PKK, 12 Haziran 2011 seçimine üç ay kala yeniden harekete geçecek. Mart ayından itibaren terör dalgasının artması, özellikle nisanda zirveye çıkması bekleniyor. Hedefler ise Güneydoğu’da asker ve polis olacak. Batı ve güney illerindeki metropollerde ise sansasyonel bombalı saldırılara yöneleceği tahmin ediliyor. Referandumda tüm baskısına rağmen bölge halkını sandığa gitmekten alıkoyamayan PKK, 12 Haziran seçimi öncesinde daha sert hareket edebilir. Böylece AK Parti’nin oylarını aşağıya çekip BDP’nin oyunu yukarı taşımayı umuyor. Haziran’daki genel seçim, yeni anayasaya zemin hazırlayacağı için kritik önem taşıyor. 12 Eylül anayasa referandumunun akim kalması için bölgede boykot uygulayan, cumhurbaşkanlığı halk oylamasının olduğu gün Dağlıca baskınını gerçekleştiren, seçimler öncesinde terörü tırmandıran PKK’nın genel seçimler öncesinde de benzer şekilde hareket etmesi şaşırtıcı olmayacak. Ergenekon Terör Örgütü’yle ilişkisi ortaya çıkan PKK, seçimlerde kaybederse geri dönüşü olmayan bir yola da sürüklenebilir. Başbakan Tayyip Erdoğan’ın referandum öncesinde PKK için “Yeni ihale aldı” dediği gibi; örgüt, demokratikleşmeyi tıkamak için her türlü ihaleye açık!
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28821-274-kritik-donemlerin-orgutu-pkk.html), [web.archive.org (arşiv bağlantısı)](http://web.archive.org/web/20110822023231/http://www.aksiyon.com.tr:80/aksiyon/haber-28821-274-kritik-donemlerin-orgutu-pkk.html)
