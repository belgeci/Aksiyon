# Solda nikâh çatlağı

*İbrahim Doğan 2007.05.14*

<div>
 <p>
  <font>
   Yılan hikâyesine dönen solda birlik fikri istenen heyecanı uyandırmadı. DSP yönetimi ve tabanında CHP lideri Deniz Baykal’a karşı güvensizlik hâkim: “Amacı AKP’yi bitirmek değil, DSP’yi yutmak.”
   <br/>
   <br/>
   AK Parti’yi içine sindiremeyen sol tandanslı yüz binlerce kişi, meydanlarda sol partilere ‘birleşin’ mesajı veriyordu. Ama bu rüzgârın gücü, CHP-DSP evliliği doğuramayınca ibre güç birliğine döndürüldü. Lakin hem Demokratik Sol Parti tabanı hem de üst düzey yöneticileri CHP lideri Deniz Baykal’a güvenmiyor. Görüşmeler zoraki devam ederken, gelinen noktayı “Baykal’ın amacı AKP’yi bitirmek değil, DSP’yi yutmak” diye özetliyorlar. Bu yüzden Baykal’ın her çıkışı itinayla değerlendiriliyor. Zeki Sezer’in CHP listelerinden aday olmamasının altında yatan sebeplerden biri de bu güvensizlik. Karşılıklı gollerin atıldığı güç birliği sürecinde skor DSP lehine 2-1 görünüyor. “Geri adım attı” ithamıyla karşılaşmamak için ‘evet’ dedikleri ittifak çabalarının sonuçsuz kalması DSP için sürpriz olmayacak.
   <br>
    <br>
     Birleşmelerin her devirde, solun iktidar yolunu açacağı öngörülüyordu. Ama 12 Eylül darbesinden sonraki birleşmeler sola birincilik getiremedi bir türlü. Peki sinerji oluşturacağı düşünülen CHP ile DSP’nin beraber seçime girmesi bu kez başarı getirir mi? İki partideki çatlak, aslında sonuca şimdiden işaret ediyor gibi. Bülent Ecevit’in üç yıl önce koltuğunu devrettiği Zeki Sezer, işbirliğini bir yıldır teklif ettiklerini hatırlatıyor her defasında. Baykal ise “partiyi kapatın gelin”  ısrarını sürdürdü son ana kadar. Bunun altında ise DSP’nin kasasındaki 120 trilyon liraya göz dikmesi gösterildi. Ancak ‘demokrasinin güvencesi’ diye görülen DSP’nin kapatılmasına Sezer, “Benim bile gücüm yetmez” diyerek karşı çıktı. Ecevit’in koltuğu devrettiği sırada liderin yetkileri de paylaştırılıyordu. “Farklı düşüncelerden dolayı” genel sekreterlikten geçtiğimiz yıl istifa eden Tayfun İçli, “Partinin tüzüğü değişerek genel sekreteri eskisine göre çok daha güçlendirildi.” diyerek bunu doğruluyor.
     <br>
      <br>
       DENİZ BAYKAL DALGA GEÇİYOR
       <br>
        <br>
         “Cumhuriyete sahip çıkma” iddiasıyla toplanan mitinglerdeki birleşme çağrısı karşısında Zeki Sezer “Güç birliğini gerçekleştirerek seçime gitmekte kararlıyız; ama kimliğimizi koruyacağız.” diyerek kapatma dışında her türlü teklife açık olduğunu söylemişti. Baykal ise “Ecevit, ortak noktamızdır. Biz sadece DSP ile değil, DSP ile birlikte Ecevit’le bütünleşmek ve Ecevit’i gelecek kuşaklara büyük bir lider olarak aktarmak istiyoruz.” diyor şimdi.
         <br/>
         <br/>
         İki partiyi de yakından izleyen bir ismin değerlendirmesi ilginç: “Baykal’ın amacı DSP’yi yutmak. Türkiye tehlikede diyor bir yandan, öte yandan Ecevit’e sahip çıkıyor. Dalga geçiyor.” Sezer’in her fırsatta dillendirdiği işbirliği önerisi CHP kalesinde bir gol olarak algılandı. CHP liderinin buna karşılık vermesi gerekiyordu. İşbirliği umutlarının tükendiği dillendiriliyordu ki 5 Mayıs Cumartesi gecesi iki liderin görüşmesi, işbirliğinin kapısını araladı. Baykal “DSP’nin seçimde işbirliği önerisini kabul ettik. Seçimde işbirliği modelinde DSP ile mutabıkız; cevap bekliyoruz. Üzerinde anlaşılan CHP’nin modeli değildir. Onların istediği model üzerinde çalıştık. Ancak bu çalışmanın bir siyasi bütünleşmeye doğru gitmesini diliyoruz.” diyerek gole karşılık verdi 7 Mayıs’ta. Topu da böylece DSP’ye teslim etti.
         <br/>
         <br/>
         BAYKAL’A TÜRKİYE DE GÜVENMİYOR BİZ DE GÜVENMİYORUZ
         <br/>
         <br/>
         Genel başkan yardımcıları hafta boyunca görüştü, DSP yetkili organlarını toplayıp teklifi masaya yatırdı. Uzun süredir işbirliği teklifinde bulunan DSP bir anda ne cevap vereceğini şaşırmıştı. Fikirleri alınmak için DSP Okulu’nda toplanan il başkanlarının önemli bir kısmı Deniz Baykal’a güvenmediklerini dile getirdi. Partinin genel başkan yardımcıları da bunu ima ediyor zaman zaman. Üst düzey yöneticilerden biri “Türkiye’nin Baykal’a güvenmediği gibi biz de güvenmiyoruz.” diyor. Eski bakanlardan Masum Türker, her ilde adaylığın ortak belirlenmesi gerektiğini düşünüyor. Ancak Baykal “Çok olumlu bir noktaya geldik.” demesine rağmen DSP, güç birliğine ‘evet’ diyemedi.
         <br/>
         <br/>
         DSP’nin Beşevler’deki merkez binasında her gece geç saatlere kadar mesai sürüyordu geçtiğimiz haftanın son günlerinde. Müstakbel işbirliğinin yol haritası çiziliyor, görüşmelerin uzamasının ardında Baykal’ın her hamlesine akıllı bir hareketle karşılık verme düşüncesi yatıyordu. Sezer, CHP ile görüşmelerin iyi niyetle sürdürüldüğünü belirtip “Hakkaniyetli bir sonuç alınabileceğine güveniyorum. Çünkü Türkiye’mizin, halkımızın geleceği her şeyden önce.” diyordu. Bu cümlenin anlamı şuydu: Görüşmelerde CHP’nin teklif ettiği vekillik sayısı 20’ydi; ancak garanti noktadan seçilebilecek DSP’li vekil sayısı 5. Bu, parti içinde ‘kontenjan önemli değil’ dense de rahatsızlığa neden oldu: “Yüzde 1’lik parti değiliz. Biz misafirliğe gidiyoruz CHP’ye. Özveri gösterdik, hakkaniyet ölçüsünde karşılığını bekliyoruz. Ev sahibi misafirperverliğini göstermeli.”
         <br/>
         <br/>
         Zeki Sezer bu kadro sıkıntısından mı bilinmez, CHP listelerinden milletvekili adayı olamayacağını açıkladı. Bu kararı özveri ya da fedakârlık olarak değerlendirmeyip “Milletvekilliği fedakârlık edilecek bir yer değil, öyle düşünülmesin. Fedakârlık değil, bir gereklilik. Kampanyayı etkin yürütme gerekliliği, Türkiye’yi aydınlığa çıkarma gerekliliği.” diyordu. Parti Genel Sekreter Yardımcısı Hasan Erçelebi, “Zeki Sezer tarihî bir adım attı. Fedakârlık yaptı. Partisinde genel başkanlığı milletvekilliğine tercih etti.” deyip kendisinin de CHP listelerinden aday olmayacağını söylüyordu.
         <br/>
         <br/>
         SEZER’DEN BAYKAL’A FERAGAT GOLÜ
         <br/>
         <br/>
         “Parti başkomutansız kalmayacak.” diyen partili yöneticilerden bir başkası Zeki Sezer’in aday olmama kararını “Baykal’ın kalesine ikinci gol atıldı. DSP lideri bir başka partiden aday olur mu? Zeki Sezer bu kararıyla örgütüne sahip çıktı.” diye yorumluyor. DSP’liler hem Bülent Ecevit’in hem de bir yıldır Zeki Sezer’in işbirliği için açıktan teklifler yaptığını; ancak sol cenahtan ses alamadıklarını sık sık söylüyor. Bu yüzden Zeki Sezer işbirliği mesajını mitinglerden almadığının altını çiziyor. Baykal’ın son girişimiyle bir noktaya gelindi, DSP’liler geri adım atmak istemiyor. Fakat DSP tabanındaki rahatsızlık telefonlarla geliyor. Kimi üyeler partinin kapatılmasını isteyen yöneticilere “hain” damgası vurmuş durumda.
         <br/>
         <br/>
         Tayfun İçli ise ‘Ok yaydan çıktı’ diyerek artık geri dönüşü olmayan bir yola girildiğini düşünüyor. Kısa olmasından dolayı sağlıklı bulmadığı bu süreçte, hatalar yapılmasını doğal buluyor. “İffetinden kuşku duyduğunuz bir insanla evlilik yapılmaz. Emin olmanız gerekir.” diyen partinin bir dönem önceki genel sekreteri, görüşmelerin kapalı kapılar ardında sürdürülmesini doğru bulmuyor; açık, aleni ve samimi sürdürülmesini istiyor. Örgütteki rahatsızlığın da bundan kaynaklandığını düşünüyor Tayfun İçli. CHP’nin akıllı binasında Eşref Erdem-Önder Sav ikilisine karşı DSP’nin sade binasında Ahmet Tan-Emrehan Halıcı mekik dokuyor. İttifak kararı alınmadığından henüz detaylar netlik kazanmadı. Ancak işbirliği halinde DSP Parti Meclisi seçime girmeme kararı alacak. Ardından CHP listelerinde görünüp mitinglerde beraber boy gösterecekler. “DSP bayrakları meydanlarda yine olacak, Cumhuriyetin geleceği açısından bu kampanyaya destek vereceğiz.” diyor Sezer.
         <br/>
         <br/>
         SEZER: SÜRECİN UZAMASI SAĞLIKLI
         <br/>
         <br/>
         DSP lideri Sezer, CHP ile devam eden karar sürecinin neden uzadığı sorusuna şu cevabı veriyor: “Çok önemli bir karar bu. Sadece 2 kişi evlenirken bile aylarca süren görüşmeler oluyor. Şimdi iki koca örgüt, iki koca yapı, farklılıkları da barındıran iki yapı, benzerlikleri gibi farklılıkları da olan iki yapı. Bunu doğal karşılamak gerek. Sağlıklısı böyle olur. Öbür türlüsü, günlük heyecanlarla, çok da ne olup ne yapılacağı hesaplanmadan atılmış adımlar olabilir ki ‘acele giden ecele gider’ diye bir söz var Türkiye’de. Ama tabii, seçimlerden önce bu iş olur.” Zeki Sezer, ittifak olmaması halinde seçime en hazır parti olduklarını söylemekten de geri kalmıyor. Bir yıldır her hafta mitinglerde halkla buluştuklarını övünerek dillendiriyor.
         <br/>
         <br/>
         DSP İLE İTTİFAK, CHP'YE İSTEDİĞİNİ VERMEZ
         <br/>
         <br/>
         Ege Üniversitesi Öğretim Üyesi Doç. Dr. Tanju Tosun’a göre muhtemel bir seçim ittifakı CHP’nin beklentilerini karşılamayacak. Sosyal demokrat partilerin oy tabanının yüzde 20 civarında olduğunu düşünen Tosun, iddialı projelerle bu oranın 5-6 puan daha çıkabileceğini öngörüyor. Ancak CHP, ittifak arayışlarını sadece DSP ile sürdürmüyor. Bu da solda güveni sarsıyor. Ciddi kamuoyu anketleri DSP’nin oy oranının 3 Kasım’dan farklı olmadığını ortaya koyuyor. “DSP artı CHP’nin yüzde 20’lerin üstüne çıkması zor. Seçmenin yönelebileceği bekleniyor; ama niye yönelsin ki?” diye soran Tanju Tosun’a göre salt AK Parti karşıtlığının oy getirmesi mümkün değil. CHP’nin temel sorunu DSP ile birleşme değil, ideolojik belirsizlik ve liderlik sorunu; CHP ideolojik olarak yeniden yapılandırılmazsa sosyal demokrat oylar sağ partilere savrulmaya devam edecek. Tosun, CHP’nin politikalarını soldan daha çok merkez sağa yakın buluyor. Ancak karşısında daha sahici iki rakip var: AK Parti ve Demokrat Parti.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 647 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=27420), [web.archive.org (arşiv bağlantısı)](http://web.archive.org/web/20070711205024/http://www.aksiyon.com.tr:80/yazdir.php?id=27420)
