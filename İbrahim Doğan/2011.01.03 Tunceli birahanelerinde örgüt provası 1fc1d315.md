# Tunceli birahanelerinde örgüt provası

*İbrahim Doğan 2011.01.03*

<font class="agenda2NewsSpot">
 Tunceli’de
 <span>
 </span>
 birahaneleri taşlı sopalı protestonun perde arkasında bazı örgütlerin olduğu iddia ediliyor. Bir yetkili, “Halkın desteğini arkalarına almak için halkın hoşuna gidecek eylemler yapıyorlar.” diyor.
</font>
<font class="newsDetail">
 <p>
  <p class="MsoNormal">
   ‘Tunceli’deki birahane gerilimi, aşırı sol örgütler ile BDP’nin yarışından kaynaklanıyor. ‘Birahanede fuhuş yaptırılıyor; halkımız yozlaşıyor, zevke ve sefaya sürükleniyor’ diyorlar. Aslında ‘Biz eleman bulamıyoruz, halk ideallerini kaybediyor, dolayısıyla buraları yaşatmayacağız’ demek istiyorlar. Bunu da devletin teşvik ettiğini satır aralarında söylüyorlar. İnsanları devlete karşı biliyorlar. Halk desteğini arkalarına almak için halkın hoşuna gidecek eylemler yapıyorlar. Halkın tepki gösterdiği her şeyde rekabetleri var.”
  </p>
  <p class="MsoNormal">
   Bu sözler, Tunceli’de yaşayan üst düzey bir yetkiliye ait. Şehirdeki birahanelerde kadınlar 15 yıldır çalışıyor. Şimdiye kadar buna hiçbir tepki gösterilmemişti. Seçimler yaklaşırken ortaya çıkan bu reaksiyon, sadece bir örgütten kaynaklanmıyor. Şehirde yaşam alanı bulan PKK ve aşırı sol örgütler halkın sempatisini kazanmak için hiçbir fırsatı kaçırmıyor. Birahanelere tepki, bir bakıma savaşa dönüşmüş durumda. Bu mekânlara üç kez bombalı saldırı düzenlendi. Biri 1 Temmuz 2010’da. PKK, birahanelerde çalışan kadınların evine aylar önce bombalı saldırı planladı ancak başarılı olamadı. 2009’da ise bu mekânların listelerini yayımladı. TKP-ML terör örgütü Pertek’te bir birahaneye bombalı saldırı planladı, iki şahıs tutuklandı. İstanbul’dan TİKKO’ya mensup kişiler birahanelere posta yoluyla tehdit gönderdi. Bu eylemlerin başarılı olamamasından sonra sol örgütler sahneye çıkıp Tunceli halkını organize bir şekilde barlara karşı harekete geçirdi. Geniş kapsamlı eylem sonrasında birahaneler taşlı saldırıya maruz kaldı. Eylemi organize eden sol çizgideki bu örgüt, Demokratik Haklar Federasyonu (DHF). El ilanlarıyla, harekete geçecekleri mesajını verdiler önce. 18 Aralık’ta ise eylem başladı. Grup önce bir barın önüne yürüdü. Bin kişilik gruptan sadece bir taş atıldı. Karşılık olmayınca hedef ikinci birahaneydi. Aynı şekilde bir taş atıldı, yine karşılık olmayınca bu defa grup üçüncü birahaneye yöneldi. Bu defa birahane sahipleri direnç gösterince olay büyüdü.
  </p>
  <p class="MsoNormal">
   Haberlere “Tunceli’de barlarda kadınların çalışmasına karşı taşlı eylem yapıldı” diye yansıyan bu olaylar, aslında kadınların çalışmasıyla ilgili değildi. Restorandan minibüs şoförlüğüne, boyacılıktan belediye başkanlığına kadar birçok alanda
   <span>
   </span>
   kadınları görmek mümkün. Ancak barlarda çalışan kadınlar çoğunlukla müşterilerin daha fazla alkol tüketmesini sağlamak üzere farklı şehirlerden getirilmiş. Batıda şarkıcı olarak pavyonlarda çalışmaya başlayan bu kadınlar, yaşları ilerleyince doğu illerindeki barlara doğru sürükleniyor. Tunceli’de barlarda asgari ücretle çalışan 50 civarındaki kadının fuhuş yaptığına inanılıyordu. Hâlbuki fuhuş yaptırmakla suçlanan üç birahaneye bu olaylardan önce polis işlem yapmış, BDP’li belediye de bunu uygulamıştı.
  </p>
  <p class="MsoNormal">
   Asker ve polisi saymayınca şehir merkezindeki nüfusu 20 bin olan, herkesin birbirini tanıdığı bir kasabayı andıran Tunceli’de belediyenin ruhsatlandırması ile açılan 20 civarında içkili mekân bulunuyor, bunların 9’unda kadın çalıştırılıyor. Birahanelerin kanuna uygun olup olmadığını polis kontrol ediyor, işlemleri belediye yapıyor. Son aylarda Ovacık yolu üzerinde açılan bir birahaneye polis olumsuz görüş belirtmesine rağmen belediye içkili lokanta ruhsatı verdi. Bu mekânın BDP İl Başkanı’na ait olduğu iddia ediliyor. Tunceli Emniyet Müdürlüğü, 2008’de 6, 2009’da 18, 2010’da ise 19 defa iş yerlerine işlem yaptı. Tunceli Valiliği’nin konuyla ilgili basın açıklamasına göre, şehirdeki kamu kuruluşlarının hepsinin bir araya gelmesiyle umuma açık yerlerin denetlenmesi için bir komisyon kuruldu ancak bu komisyon verimli çalışamadı. Bu birahanelerle ilgili, polis daha sonra tek başına denetleme yaptı, yasaya aykırı mekânlar tespit edildi. Gürcistan uyruklu iki kadın bu denetlemelerde tespit edilip ülkelerine gönderildi. Polisin bu baskınlarına ilişkin tutanaklar belediyeye ulaşınca, üç birahane kapatıldı. Bu kapatma olayı DHF’nin eylemine bağlandı, aslında eylemden önce işlemler yapılmıştı. Çünkü eylemden bir gün önce polis 9 birahaneye eş zamanlı bir denetleme daha yaptı, bir suç unsuruna rastlamadı. Buna rağmen 18 Aralık’taki eylem gerçekleşti.
  </p>
  <p class="MsoNormal">
   Birahanelerde uzun süredir kadın çalışmasına rağmen bugüne kadar bu çapta bir eylem olmadı. Türk solunun karşı çıkmasına paralel PKK da karşı çıkmaya başladı bu birahanelere. Bu rekabeti yerel seçimlerde de görmek mümkün. Bu eylemi organize eden DHF’nin Yönetim Kurulu Üyesi Murat Kur, belediye başkanlığı için aday olup 3 bin 500 oy aldı. BDP’nin adayı Edibe Şahin ise 4 binin üzerine çıkıp koltuğa oturdu. Seçimler dâhil BDP ile DHF arasında zaman zaman gerilim yaşanıyor ancak çatışmaya dönüşmüyor. Bunun altında sol örgütlerin güç kaybetmesi yatıyor. Ancak Tunceli’de sol çizgi, BDP’den daha fazla karşılık buluyor. Tunceli halkı BDP’nin Kürtçülük politikasına karşı çıkıyor. Buna rağmen BDP’nin politikalarına da zaman zaman yön veren PKK, Tunceli kırsalında sol örgütlerden çok daha etkili. 250 ile 450 arasında değişen PKK militanı bulunuyor, aşırı sol örgütlerin militan sayısı ise 60’ta kalıyor. PKK bu grupların üzerinde baskı kuruyor, ancak Tunceli halkının tepkisini çekmemek için bunu çatışmaya dönüştürmüyor.
  </p>
  <p class="MsoNormal">
  </p>
  <p class="MsoNormal">
   Hâlbuki PKK, Hakkâri’de halkı baskı altına almak için silah gücünü kullanıyor, referandumda bunu gösterdi. Suikastlar düzenliyor, halkın arasına korku salıyor. Tunceli’de ise hem Hakkâri’ye göre devletin güvenlik açısından güçlü olması hem de terör örgütlerinin bu ortamda baskıyla bir şey elde edemeyeceğini bilmesi, onları, birahanelerde kadın çalıştırılmasını protesto gibi halka sempatik görünecek eylemlere yöneltiyor.
  </p>
  <p class="MsoNormal">
   CHP’nin başına Kemal Kılıçdaroğlu’nun geçmesinden sonra Tunceli halkının da genel seçimlerde hemşehrilerinin yanında yer alması bekleniyor. Şehrin iki milletvekilini de CHP alabilir, BDP’nin şansı olmayabilir. Bir yetkili “Örgüt milletvekili kazanamayacağını görürse burayı Hakkâri’ye çevirebilir, kaybederlerse her şeyi yakıp yıkabilirler.” diyor. Tunceli’de son dönemde birahanelere karşı bildirilerin yerini eylemlerin almasının altında seçim sürecine girilmiş olması da önemli yer tutuyor. BDP’liler referandum sürecinde Kılıçdaroğlu’nun şehri ziyaretinde taşlı, yumurtalı saldırı planladı ancak buna izin verilmedi. Kılıçdaroğlu gelmeden bir gün önce bir vatandaş “Artık Tunceli’ye demokrasi geldi. İstediğimiz partiye oy atabileceğiz.” diyerek bugüne kadar üzerlerindeki baskıyı ifade etti. Aslında bu baskı il müftülüğünün halka aşure dağıttığı gün de kendini gösterdi. Şehir meydanında halkın bu aşureden yemesinden rahatsız olan BDP’liler, 15 dakika içinde karar alıp aşurenin dağıtıldığı yerin karşısında basın açıklaması yaptı.
  </p>
  <p class="MsoNormal">
   Birahanelerde kadın çalıştırılmasına, uyuşturucuya ya da barajlara karşı Tunceli halkı birleşiyor, örgütler ise bunların üzerinden halkı sokağa döküyor. Türkiye’nin birçok yerinde birahane sorunu var. Bunlar gündeme gelmezken, Tunceli’de işsizlikten daha çok bu sorunların gündeme gelmesi dikkat çekiyor. Bir yetkili, “Bu mekânlar, örgütlerin insan temin edeceği ortamı bozuyor. Örgütçü değil, eğlenceci bir toplum oluşuyor, diyorlar. İkincisi ise topluma sevimli gözükmeleri gerekiyor. Tunceli’de saldırabilecekleri fazla bir şey yok.” diyor.
  </p>
  <p class="MsoNormal">
   Bu eylemi organize eden DHF’nin Yönetim Kurulu Üyesi ve Demokratik Haklar Derneği Başkanı Evrim Konak eylemin amacını şöyle anlatıyor: “Dersim’de kirli devlet politikaları yürütüldü. 90’lardan sonra yozlaşma oldu. Birahanelerle birlikte kadınlar da çalışmaya başladı. Bu kampanyanın en önemli sebebi fuhşun yaygınlaşmasıydı. Kadın emeğinin, bedeninin sömürülmesiydi. Dersim’de yaşayan, kendi emeğini birahanede harcıyordu. Aileler bozuluyor, şiddet artıyordu.”
  </p>
  <p class="MsoNormal">
   Birahanelere karşı en görünür tepki, bu mekânlardan birinde bıçaklanan bir çocuğun Elazığ’a hastaneye götürülürken ambulansın kaza yapması sonucu çocuğun ve şoförün ölmelerinin ardından ortaya çıktı. Halk bu cenazeleri sessiz protestoya dönüştürdü ancak örgütler bu zemini bu olaydan sonra daha sık kullanır oldu. Kadınların çalışmasına karşı olmadıklarını vurgulayan Evrim Konak, her ailede benzer bir mağduriyetin olduğunu söylüyor. “Birtakım insanlar onursuz yaşasa da Dersim halkının yüzde 80’i bunu kabul etmiyor. Birahaneler sistemin izin verdiği bir sorun.” deyip polisi suçluyor. Ancak polisin ya da devletin fuhşu, uyuşturucuyu teşvik ettiğine dair elinde somut bir delil yok. Birahaneleri çalıştıranların Tuncelili olduğunu söyleyince geri adım atıyor: “Devlet geldi birahaneleri açtı demiyoruz. Ama birahaneyi işleten kendi kültürüne, kendi kimliğine yabancılaşmışsa, yozlaşmayı yaygınlaştırıyorsa sisteme hizmet eder.”
  </p>
  <p class="MsoNormal">
   Birahane sahipleri ise mağduriyetten ve kendilerine yönelik linç kampanyasından dolayı isimlerinin yazılmasını istemiyor. “Bayanları olaydan önce gönderdik.” diyor bir mekân sahibi. 50 civarındaki bayanın geldikleri şehre döndüğünü anlatıyor. Ardından, bayanların mekânlarında oturmasından dolayı birkaç bin liralık ceza yediğini anlatıyor. Birahanelerde fuhuş yapılmadığını, kadınların, daha fazla alkol tüketilmesi için erkeklerin masalarına oturduğunu söylüyor: “Kimse kimseye içki içmesi için davetiye göndermez. Şimdi buraya gelenler, Elazığ’a gidiyor. Niye gidiyorsun, diyecekler mi? Polis ceza kesecek, alkollü hâlde dönerken kaza yapacak, belki suçsuz birini canından edecek.”
  </p>
  <p class="MsoNormal">
   15 yıl kadar önce Vietnam Birahanesi, ilk defa kadın çalışanı Tunceli’ye getirdi; üç ay sonra diğer 12-13 birahane de bu yola girdi. “Sorun Tunceli’de değil. Adam Erzincan’a, Elazığ’a gidiyor şimdi. Buradaki olaylardan sonra Elazığ’a gittim, akşam pavyonlar dolu.” diyor bir mekân sahibi. “Halkın kendine çekidüzen vermesi için bayanların gitmesi iyi oldu.” diyor bir diğer mekân sahibi.
  </p>
  <p class="MsoNormal">
   Kardeşi birahane çalıştıran bayan bir esnaf ise birahanelerde fuhuş yapılmasına karşı olduğunu dile getiriyor ancak mekânlara zarar verilmesini doğru bulmuyor: “İş yerine zarar veriyorlar, milleti rencide ediyorlar. Ben de vergi veriyorum, üstelik şikâyetçi de olmuyorum. 20 kadın gönderilince bu sorunlar halledilecek mi? Temizlenmesi gereken çok olay var. İki günde bir basın açıklaması yapıyorsun, çoğu insan düşüncelerini açıklamaya korkuyor. İşsizlik niye konuşulmuyor? Başıboş adam birahaneye gider tabii.” Aynı bayan esnaf, birahane çalıştıran ve iş yeri taşlı saldırıya maruz kalan kardeşinin bu saldırıyı gerçekleştiren Demokratik Haklar Federasyonu’na sık sık gidip geldiğini, eylemlerine destek verdiğini anlatıyor. Hatta kardeşi DHF’nin belediye başkan adayı Murat Kur’un seçilmesi için kapı kapı dolaşmış.
  </p>
  <p class="MsoNormal">
   Eski Tunceli Milletvekilli ve eski CHP İl Başkanı Bekir Gündoğan, “Burası artık şehirleşiyor.” diye açıklıyor eğlence yaşamının olmasını: “Ahlaki kurallar içinde yapılırsa ekmek yiyenler var, hor görülmemeli. Tuncelili de karşı değil. İş çığırından çıkınca toplumda tepki doğuyor.”
  </p>
  <p class="MsoNormal">
   Tunceli Sanayi ve Ticaret Odası Başkanı Yusuf Cengiz ise o birahanelerin artık iş yapamayacağını düşünüyor: “Üçü dördü kapatır, gerisi birahane olarak devam eder. Bu yeni bir olay değil. Akşamları kavgalar çıkıyor, toplum rahatsız oluyordu. İstanbul veya Ankara’da olsa kimsenin umurunda değil. Köyler boşalınca herkes merkeze geldi. Sanayi yok, hayvancılık bitti. Bu nedenle boş insanlar kendi iradesine sahip olamıyor.”
  </p>
  <p class="MsoNormal">
   Tunceli Emek Gazetesi Yazarı Ali Haydar Uğurlu, yozlaşma ve fuhşun, birahaneleri tehdit etmek ve cam kırmakla çözülemeyeceğini ifade ediyor: “Birkaç birahaneyi hedef hâline getirerek hem gerçek sorunların üzeri örtülür hem de gerçekten mücadelenin yönü değiştirilmiş olur… Yani o eylemin sonunda ‘Biz şeytan mı, yoksa birahane mi taşlıyoruz?’ sorusunu sordurmak önemlidir.”
  </p>
  <p class="MsoNormal">
   PKK’ya yakınlığıyla bilinen Newededersim adlı sitede yazan Ali Çatakçın, “Üç kadın giderse Dersim kurtulur mu? Birahanelerde çalışan kadınların ilericilik adına hedef hâline getirilmesine anlam veremiyorum. Belediye, kurum olarak ve başında bir kadın başkanın bulunması itibarıyla kadına karşı geliştirilen haksız tepkiye karşı çıkmalıydı.” diyor.
  </p>
  <p class="MsoNormal">
   Tunceli Valisi Mustafa Taşkesen ise “Türkiye’de, genelde Tunceli’ye, özelde Alevilere yönelik bir önyargı var. Tunceli ne dışarıdan görüldüğü kadar ürkütücü bir yer ne de içeriden görüldüğü kadar süt liman bir yer. Biz gereğini yapıyoruz. İki kadını denetimler sonunda yurt dışına gönderdik.” ifadelerini kullanıyor.
   <span>
   </span>
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28328-194-tunceli-birahanelerinde-orgut-provasi.html), [web.archive.org (arşiv bağlantısı)](http://web.archive.org/web/20110120175644/http://www.aksiyon.com.tr:80/aksiyon/haber-28328-194-tunceli-birahanelerinde-orgut-provasi.html)
