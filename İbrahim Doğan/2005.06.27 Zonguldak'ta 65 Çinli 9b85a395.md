# Zonguldak’ta 65 Çinli

*İbrahim Doğan 2005.06.27*

<div bgcolor="#FFFEF6">
 <font>
  <img border="0" height="1" src="/web/20051227121229im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20051227121229im_/http://www.aksiyon.com.tr/resim/551/22.jpg" vspace="5"/>
  </p>
 </font>
 <font class="content">
  Çinli madenciler 10 bin kilometre ötedeki ailelerini bırakıp Zonguldak’a bir maden kuyusunu açmak için geldiler. Almanların 20 milyon dolar istediği işi 5 milyon 700 bine yapmayı kabul ettiler. Hayatları, Çin mahallesini andıran evleri ile maden kuyusu arasında geçiyor. Belli bir disiplinin hüküm sürdüğü inşaat alanında günde 10 saat çalışıyorlar. Ancak ayda 100 dolardan fazla para kazanamıyorlar.
 </font>
 <p>
  <font class="content">
   Gurbet treni doğudan batıya hareket eder. Ancak bu sefer içindeki yolcular çekik gözlü ve kısa boyludur. Doğdukları topraklardan binerler trene. Son istasyon yaklaşık 10 bin kilometre uzaklıktaki Zonguldak’tır. Elbiseleri ve bavulları birbirine benzeyen 65 Çinli işçinin Türkiye’ye geliş amacı, Zonguldak’ın Kozlu Beldesi’ndeki bir maden ocağını tamir etmektir. Trenden indiklerinde çevredekilerin şaşkın bakışlarına aldırmazlar. Doğruca maden ocağının yolunu tutarlar.
   <br>
    <br>
     1992 yılında, Kozlu Beldesi’ndeki bir maden ocağında grizu patlaması meydana gelir. ‘Uzun Mehmet 1’ adını taşıyan kuyudaki patlamada 283 kişi hayatını kaybeder. Türk madenciliğinin en büyük felaketi olarak tarihe geçen olay sonrası kuyu adeta lanetlenir. Patlamanın izleri tarihin sayfalarındaki yerini alıp acılar unutulmaya yüz tutunca ‘kara elmas’ın çıkarılması için yeniden düğmeye basılır.
     <br/>
     <br/>
     Zonguldak’taki Türkiye Taşkömürü Kurumu’na (TTK) bağlı beş müesseseden biri olan Kozlu’da üç, diğer müesseselerde ise sekiz kuyu var. Yılda iki milyon ton kömürün çıkarıldığı bu kurumlar, ülkedeki kömür ihtiyacının yüzde 10’unu karşılıyor. Kozlu’daki kuyu ihalesi ilk olarak Türk firmalara verilmek istenir. Ama, Zonguldak’ta yerli firmalara verilen benzer bir kuyunun açılması 17 yılı bulunca ihalenin yabancılara verilmesi kararlaştırılır. Kuyu açma işinde uzman Almanlar 20 milyon dolar, Polonyalılar 12 milyon dolar talep eder. Çin hükümetine ait CITIC (Chinnesse International Trust Investment Company) ise 5 milyon 700 bin dolara kuyuyu işler duruma getirebileceğini bildirir. Bu, 1993’te TBMM’den Çin’i ziyarete giden bir heyetin başlattığı sıcak rüzgârın maden ocağı konusunda işbirliğine de yansımasıdır bir bakıma... 2000 yılında Zonguldak’ta 595 metre derinliğindeki bir maden kuyusunu 36 ayda, 82 kişi ile tamamlayan CODCO adlı Çinli bir firmanın başarısı âdeta CITIC için referans olur ve ihale Çinlilerde kalır.
     <br/>
     <br/>
     Çinli madenciler çalışmalara iki ay önce başladı. Kuyuyu bir an önce açıp evlerine dönmenin hesabını yapıyorlar şimdi. Önümüzdeki yıl tamamlanması planlanan projeye göre, hasar gören kuyu önce onarılacak ardından da 840 metreye kadar derinleştirilecek. Böylece ‘Uzun Mehmet 1’ bir yılın sonunda Türkiye’nin en derin kuyusu unvanını kazanacak. Çinliler şu sıralar, derinlerdeki kömürü “kafes” adı verilen asansörle yüzeye çıkartacak vinç dairesini inşa ediyor. Vinç ise bugünlerde Çin’de inşa ediliyor ve altı ay sonra bu alana yerleştirilecek. Maden kuyusunun üzerinde kurulacak 43 metre yüksekliğindeki kule de bu vinç dairesine bağlı olacak.
     <br/>
     <br/>
     Çinli gurbetçilerle çok kısa sohbet edebiliyoruz. Zira, sıkı bir çalışma temposuna sahipler. Hatta, mola anında fotoğraflarının çekilmesini istemiyorlar. Kimi beton kalıplarını hazırlıyor, kimi de demir büküyor. Kirlenmiş açık mavi üniformaları, sarı ve kırmızı kasklarıyla kaynak yapan da var, tahtalardaki çivileri söküp başka bir arkadaşının önüne taşıyan da... Diğer kuyulara inen madencileri yakalayıp Çinlileri sorma fırsatı bulduğumuzda aldığımız cevap hep aynı: “Onları sürekli çalışırken görüyorum. Hiç boş anları yok. İşlerinin dışında bir şey yapmıyorlar. Bir an önce işi bitirmek istiyorlar.”
     <br/>
     <br/>
     Çalışkan Çinliler
     <br/>
     <br/>
     Çinliler, Kozlu müessesesinde “çalışkanlıkları” ile biliniyor. Yüksek sesle konuşmayan, olabildiğince az gülen bu yabancı işçiler davranışlarında da son derece dikkatli. 2000 yılında maden ocağı açmaya gelenler dahil bugüne kadar bölgede çalışan hiçbir Çinli ile asayiş sorunu yaşanmamış. Telefon gibi ihtiyaçları dışında ‘Çin mahallesi’nin dışına çıkmıyorlar. Aileleri ile görüşmek için Kozlu’daki uluslararası arama yapılabilen ofisin yolunu tek başlarına değil, 2-3 arkadaşla birlikte tutuyorlar. Şehre indiklerinde de fazla oyalanmıyorlar. Türkçe’yi bilmiyorlar; ancak yolda görüp kendilerine gülümseyen herkese selam vermeyi de ihmal etmiyorlar.
     <br/>
     <br/>
     Çinlilerin bu kadar dikkatli olmalarında gelenekleri kadar hükümetin yurtdışında çalışanlara ‘Davranışlarınızda dikkatli olun’ telkini de etkili. Ankara’daki Çin büyükelçiliği gerek büyükelçi gerekse diğer yetkililer düzeyinde madeni belli periyotlarda ziyaret ederek, işçilerin nasıl çalıştığını yakından izliyor. Bir işçi gittiği ülkede sorun çıkartıyorsa hemen Çin’e geri gönderiliyor ve bir daha yurtdışına çıkmasına izin verilmiyor.
     <br/>
     <br/>
     Dil bilmeyenlere Çin işkencesi
     <br/>
     <br/>
     Üç yönetici dışında işçilerin hiçbirinin yabancı dil bilmemesi adeta ‘Çin işkencesine’ dönüşüyor. ‘Merhaba ve teşükkür ederim’ gibi Türkçe kelimelerin dışında beden dili öne çıkıyor. Evli olanlar eşlerini ve çocuklarını özlediklerini mimikleriyle anlatmaya çalışıyor. Bilindiği gibi Çin’de tek çocuğa izin var. İşçilere “İkinci çocuk istiyor musunuz?” sorusunu el işaretleriyle yöneltince, parmaklar makasa dönüşüyor. İkiz olmaları halinde izin verildiğini anlatıyorlar. Çinli gurbetçiler misafirlerine sıcak davranıyor, ülkelerinden getirdikleri ‘Dujiang’ adlı sigarayı uzatıyor ardından da yemeğe davet ediyorlar.
     <br/>
     <br/>
     Yemek ve dinlenme mekanı Kozlu müessesenin içindeki eski bir marangozhane. Mekanın bir kısmı yatakhane, bir kısmı da mutfak olarak kullanılıyor. Burası, her türlü ihtiyacın karşılandığı bir Çin mahallesi adeta... Hamama dönüştürülen bölümün yanında yemekler pişiyor, öte yanda bir işçi diğerinin saçını tıraş ediyor. Yemek için bir tabak, iki çubuk yeterli. Herkes sırayla dilediği kadar yemeği kazandan alıyor. Ancak, işçilerin tabağı tam doldurmaması dikkatlerden kaçmıyor.
     <br/>
     <br/>
     Genelde basit sebze yemeklerinin yer aldığı mönünün değişmez ürünü ekmeği andıran Çin’e özgü unlu bir mamul. Sebzelerden en çok patates tüketiliyor. Yemekleri iki aşçı yapıyor: She ve Kung-fu ustası Lee. Mutfağa kaçak olarak girdiğimizi görüp gülümsemeye başlayan bu iki usta, fotoğraf makinesini fark edince önce gözden kayboluyor ancak kaçış olmadığını anlayınca işlerinin başına dönüyorlar. Çinli işçiler yemeklerin dışında izin günlerini maden ocağına komşu olan Kozlu Deresi’nde balık tutarak geçiriyor. Kirli çamaşırlar plastik leğenlerin içinde yıkanıyor. Sigara ve televizyonları Çin malı. İşçiler akşam yemeğinin ardından CCTV 4 kanalından Çin’de olup bitenleri öğrenmeye çalışıyor.
     <br/>
     <br/>
     Yoğun çalışmalarına rağmen madencilerin maaşları Çin’dekinden çok da farklı değil. Çin’de 400 milyon kişinin günde 2 doların altında para kazandığı düşünüldüğünde bu işçilerin maaşının 100 doları aşmadığı anlaşılıyor. İçlerinde İngilizce bilen üç kişiden biri olan projenin koordinatörü Shiman Xu, kendilerini ‘basit insanlar’ olarak nitelendiriyor. İşçilerin çalışma şartlarının Çin’den farklı olmadığını belirterek, “Ne kadar para kazandıklarını söylemeyeceğim ama Çin’den farklı değil. Onlar için iş Çin’de de aynı burada da. Zaten bizim işçilerimiz.” diyor.
     <br/>
     <br/>
     10 yıldır aynı firmada çalışan 35 yaşındaki Xu, çok fazla zamanlarının olmadığını ve projeyi erkenden bitirip ülkelerine dönmeyi umduklarını söylüyor. Bu yüzden de işçilerin Zonguldak veya Kozlu’ya gitmeleri için çok fazla zamanları olmadığını belirtiyor. Çinliler, Kozlu müessesesinin yöneticilerine her hafta projenin hangi aşamasını tamamlayacaklarını bildiriyor. Haftalık çalışma tablosunun yanı sıra yıllık tabloda da maden kuyusunun hangi bölümünün ne zaman tamamlanacağı kayda geçiyor.
     <br/>
     <br/>
     Çinli işçiler 100 dolar,
     <br/>
     <br/>
     Türkler 1500 dolar alıyor
     <br/>
     <br/>
     Bugüne kadar Türkiye’de 5 Çinli işçi hayatını kaybetmiş. Bunlardan Sheng Yuan Li’nin adı Zonguldak Havzası Maden Şehitleri anıtına yazılmış. 2003 yılında açılan bu anıtta Çinli Li’nin dışında 4 bin 500 kişinin daha ismi yer alıyor. 1875 yılından 2003’e kadar resmi rakamlara göre madenlerde hayatlarını kaybeden işçiler için dikilen anıttaki isimlerin dışında kaçak madenlerde çalışanlarla birlikte ölenlerin sayısının 10 bin olduğu tahmin ediliyor. TTK, 1992’deki grizu patlamasının ardından madenlerdeki güvenliğe daha fazla dikkat ettiğinden kaza ve ölüm sayısı azalıyor. Bunun yanında maden işçilerinin aldıkları maaşlar da son derece yüksek.
     <br/>
     <br/>
     TTK bünyesindeki bir işçinin ortalama yıllık maliyeti 30 bin YTL’nin üstünde. Çinli işçilerin yılda bin dolar civarında para kazandığı düşünüldüğünde bu rakam bir hayli yüksek. İşçi maliyetleri yüksek olunca TTK’nın da kârı düşüyor, hatta bugün zarar ediyor. Türkiye’nin en yüksek kalitedeki kömürü olan koklaşabilir taşkömürü Kozlu müessesesinde çıkıyor. 7600 kalorilik bu kömürün satış fiyatı dünyada 300 dolar civarında iken Türkiye’de sadece 100-150 dolar. Maliyeti ise 200 doların üstünde. Devlet desteği ile çıkarılmaya devam edilen kömürden dolayı bu müesseseler zarar ediyor. 20 yıl önce 50 binden fazla işçinin istihdam edildiği Zonguldak’taki beş müessesede işçi sayısı bugün 12 binlere gerilemiş. Ayrılan işçilerin sayısı kadar yeni işçi alınmadığından müesseselerdeki çalışmaların bir kısmı durma noktasına gelmiş.
     <br/>
     <br/>
     Enerji ve Tabii Kaynaklar Bakanlığı, yeni işçi alımı yerine bu kuyuların özel şirketlere devredilmesini planlıyor. Şimdiden Amasra’daki bir kuyu Hattat ailesine verilmiş durumda. Ereğli’deki bir işçinin primlerle birlikte yıllık 3 bin YTL’nin üzerinde maaş aldığı kulaktan kulağa konuşulurken Kozlu müessesesindeki işçilerin geçmişte aynı maaşları aldığını ancak son on yıl içinde bu maaşların 2 bin YTL’ye gerilediğini öğreniyoruz. “Bu paraya işçi çalışır ancak ocak çalışmaz.” diyen maden ocağının yöneticilerinin yanı sıra işçilerin ayrıcalığı da sürüyor.
     <br/>
    </br>
   </br>
  </font>
  <br/>
  <!---- YAZI SONU ----------->
 </p>
</div>


## Yorumlar

### Nurettin K. Albay, 30-Eylül-2005
> Misafirperverliğimizi gösterelim: 
> Bu haber çok güzel ve bilgilendirici.  Düşük ücrete rağmen canla başla çalışan bu insanların elverişsiz şartlarda konuk edilmesi beni çok üzdü. Sokaklarda tedirgin dolaşıyor, çamaşırlarını elde yıkıyor, aileleriyle zar zor iletişim kurabiliyorlar. Bu insanlara Müslümanların misafirperverliğini göstermemiz gerekmiyor mu?

Kaynak: [www.aksiyon.com.tr](http://www.aksiyon.com.tr:80/detay.php?id=22041&yorum_id=5919), [web.archive.org (arşiv bağlantısı)](http://web.archive.org/web/20051227121229/http://www.aksiyon.com.tr:80/detay.php?id=22041&yorum_id=5919)
