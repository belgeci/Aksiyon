# Sivriada’ya sivri proje

*İbrahim Doğan 2005.01.17*

<div>
 <p>
  <font>
   Kadir Topbaş'ın Sivriada'ya semazen anıtı projesi yeni bir boyuta taşındı. Civardaki adalardan daha fazla tarihi kalıntıya sahip Sivriada, Bizans döneminde sürgün ve inziva yeriydi. Bu haliyle Mevleviliğin toplumu kucaklama fikrine ters düşen ada, aynı zamanda SİT alanı.
   <br/>
   <br/>
   ABD'nin 'özgürlükler ülkesi' olarak tanınmasında Özgürlük Anıtı'nın oynadığı rol yadsınamaz. İstanbul Büyükşehir Belediye Başkanı Kadir Topbaş da İstanbul'un 'hoşgörü kenti' olarak anılması için Sivriada'ya bir semazen anıtı dikeceğini açıkladı. Ancak anıtın dikilmesi halinde hem Sivriada'daki tarihi kalıntılar yok olacak hem de Konya'nın simgesi Mevlana İstanbul'a taşınacak.
   <br>
    <br>
     Sivriada'ya (Okseia) Bizans İmparatorluğu döneminde din adamları ve imparatorlar sürgüne gönderilirdi. İmparator Nikephoros tarafından adaya ilk sürgün edilen de ilk çağ kitaplarını çoğaltan ünlü Hıristiyan din adamı Theodoros Stoudites'in amcası Platon oldu. Piramide benzeyen Sivriada'da yüzey araştırmaları yapan Prof. Dr. Erendiz Özbayoğlu, Roma dönemine ait izlere ulaştı. Gerek inziva yeri gerekse hapishane işlevi gören adada Gebon, Basileios Skleros, VII. Mikhail Dukas'ın yakınındaki görevlilerden Nikephoritzes, Patrik Ooannes, Patrik II. Mikhail gibi kimi isimler sürgüne gitti, kimileri de inzivaya çekilip kendini ibadete verdi. Bu isimlerden bir kısmının mezarları hâlâ adada bulunuyor.
     <br>
      <br>
       Sivriada'da dini törenlerin yerine getirildiği bir kilise, din şehitlerine adanmış bir şapel, doğu kıyısında bir manastıra ait kesintisiz duvar yapısı ve ortada kesilmiş bir sarnıç, dokuzuncu yüzyılın mimarisini günümüze taşıyor. 90 metre yüksekliğe sahip Sivriada, Prof. Özbayoğlu'nun tespitine göre civardaki adaların en çok tarihi kalıntı barındıranı konumunda. Özbayoğlu, adaya 110 metre yüksekliğinde bir heykelin dikilmesi durumunda 'bunun tüm tarihi kalıntıların yok edilmesi' anlamına geleceğini belirtiyor. "Sivriada'daki sivriliği kesmeden öyle büyük bir heykeli oraya oturtmak mümkün değil. Önce sivrilik kesilecek sonra heykel oraya yerleştirilecek. Oradaki 1200 yıllık tarihi doku tamamen yok olacak." diyor.
       <br>
        <br>
         Kadir Topbaş, Mevlevilikle ilgili bir sembolün İstanbul'a büyük getirileri olacağını savunuyor. Mevlana fikirleri gereği herkesi çağıran bir düşünce yapısına sahip. Ancak Özbayoğlu, yüzyıllardır sürgün ve inziva yeri olan Sivriada'nın Mevlânâ’yı “konuk etmeye” uygun olmadığına işaret ediyor: "İstanbul'un zaten sembolleri var. Silueti başlı başına İstanbul'un simgelerinden biri. İstanbul ile semazen anıtını ben özdeşleştiremiyorum, bunun İstanbul'a nasıl bir yarar getireceğini anlamıyorum."
         <br/>
         <br/>
         Hayırsızada olarak da bilinen Sivriada'ya 1911 yılında İstanbul sokaklarında dolaşan başıboş köpekler bırakılıyordu. Balıkçıların uğrak yeri olan Sivriada, şu an boş durumda. İstanbul'a uzak olması ve sefer olmaması Sivriada'daki tahribatın hızını yavaşlatmış. İstanbul'a gelen Rönesans bilgini Pierre Gilles, 1511'deki ziyaretinde çok sayıda defne ağacı ve çiçek bulunduğunu, gezdiği yerler arasında Hıristiyanlar için kutsal olan istiridyenin en güzelini Sivriada'da yediğini aktarıyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1159 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=19409), [web.archive.org (arşiv bağlantısı)](http://web.archive.org/web/20051022195701/http://aksiyon.com.tr:80/yazdir.php?id=19409)
