# Libya Dubai olacak

*İbrahim Doğan 2005.08.22*

<div>
 <p>
  <font>
   Libya, Türk yatırımcıları ülkeye çekmek için ‘imtiyazlar’ tanıdı. İhalelerde öncelik sağlanacak, proje bedelinin yüzde 70’i Libya hükümeti tarafından kredilendirilecek. Türk firmalarına 7 milyar dolar ayıran Libya’nın hedefi Afrika’nın Dubai’si olmak.
   <br/>
   <br/>
   Libya bir dönem Türk inşaat firmalarının akın ettiği bir ülkeydi. Binlerce işçi ‘gurbete’ çıkarak bu ülkeye gitti. İkili ilişkiler Türk ekonomisine 18 milyar dolar girdi sağladı. Ancak, 1992 yılında Birleşmiş Milletler tarafından uygulanan ambargo, Libya ekonomisini sarstı. Yatırımlar durdu, daha önce başlananlar ise yarım bırakıldı, ülkenin altyapısı büyük ölçüde tahrip oldu. Bu Türk-Libya ilişkilerinin de gerilemesine yol açtı. İnşaat firmaları aldığı işleri tamamlamadan geri dönerken kimisi yaptığı işin karşılığını alamadı. Ambargonun 1999’da kaldırılmasının ardından ülke yeniden hareketlendi. Türkiye ile ilişkilerini geliştirmek isteyen Libya Başbakan Yardımcısı Matoug Muhammed, ülkedeki iş imkânlarını tanıtmak amacıyla Türk-Libya Dostluk Derneği’ni ülkesine davet etti. Ağustos ayının başında akademisyen ve iş adamlarından oluşan bir grup bu ülkeye gitti. Resmi törenle karşılanan Türk-Libya Dostluk Derneği; İmar ve İskân Bakanı, İş Gücü ve İstihdam Bakanı, Yüksek Öğretim Bakanı, Spor ve Gençlik Bakanı, Kültür Bakanı, Dışişleri Bakanı ve Trablus Belediye Başkanları’nın da aralarında bulunduğu üst düzey yetkili tarafından kabul edildi.
   <br>
    <br>
     Bu görüşmeler sonucu Libya hükümeti sadece Türk firmaları için ‘imtiyazlar’ tanıyacağını vaat etti. Buna göre Libya’da çalışmak isteyen Türk firmalarına öncelik ve kolaylıklar sağlanacak. Sunacağı projenin onay alması durumunda Libya hükümeti maliyetin yüzde 70’ini firmaya kredi olarak verecek. Türk-Libya Dostluk Derneği Başkanı Prof. Emin Özbaş, görüşmeler esnasında ilişkilerin hem eski seviyeye getirilmesi için hem de iki ülke arasındaki tarihi geçmişten dolayı bu imtiyazların tanındığını belirterek, “Türkiye-Libya arasında 500 yıllık geçmiş var. Osmanlı Libya’ya defalarca yardımlar yapmıştır. Onlar da Osmanlı’nın torunlarına vefalarını göstermek istiyor.” diyor.
     <br>
      <br>
       5 milyona yakın nüfusu ile Libya’da ulaşım, telekomünikasyon, altyapı ve konut projeleri yatırımcıları bekliyor. 50 bin konutluk devasa kentler inşa edilecek, yüz kilometrelik metro inşaatı yapılacak. Libya’yı Afrika’nın en cazip ülkesi haline getirmek isteyen Devlet Başkanı Muammer Kaddafi, bu yılın ağustos ayından geçerli olmak üzere gümrükleri sıfıra indirerek tüm ülkeyi serbest bölge haline getirdi. Türk-Libya Dostluk Derneği yetkilileri ile yaptıkları görüşmelerde bakanlar, Türk firmalarına müteahhitlik hizmetleri, petrol ürünleri, gıda, inşaat malzemeleri, tekstil, turizm, makine, sağlık, tarım ve deniz ürünlerinde 7 milyar dolarlık bir pay ayırdıklarını aktardı. Başbakan Recep Tayyip Erdoğan, Afrika gezisi sırasında Libya’ya uğramazken İngiltere Başbakanı, Fransa Cumhurbaşkanı, Alman Başbakanı ve İtalyan Başbakanı yatırımlardan daha fazla pay almak için bu ülkeyi ziyaret etmişti. Prof. Emin Özbaş, yakın gelecekte Libya için “Afrika’nın Dubai’si olacak.” diyor. Şu ana kadar 40 tane Türk firması Libya’dan altyapı ve müteahhitlik konusunda ihale aldı.
       <br>
        <br>
         Başbakan Erdoğan’ın 2005 yılını “Afrika’ya Açılım Yılı” ilan etmesini olumlu değerlendiren Özbaş, Libya’ya da gereken ilginin gösterilmesi gerektiğini söylüyor. “İyi niyetli, ciddi ve güçlü Türk firmaları zaman kaybetmeden Libya’ya yönelmeli. İşsizlik sorunu böylece çözülebilir, yüz binlerce kişi oraya gidebilir.” diyen Özbaş, ilişkilerin sıcak bir şekilde sürdürülebilmesi için eğitim ve kültür alanında işbirliğine gidilmesini tavsiye ediyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1056 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=22393), [web.archive.org (arşiv bağlantısı)](http://web.archive.org/web/20051218160710/http://aksiyon.com.tr:80/yazdir.php?id=22393)
