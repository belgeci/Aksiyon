# 100 dolar için bile kamyoncu kaçırıyorlar

*İbrahim Doğan 2004.09.27*

<div>
 <p>
  <font>
   CİZRE - Haziran ayından beri Irak’ta kaçırılarak öldürülen Türk şoför sayısı 18’i bulurken; hükümetin tek yaptığı, Suriye güzergahının kullanılmasını önermek. Son iki aydır, Irak’a mal götüren Türk kamyon şoförleri ıssız çöllerin ortasında aniden kaçırılıyor.
   <br>
    Bir süre sonra elleri bağlı kamyoncuların görüntüleri Arap kanalları ile dünyaya ulaşıyor. Ellerinde silahları, yüzlerinde maskeleri ve duvardaki İslami bir örgütten olduklarını gösteren bayrakları ile bu insanlar, rehineden şunları okumasını istiyorlar: “Sakın Irak’a gelmeyin, burada bizi istemiyorlar. Amerikan askerlerine yardım etmeyi hemen kesin.” Kamyon şoförünün çalıştığı firma Irak’taki tüm çalışmalarını durdurduğunu açıklarsa, rehine de serbest kalıyor.
    <br/>
    <br/>
    Ancak, rehinelerin serbest kalmasında firmaların Irak’ta yürüttüğü işleri durdurması kadar ‘Ali Baba’lara ödenen fidyeler de büyük önem taşıyor. Kamyon şoförlerini kaçıran kişiler, şirketlerden 10 bin ila 100 bin dolar arasında fidye istiyor. Irak’a mal götüren kamyoncuların sıkıntısı Habur Sınır Kapısı’nda başlıyor.
    <br>
     <br>
      Zaman zaman 10 kilometrelik kamyon kuyruğunu geçerek Irak’a ulaşmak iki-üç günü bulabiliyor. Yakıcı güneşin altında sıranın kendilerine geleceği anı bekleyen kamyoncuların en büyük korkusu Irak’taki kaçırma eylemleri. İlk kaçırılan ve kafasına bir kurşun sıkılarak öldürülen kamyon şoförü Murat Yüce idi. Ölüm anının Arap televizyonlarına verilmesinin ardından Yüce’nin şirketi Irak’taki faaliyetlerini durdurduğunu açıkladı. 2 Ağustos’ta bu görüntülerin Türkiye’ye ulaşması Irak’ta yeni rehine olaylarının yaşanabileceğini gösterdi. Kamyoncuların tedirginliği haklı çıktı; Yüce’nin öldürüldüğü günden bugüne 60’ın üzeninde kamyon şoförü kaçırılırken, bunların 18’i öldürüldü, 20’den fazlası ise serbest bırakıldı. Halen Irak’ta 15-20 civarında esir tutulan Türk kamyon şoförü ve işçi bulunuyor. Bütün bu olaylar kamyon şoförlerinin korkuya kapılmasına yol açtı ancak evlerinin geçimlerini sağlamak zorunda olan kamyoncular Irak’a canları pahasına da olsa gidiyor.
      <br>
       <br>
        Irak halkına LPG götürdüğünü söyleyen kamyon şoförü Haluk Tarhan, Türk sınırlarını geçip Musul’a yaklaştığımda dizlerim titremeye başlıyor” diyor. Haluk Tarhan da birçok Türk kamyon şoförü gibi, saldırı olmaması için kamyonunu kamufle etmiş. Kamyonunun arkasında bulunan LPG tankının üzerine büyük harflerle Arapça olarak, “Vallah billah biz de Iraklıyız, Allahu ekber” gibi yazılar yazmış. Birçok kamyon şoförü yanına Kuran alırken, arabalarının önündeki Arapça yazılı posterler de korunmak için geliştirilen çözümlerden. Buna rağmen, saldırılarda azalma yerine artış yaşanıyor.
        <br>
         <br/>
         10 yıldır Irak’a mal taşıyan kamyon şoförü Veysi Öngörür, olaylardan sonra bu ülkeye gitmekten vazgeçen birçok kamyon şoförünün olduğunu aktarıyor. Türklerin yerlerini şimdiden almaya başlayan Irak plakalı kamyonların yoğunluğu da dikkat çekiyor. Bunun nedeni Iraklı kamyon şoförlerine saldırılmıyor olması. Yedi aydır Türkiye’den çimento taşıyan Iraklı kamyon şoförü Ramazan Musa da bunlardan biri. Ancak, Musa ne rehine haberlerini biliyor ne de kaçırılma gibi bir korkusu var. Kaçırılan ve öldürülen birçok meslektaşına rağmen her gün beş bin kamyoncu sınır kapısı Habur’dan giriş çıkış yapıyor. Kilometrelerce uzunluktaki kuyruğu geçerek Irak’taki Amerikan askerlerine ve Irak halkına malzeme taşıyorlar. Çimento, tuğla, çamaşır makinesi, fuel-oil, JP-8 (uçak yakıtı), elbise, su… Bu işten ellerine geçen para ise ayda 1 milyar lira. Onları sınırın öte yakasındaki ateşe yönlendiren şey bu yakada iş bulamamaları.
         <br/>
         <br/>
         28 yaşında olan ve 4 yıldır Irak’a mal götüren Hasan Çaka, daha önceden iç dekorasyon işiyle uğraşıyordu. Ancak mesleğini icra edemeyeceğini anlayınca direksiyonun başına geçerek, Irak’ın tozlu yollarında para kazanmaya başladı. Savaştan önce kaçırma olayının olmadığını söyleyen Çaka, yol kesen Ali Babalar için, “Bu adamlar Saddam düştükten sonra aç kaldı ve yolları keserek bizi kaçırmaya başladı” diye konuşuyor. Ali Babalar, Türk şoförleri daha çok ıssız çöllerde yakalıyor. Tek başına giden bir kamyona saldırıp önünü kesiyor, eğer kamyon durmazsa silahla tekerlekleri patlatıp durduruyorlar. Kaçırılanlar sadece seyir halindeki araçlar değil, aynı zamanda arabası bozulan veya bir yerde konaklayanlar da silahlı kişilerce kaçırılıyor.
         <br/>
         <br/>
         Mehmet Değer de yaklaşık iki ay önce silahlı ve maskeli adamlar tarafından kaçırıldı. Gözleri bağlanarak bir depoya götürülen Değer, kendisine iyi davranıldığını ancak bir daha asla Irak’a gitmeyeceğini ifade ediyor. Türk kamyon şoförleri daha çok Zaho-Musul-Kerkük-Ramada-Felluce-Bağdat güzergahında yük taşıyor ve bu hatta kaçırılıyor. Şoförler kaçırıldıktan sonra boşu 50, dolusu 80 milyar lirayı bulan kamyonları yakılıyor. Artık birçok Türk kamyoncu bu tehlikeyi göze alamayarak yüklerini Habur’a 5-6 km mesafede olan Irak’ın Zaho sınırına götürüyor. Burada ise gelen malları Iraklı kamyoncular devralıyor. Türk kamyon şoförlerinin daha ileri gidememesinden dolayı Zaho’ya gelen malların koyulması için büyük bir depo inşa ediliyor.
         <br/>
         <br/>
         Iraklı kamyoncular, Zaho’dan aldığı malı Irak’taki bir noktaya yaklaşık bin dolara götürüyor. Kimi kamyoncular tehlikeye aldırış etmeden Irak’a giderken kimileri de güvenlikleri sağlanmadan gitmeyi reddediyor. Irak’ın güvensiz olmasından dolayı 700 Türk kamyon şoförü Zaho Sınır Kapısı’da bekliyor. Zaho’dan ayrılmayı reddedenlerden Mustafa Kaba, ne zaman can ve mal güvenliği sağlanırsa o zaman Irak’a geçeceklerini belirtiyor. Gerekirse bir ay bile sınırda kalabileceklerini kaydediyor. Irak’a giden kamyoncular mal götürürken dönüşte depolarını 20 dolara istedikleri yerden mazot ile de dolduruyorlardı. Ancak işgalin ardından ABD’nin isteği doğrultusunda bu değişti. 800 litre mazot alan TIR’ların artık 600 litre, 600 litre alan kamyonların da 400 litre almalarına izin veriliyor. 20 dolarlık depo fiyatı da peşmergelerin elindeki benzinliklerde 100 dolara çıktı.
         <br/>
         <br/>
         Ayrıca Zaho’dan Irak’a giren kamyoncular mazotu sadece belli noktalardan alabiliyor. Eğer mazotu başka bir yerden alırsa 400 dolar ceza kesiliyor. Birçok kamyon şoförü sınırlama getirilen benzin noktalarında kuyruğa girdiği için 15 gün kadar sıra bekleyebiliyor. Amerikalılar Türk kamyon şoförlerini belli noktalara yönlendirirken, Kuzey Irak’taki diğer Kürtler mazot satışlarının düşmüş olmasından dolayı memnun değil. Kamyon şoförlerine göre kaçırma olaylarının artmasının nedenlerinden birisi bu: Mazot satışları düşen Kürtler, kendilerinden alış-veriş yapmayan Türkleri kaçırıyor, üzerindekileri çalıyor, kimi zaman da fidye istiyor.
         <br/>
         <br/>
         Kamyon şoförü Hasan Çaka, kaçırma eylemlerini yapanların önceleri Amerikan düşmanı olduğunu, daha sonra ise bu kişilerin yol keserek hırsızlık yapan çeteciler haline geldiğini söylüyor. Musul yolu üzerinde boş tankerlerin üzerinde, “Türkler buradan ileri gidemezler, giderlerse kellelerini uçururuz” duyuruları yazılmış. Bir diğer noktada ise “Bu noktadan sonra gelen malı Türkler taşıyamaz, eğer taşırlarsa kendilerini ölü bulurlar” yazısı dikkat çekiyor. Zaho’ya kadar yüklerini götüren Türk kamyon şoförleri burada taşıdıklarını Iraklı kamyonculara teslim ediyor.
         <br/>
         <br/>
         Musul yolunda kaçırma eylemlerinin artmasından sonra dinlenme tesislerinin sahipleri 4-5 silahlı adam tutarak, tesislerine gelenlerin can güvenliğini sağlıyor. Dinlenme tesisinin kapısında, “Bu tesise gelenlerin 24 saat can güvenliği bizden sorumludur” ilanı göze çarpıyor. Güvenliğin yerini güvensizliğin aldığı, düzensizliğin ise arttığı Irak’ta kaçırılan kamyon şoförlerinden bir kısmı kurtarıldı. Irak içinde dolaşan Amerikan güçlerine saldıran direnişçiler, Amerikalıların yönetimi devretmesi ve askeri gücünü geri plana çekmesi ile hedeflerini değiştirdi. Yeni hedefler Amerika’ya yardım edenler olarak belirlendi. Türklerin yanı sıra yabancı firmalarda çalışan birçok işçi kaçırıldı. Ancak bir süre sonra bu eylemler rehine ticaretine dönüştü. Birçok Türk kamyon şoförü fidye karşılığında serbest bırakıldı.
         <br/>
         <br/>
         Abdullah Baber adlı şoför, kaçırıldıktan sonra şirketinin 9 bin 250 dolar vermesi ile serbest kaldı. Cizreli Mehmet Dayar ise rehin alındıktan sonra ailesinin 80 milyar vermesi karşılığında serbest bırakıldı. Geçtiğimiz hafta hürriyetine kavuşan Mersinli Tahsin Top için ise önce 40 bin dolar istendi, sonra bu rakam 10 bine indi. Uluslararası Nakliyeciler Derneği Habur Bölge Temsilcisi Şerafettin Kuray, sadece Amerikalılara yardım için değil, para için de kaçırmalar olduğuna işaret ediyor. Irak’a, Ürdün, Suriye, İran gibi ülkelerden birçok firmanın gittiğinin, fakat sadece Türklere saldırı olduğunun altını çiziyor. “Türk kamyoncuların bir kısmı fidye için kaçırılıyor. Ayrıca Türk firmalarını engellenmeye çalışıyorlar. Zaho’dan sonra Türk nakliyecisinden büyük paralar dönüyor. Zaho’dan Bağdat’a bir Iraklı kamyoncu 800-1000 dolar arasında para alıyor.”
         <br/>
         <br/>
         Cizre Ticaret ve Sanayi Odası Başkanı (CTSOB) Adnan Elçi de Irak’taki bu kaos ortamından yararlanmak isteyenlerin olduğuna vurgu yapıyor. “500-600 milyon dolarlık iş yapan firmalarımız işçileri kaçırıldığı için oradaki işten vazgeçti. Bizim firmalarımız kuzey dışındaki bölgelere gitmesin. Ayrıca şoförlere güvenlik bölgeleri oluşturulmalı. Giden kamyonlar güvenlik şemsiyesi altında dağıtım noktalarından çıkmalı.” Irak’ta kaçırılanlar sadece Türkler değil. Son günlerde örgütlerin yerini fidye çeteleri alıyor. Rehineleri 10 bin ila 100 bin dolar arasında rakamlara serbest bırakıyorlar.
         <br/>
         <br/>
         Varlıklı Iraklı ailelerin çocukları da kaçırılıp fidye talep ediliyor. 10 yaşındaki Bassam gibi. Bir ay boyunca ulaşılamayan Bassam için önce 150 bin dolar istendi, ancak baba bu parayı bulamayacağını söyleyince fidye 5 bin dolara düştü. Bassam’ı babası bu rakamı ödeyerek kurtardı. Araba tamircisi Leon Katçader’in 14 yaşındaki oğlunu kaçıran fidyeciler önce 100 bin dolar istedi, sonra 15 bin dolara anlaşarak Leon’un oğlunu serbest bıraktı. Bir ABD’li ile bir İngiliz ise fidyeciler tarafından açık artırmaya çıkartıldı. Ne Türkler ne de diğer kaçırılan insanlar Irak’ta düzen olmadığı için haklarını biliyor.
         <br/>
         <br/>
         Bağdat polis şefi, bu çetelerin profesyonel olduğu ve kaçıracakları kişileri bildikleri açıklamasını yapıyor. Son olarak 10 işçisi kaçırıldığı için Irak’ta aldığı 160 milyon dolarlık yol ihalesinden çekilen Veziroğlu’nun işçilerini rakip firmanın direnişçiler aracılığı ile kaçırmış olabileceği iddiası gündeme geldi. Ayrıca kamyon şoförleri Irak’ta öldürülen kamyoncuların sayısının çok fazla olduğunu ve cenazeleri geri getirmek için 6 bin 500 dolar ödemek gerektiğini belirtiyor. Irak’ta kamuoyuna yansıyandan çok daha fazla kamyoncunun öldüğünü söyleyen kamyoncular birçok cenazenin TIR’ların kasasında gizlice getirildiğini öne sürüyor.
         <br/>
         <br/>
         Kızılay da gidemiyor
         <br/>
         <br/>
         Irak’a girme konusunda tereddütleri olanlar sadece kamyoncular değil. Kızılay ekibi de geçtiğimiz günlerde birinci konvoyuna yapılan saldırının ardından Irak’a giremiyor. Habur Sınır Kapısı’nda 8 TIR’dan oluşan 155 tonu bulan yardım malzemesi pazartesi gününden bu yana bekliyor. Telafer’e gidecek TIR’larda makarna, çikolata, bisküvi, un gibi temel ihtiyaç maddeleri yer alıyor. Gaziantep’ten Devlet Bakanı Kürşat Tüzmen’in de katılımı ile yola çıkan Kızılay ekibinde yer alan kamyon şoförü İbrahim Kurt, kendileri ile Türk timinin geleceğini ancak sınıra geldiklerinde sadece bir Kızılay yetkilisinin kaldığını belirtiyor. Kendilerini Amerikan askerlerinin karşılayacağını ifade eden TIR şoförleri, Amerikan askerlerine güvenmediklerini, söz verilen Türk timi gelmediği sürece gitmeyeceklerini söyledi. TIR şoförlerinden Fatih Çolak, “Bir tarafı yapmaya giderken bir tarafı yıkmayalım” diyerek can güvenliklerinin olmadığına işaret ediyor.
         <br/>
         <br/>
         IRAK’TA ÖLDÜRÜLEN TÜRK ŞOFÖRLER
         <br/>
         <br/>
         Uluslararası Nakliyeciler Derneği (UND) verilerine göre, bugüne kadar Irak’ta öldürülen şoförler şunlar: Murat Yüce, Osman Alişan, Ferit Nural, Birdal Sancar, Abdülcelil Bayık, Durmuş Kumdereli, Zeynel Abidin Uğurel, Mecit Yiğitbaş, Yahya Dönmezbaş, Ramazan Erkul, Yahya Kadir, Macid Muhammed, Akar Beşir, Hüseyin Bayındır, Ali Bayındırlı, Ömer Kılınç, Cuma Duymaz, Mehmet Atadan.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2321 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=16184), [web.archive.org (arşiv bağlantısı)](http://web.archive.org/web/20050906125406/http://aksiyon.com.tr:80/yazdir.php?id=16184)
