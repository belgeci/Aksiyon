# “Başınız sağ olsun, ben Sultan Reşad’ın torunuyum”

*İbrahim Doğan 2009.10.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Osman Ertuğrul’un cenaze namazında eşi taziyeleri kabul ediyordu. Bir hanım yaklaştı: “Başınız sağ olsun. Ben Sultan Reşad’ın torunu Emel Nuricihan.”
  </font>
 </div>
 <div id="newsText">
  <font class="detail-text">
   <span>
    Sultan Reşad’ın torunu Lütfiye Sultan öldüğünde (1997)  tabutunu taşıyacak cemaat bulmak mümkün olmamıştı. 1998’de vefat eden Sultan Vahideddin ve Halife Abdülmecid’in torunu Hanzade Sultan da benzer bir tabloda ebediyete uğurlandı. 1924’teki sürgün ile başlayan dramatik hikâyelerin sonu bir türlü gelmedi. Hanedandan kiminin cenazesi Türkiye’ye sokulmadı, kimi sessiz sedasız defnedildi, kiminin ise mezar yeri kayıplara karıştı. Sürgünden sonra vefat eden Sultan Abdülhamid’in kızı Ayşe Sultan’ınki (1887-1960) hariç, hiçbir hanedan mensubunun cenaze merasimi 23 Eylül’de vefat eden Osman Ertuğrul Efendi’ninki kadar -belki de konjonktür gereği- teveccüh görmedi.
   </span>
   <span>
    Osman Ertuğrul Efendi, vakarı ve ciddiyetiyle son yıllarda kamuoyunun gündemine geliyordu. Çok sık konuşmuyor, konuştuğunda da ailenin ciddiyetini hissettiriyordu. İlber Ortaylı gibi birçok tarihçi, bu özelliğini vurguluyor. Kamuoyunun karşısına çıktığında hiç kimseyi, hiçbir grubu hedef almıyordu. Dedesi Abdülhamid gibi herkesle ilişkilerini iyi götürme arzusu içindeydi. Aklıselim açıklamalar yapması, cumhuriyete karşı tavır almaması, siyaset okumasına karşın siyasete hiç girmemesi, birçok kesim tarafından kabul görmesini sağladı.
   </span>
   <span>
    Osman Ertuğrul Efendi, sadeliği seven, gündemde olmaktan pek hazzetmeyen bir yapıya sahipti. Ancak cenazesi bu sadeliğinin aksine binlerce vatandaşın teveccühüne mazhar oldu. Ankara’dan üst düzey bir bürokrat, bütün sıfatlarını bir kenara bırakıp sadece cenaze için İstanbul’un yolunu tutarken, farklı kesimlerden birçok isim de onunla birlikte aynı safta yer aldı. Tarihteki en uzun hanedanlık olan Osmanlılar’dan bir üyenin böyle bir merasimle uğurlanması, aslında ilk olduğu için birçok tartışmayı beraberinde getirdi. Hanedanın da sıradan aileler gibi olduğunu ileri süren, teveccüh gösterilmesinin doğru olmadığını savunan kalemler çıktı.
   </span>
   <span>
    Ancak bu büyük teveccühe rağmen 155 kişi olarak yurt dışına çıkan Osmanlı ailesi mensuplarının bir kısmı birbirini hâlâ tanımıyordu. Sultanahmet Camii’nde cenaze namazı kılınmadan önce Osman Ertuğrul Efendi’nin eşi Zeynep Hanım, taziyeleri kabul ediyordu. Bir hanım yaklaşarak, “Başınız sağ olsun. Ben Sultan Reşad’ın torunu Emel Nuricihan.” dedi. Emel Hanım, kendisi gibi padişah torunu olan Osman Ertuğrul Efendi ve eşi Zeynep Hanım ile uzun süredir tanışmak istediğini ekledi. Fakat ölüm, buluşmanın gerçekleşmesini engelledi. Bu dramatik hikâye bile Osmanlı hanedanlığına mensup üyelerin vatanlarından uzak kaldıkları sürede ne türlü sıkıntılarla karşılaştıklarını, birbirlerine bile yabancı kaldıklarını gösteriyordu. Kimi aile mensuplarının cenaze merasimi öncesinde, kendini ifade ederken zaman zaman Fransızca ve İngilizce’ye müracaat etmesi de sürgünün nelere malolduğunu göstermeye yetiyordu.
   </span>
   <span>
    Sultanahmet Camii’ndeki cenaze namazında saf tutanlar arasında her kesimden insan bulunuyordu. “Padişahım çok yaşa” sloganları atılmasını bekleyenlerin aksine merasim sakin geçti. Hanedan mensuplarından birçok isim cenazede yer almadı. II. Abdülhamid’in torununun çocuğu olan Harun Efendi ve çocukları dışında 24 kişilik şehzadeler arasından katılım düşüktü. Yeni hanedan reisi Osman Bayezid Efendi, Cengiz Efendi, Osman Selahaddin Efendi gibi ailenin ileri gelenleri yoktu. Hanedan ailesinin yaşça en büyüğü Fatma Neslişah Sultan (88) ve II. Abdülhamid’in hayattaki son torunu Safvet Neslişah da öyle. Bülent Osman ve Osman Mayatepek gibi hanedanın kız yoluyla torunlarının yer alması dikkat çekti.
   </span>
   <span>
    97 yaşında hayata veda eden Osman Ertuğrul Efendi, geride kalan 700 yıllık süreç dikkate alındığında, hanedanın en uzun yaşayan üyesi unvanını aldı. 70 seneden fazla vatanından uzakta, sürgünde yaşadı. Başbakan Recep Tayyip Erdoğan’ın ABD’de ziyaret etmesi sonucu 2004’te Türk vatandaşlığı aldıktan sonra “Çok makbule geçti.” ifadesini kullandı. Birçok hanedan mensubunun aksine yurt dışında başarılı bir iş hayatı kurarak rahat bir ömür sürdü. Sıkıntı çeken hanedan mensuplarına  yardımlar yaptı.
   </span>
   <span>
    26 Eylül günü Sultanahmet’te Camii’nde öğlen kılınan cenaze namazının ardından bir konuşma yapan Başimamı Emrullah Hatipoğlu, birçok kişinin hissiyatına tercüman oldu: “Dünyada bulunuş gayemiz Allah’ın rızasına nail olabilmektir. O’nun razı olduğu şekilde yine O’na dönmek, en büyük mutluluktur. Osmanoğlu’nun mensup olduğu hanedana, tarih ve insanlık gerekli şehadeti yapıyor ve yapacaktır. Şu içinde bulunduğumuz cami gibi eserleri bize bırakanlara o eserler şahitlik ediyor. Çünkü onlar toprakların büyüklükleriyle değil, o topraklar üzerindeki hak, adalet ve insanlık değerlerinin zirve seviyesine çıkarıldıklarına şahitlik edeceklerdir.”
   </span>
   <span>
    Türbe kimleri ağırlamıyor ki…
   </span>
   <span>
    Ertuğrul Osman Efendi’nin defnedildiği Sultan II. Mahmud türbesini oğlu Sultan Abdülmecid inşa ettirir. 1839’da yapımına başlanan türbe 1840’ta tamamlanır. Çoğu kaynak, Ohannes ve Boğos Dadyan kardeşleri ‘binanın mimarı’ diye zikreder. Ancak inşaatı yürüten Ebniye-i Hassa Müdürü Abdülhalim Efendi’dir. Yine de ampir (I. Napolyon Fransa’sında gelişen, eski Roma ve Mısır sanatından esinlenen neoklasik akım) üslup Dadyan kardeşlerin anlayışının ürünüdür. Türbe yerini, o zamanlar arazide bir köşkü bulunan Sultan Mahmud’un kız kardeşi Esma Sultan tahsis eder.
   </span>
   <span>
    Bina, beyaz mermerin adeta şekle bürünmüş halidir. Çift kapılı ve basamaklarla çıkılan türbe sekiz köşeli. Kubbesi, kabartma çelenk ve çiçeklerle süslü. Türbe içi hatlarda Mustafa Rakım’ın talebesi Hattat Mehmet Haşim ve Yesârîzâde Mustafa İzzet’in imzası var. Türbe kitabeleri ve sebil üzerindeki yazılar, Ziver Paşa’nın elinden çıkma. Kubbeye asılı kristal avize Birleşik Krallık Kraliçesi I. Victoria tarafından gönderilmiş. Kapının iki yanındaki altın yaldızlı duvar saatleri de Fransa İmparatoru III. Napolyon’un hediyesi. Yandaki avlu 1861’de hazireye dönüştürülmüş.
   </span>
   <span>
    Türbede 18 hanedan üyesinin sandukası var. Bunlar arasında, Sultan II. Mahmud’un (1839), kız kardeşi Esma Sultan (1848), eşi ve Sultan Abdülmecid’in annesi Bezmiâlem Valide Sultan (1853), oğlu Sultan Abdülaziz (1876), torunu II. Abdülhamid (1918), yine torunu Sultan Abdülaziz’in oğlu veliaht Yusuf İzzeddin Efendi yer alıyor.
   </span>
   <span>
    Haziredeyse birçok devlet adamı ve ilim insanı metfun. Mutasavvıf Şeyh Bedreddin ki, kemikleri sonradan getirilir (1420), Sultan II. Mahmud’un damadı ve Türk müzeciliğinin kurucusu Ahmed Fethi Paşa (1858), Serasker Rıza Paşa (1877), Şinasi’yle Tercüman-ı Ahval gazetesini çıkaran devlet adamı Agah Efendi (1885), Sadrazam Damat Mehmed Ali Paşa’nın oğlu ve Sultan Abdülmecid’in kızı Reşa Sultan’ın eşi Mahmud Ethem Paşa, (1886), Araba Sevdası isimli eserin yazarı ve tarihçi Muallim Naci (1893), Sadrazam Halil Rifat Paşa (1908), yazar Ahmed Samim (1910), maliye nazırı Mehmed Ata (1919), sadrazam Said Halim Paşa (1921), İttihat ve Terakki mensubu sosyolog ve yazar Ziya Gökalp (1924), Serbestî gazetesi yazarı ve ilk basın şehidi Hasan Fehmi (1909), İttihat ve Terakki Fırkası kurucularından Dr. İshak Sükûtî (1902), ilk maarif nazırı Abdurrahman Sami Paşa (1881), Adalet Bakanı ve milletvekili Mehmet Seyid Bey (1925) mekanın ebedî sakinleri. (SEDAT GÜLMEZ)
   </span>
   <font>
   </font>
  </font>
 </div>
 <div>
 </div>
 <div>
 </div>
</div>


## Yorumlar

### Serkan Yazgan, 05 October 2009, 00:00
> Doyurucu bilgiler ve biraz da vefa hissi ile dolu yazınızı beğenerek okudum. Tüm hanedan ailesine Allah'tan rahmet dilerim.. Diğer taraftan hanedanlık, hanedanlığın gibi ifadeler maalesef ki yanlış yazılmıştır. Unutkanlık ve dikkatsizlik eseri olduğunu düşündüğüm bu türden hataların her yerde ve her...

Kaynak: [www.aksiyon.com.tr](http://www.aksiyon.com.tr/aksiyon/haber-25123-178-%E2%80%9Cbasiniz-sag-olsun-ben-sultan-resadin-torunuyum%E2%80%9D.html), [web.archive.org (arşiv bağlantısı)](http://web.archive.org/web/20140714205608/http://www.aksiyon.com.tr/aksiyon/haber-25123-178-%E2%80%9Cbasiniz-sag-olsun-ben-sultan-resadin-torunuyum%E2%80%9D.html)
