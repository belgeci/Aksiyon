# Devrim değil ‘proje’ liste

*İbrahim Doğan 2011.04.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p class="MsoNormal">
    CHP yönetimi ciddi eleştiri alan liste için ‘devrim’ nitelemesi yapıyor. Fakat parti içinden bazı isimler bile sürpriz adayları gerekçe göstererek ‘proje liste’ benzetmesinde bulunuyor. Parti içi kavganın fitili de ateşlenmiş görünüyor.
   </p>
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Cumhuriyet Halk Partisi, tek parti yılları dışında tek başına iktidar koltuğuna hiç oturamadı. Fakat, Cumhuriyet’in kuruluşu ve 27 Mayıs darbesinin hazırlanışında etkin bir aktördü. 28 Şubat sürecinde olduğu gibi 27 Nisan e-muhtırasında da askerin yanında saf tuttu. Değişim sloganıyla halkın karşısına çıkan Demokrat Parti, Anavatan Partisi ve AK Parti’yi ‘rakip’ değil âdeta ‘düşman’ bildi. CHP’lilere göre vatan satılıyor, üniter devlet yıkılıyor, irtica geliyordu. Hâlbuki bunların hiçbiri olmadı. Cumhurbaşkanını halkın seçmesinin yasalaşmasının yanında 12 Eylül’deki Anayasa referandumunda vesayet sisteminin kaleleri yıkılmaya başladı. Darbelerin doğal müttefiki CHP ise Deniz Baykal liderliğinde bu değişime karşı çaresiz kaldı.
     <span>
     </span>
    </p>
    <p class="MsoNormal">
     Deniz Baykal’ın daha önce girdiği 4 genel seçimi de kaybetmiş olması, beşincisinin (12 Haziran 2011) sonucu için de ipucu veriyordu. Bu durumu değiştirmek için CHP içinde ve dışındaki bazı gruplar harekete geçti. Baykal bir kaset komplosuyla koltuğundan edildi. O koltuğun yeni sahibi ise Kemal Kılıçdaroğlu olacaktı. Kılıçdaroğlu’nun ekranlarda elde ettiği ‘psikolojik üstünlük’ yıldızını parlattı. 2009 yerel seçimlerinde CHP’nin İstanbul büyükşehir belediye başkan adayı, kaset komplosundan sonra da CHP genel başkanı oldu. Kılıçdaroğlu, bu yolda önce Önder Sav ile ittifak yapıp Baykal’ın tekrar aday olmasının önüne geçti, daha sonra Baykal’ın desteğiyle Önder Sav ve ekibini tasfiye etti. Böylece parti içinde Kılıçdaroğlu’nun rakibi kalmadı. Genel başkanlık yolunda ittifak ettiği isimleri genel seçimlerde Meclis’e taşıyacak. Bu isimlerden başında Gürsel Tekin geliyor.
    </p>
    <p class="MsoNormal">
     İstanbul belediye başkanlığına adaylığı döneminde aktif rol alan Tekin, Kılıçdaroğlu’nun beyin takımında. ‘CHP’nin yeni Önder Sav’ı olarak lanse ediliyor. Fakat CHP’li bir isim, parti listelerinin hazırlanmasının Tekin’i aştığını düşünüyor: “Bu listeler Gürsel Tekin’in listesi değil, projenin listesi. Üç beş aday koymuşlar ama Demirel’in daha fazla adayı var listede. Proje çok büyük. ODA TV’den başlıyor… Baykal’ı, kolunu kanadını kırıp tek başına bıraktılar. Listelerdeki isimlerin çoğunun örgütle bağlantısı yok. Kılıçdaroğlu ve Tekin kalmak istiyor ama ne kadar kalacaklar?” Bir başka partili ‘Ergenekon listesi’ diye tanımlıyor YSK’ya sunulan listeyi. Baykal’a kaset komplosunun arkasındaki isim henüz bulunamadı; ancak Soner Yalçın’a ait ODA TV’de Baykal’la ilgili olduğu iddia edilen ‘Varan-2’ isimli bir belge ele geçirilmişti. Baykal’ın Halk TV’yi devretmeyi kabul etmemesi hâlinde kasetin devreye sokulması kararlaştırılmıştı. Bu süreçte Baykal’a karşı bir komplo ortaya çıktı, CHP yönetiminden de televizyonun satışına destek çıkanlar oldu.
    </p>
    <p class="MsoNormal">
     Baykal ve Sav ekibinde yer alan isimler listeye girmeyi umuyordu; ancak Baykal hariç bu isimlerin hepsi tasfiye edildi. CHP’li eski bir yetkili “100 milletvekilinden 70’i silinmiş, kriterler kötü. Partinin hafızası silindi.” diyor. CHP milletvekili Canan Arıtman İzmir’de seçilebilecek yerlerdeki 8 adayın İzmirli olmadığını ve örgütten çıkmadığını anlatıyor. CHP’li Mustafa Özyürek partiye emek verenlerin tasfiye edildiğini, yerine gelenlerin hiçbirinin partide emeği olmadığını söylüyor: “Büyük ölçüde tasfiye hareketi yapıldı. CHP’ye ağır eleştiriler, hakaretler yöneltenler listenin ön sıralarına konuldu. Bunun büyük bir haksızlık olduğunu düşünüyorum.”
    </p>
    <p class="MsoNormal">
     Parti teşkilatlarından gelmeyen isimlerden birisi Erdoğan Toprak. 2007 seçiminde milletvekili seçilemedi, 2009 yerel seçiminde Bakırköy belediye başkan adayı olmak istedi; ancak dönemin yönetimi kabul etmedi. İddialara göre Toprak, Doğan Gazetecilik AŞ Yönetim Kurulu Üyesi Zafer Mutlu’nun desteğini almış, adaylık sürecine böyle girmişti. Tabii onun adaylığının kabul edilmemesi CHP yönetimine karşı bir savaş anlamına geliyordu. Doğan Grubu gazetelerinden Vatan, Baykal’ın yakın çalışma ekibinden Mehmet Sevigen’i hedefe oturtup çeşitli iddialar gündeme getirdi; fakat ispat edemedi. Buna rağmen Sevigen partideki genel sekreter yardımcılığı koltuğunu kaybetti. Bu ayrılış, aslında Baykal için de sonun başlangıcıydı.
    </p>
    <p class="MsoNormal">
     Kılıçdaroğlu’nun genel başkan olmasından sonra Doğan Grubu’nun desteğini arkasına alan Erdoğan Toprak, CHP’de basın ve propagandadan sorumlu genel başkan yardımcılığı görevine kadar yükseldi, hâlen bu görevi sürdürüyor. İstanbul 2. Bölge birinci sırada Tuncelili olan CHP Genel Başkanı Kemal Kılıçdaroğlu, 3. Bölgede ise yine Tuncelili olan Erdoğan Toprak ilk sıradan aday oldu. Gürsel Tekin de 1. Bölge birinci sıradan aday.
    </p>
    <p class="MsoNormal">
     Kemalist değerlerin savunucusu konumundaki CHP’nin çekirdeğini oluşturan, özellikle sahil şehirlerinde yaşayan katı-laik kesim partideki bu değişime nasıl bakacak, belirsiz. Partide Alevi kimliğinin ağırlık kazanmasından endişe edenler az değil. Benzer endişeleri CHP Manisa Milletvekili Şahin Mengü de dile getirdi. Manisa’da kendisinin altında şehrin demografik yapısına aykırı olarak üç Alevi adayın gösterilmesinin partide huzursuzluğa neden olacağını belirtti.
    </p>
    <p class="MsoNormal">
     CHP’nin Alevi partisi olup olmayacağı, mezhepsel bir bölünmeye gidip gitmeyeceği zamanla görülecek ancak Kılıçdaroğlu’nun koltuğunun sağlamlaşması için Alevi inançlı vatandaşların partiye üye olduğu, seçimlerden sonra olağan genel kurulda yeni delege yapısıyla Kılıçdaroğlu’nun partiye tam anlamıyla hâkim olacağı iddia ediliyor. Kılıçdaroğlu “CHP, Alevi partisi hâline geldi” dedirtmemek için Alevi Bektaşi Federasyonu Başkanı Ali Balkız, Pir Sultan Abdal Derneği Başkanı Fevzi Gümüş ve Necdet Saraç, Ali Yıldırım, Abbas Tan, Ali Yılmaz, Hıdır Temel, İsmail Saçlı gibi milletvekili adayı olan Alevi örgütü temsilcilerine listelerde yer vermedi. Bir Alevi örgüt temsilcisi, “CHP’nin tarihinde en az Alevi adayın gösterildiği dönem. Federasyon CHP’lilerin oyuncağı oldu.” diyor. İnanç temelli bir örgüt gibi görünen Alevi Bektaşi Federasyonu’nun CHP ile yakın ilişkisi Alevi tabanda rahatsızlığa sebep olmuş vaziyette. Mesela Sivas Madımak’ta katledilen aileler için kurulan Pir Sultan Derneği’nin Genel Başkanı Fevzi Gümüş, koltuğunu CHP’den milletvekili adaylığı için kullanınca “Madımak Şehir Aileleri” sözcüsü Serdar Doğan, “Çocuklarımızın, kardeşlerimizin kanı üzerinden siyaset yapılmasını istemiyoruz” yaklaşımıyla Gümüş’ün istifasını sağladı.
    </p>
    <p class="MsoNormal">
     ‘Gençlik devrimi’ yaptığını iddia eden CHP, Meclis’e en yaşlı üyeyi, 79 yaşındaki Osman Oktay Ekşi’yi de sokuyor. Hürriyet gazetesinde başyazarlık yaparken AK Partililere hakaret edince gelen tepkiler üzerine istifa eden Ekşi, ‘en yaşlı’ milletvekili sıfatıyla Meclis’in açılışını yapacak. CHP’nin geçekten gençleşip gençleşmediği net değil. 2007 seçiminde milletvekili adaylarının doğum yerleri ve tarihlerini kamuoyuna açıkça duyuran CHP, 12 Haziran listesinde bilgileri gizlemeyi tercih etti. Bu yüzden gençleşip gençleşmediğini ölçmek mümkün değil, zira 70 yaş üstünde 4 aday olduğu, partinin internet sitesindeki açıklamasında yer alıyor. Hâlbuki kamuoyunun yakından tanıdığı isimlerin -Deniz Baykal (72), Oktay Ekşi (79), Rıza Türmen (70), Faruk Loğoğlu (70), Kamer Genç (71) - doğum tarihleri incelenince verinin doğru olmadığı ortaya çıkıyor. Kılıçdaroğlu adayların gençleştiğini duyurdu ancak CHP’nin adaylarının sadece yüzde 18’i 40 yaş altında. Hâlbuki Türkiye’de 40 yaş altı nüfus, toplam nüfusun yüzde 70’ini oluşturuyor.
    </p>
    <p class="MsoNormal">
     CHP internet sitesinde kadın oranının yüzde 20’ye yakın olduğunu duyurdu, bu 2007 seçiminin iki katıydı. Genel Başkan Kılıçdaroğlu, “Listelerimizde bir devrim gerçekleştirdiğimizi söyleyebilirim. Gençler ve kadınlar, listelerimizde ağırlığı oluşturuyor.” dedi. Bir başka açıklamasında ise kadın adayların 38’inin seçilecek yerlerde olduğunu, hatta bu rakamın 45’i bulabileceğini öne sürdü. Hâlbuki CHP kadınların önemli kısmını alt sıralarda, seçilemeyecek yerlerden aday gösterdi. Bir önceki dönemde 10 kadını Meclis’e taşıyan CHP, bu kez 20’ye yakın kadını Meclis’e taşımayı planlıyor. Üst sıralarda kendine yer bulan kadınlardan biri İstanbul Sanayi Odası Başkanı Tanıl Küçük’ün eşi Sedef Küçük, diğerinin ise Gürsel Tekin’in yakın bir arkadaşı olduğu belirtiliyor. Seçilemeyecek yerden aday gösterilenlerden biri Musevi asıllı reklamcı Mari Gormezano; İstanbul 2. bölge 22’inci sıra. Onun gibi birçok isim alt sıralarda yer alıyor.
    </p>
    <p class="MsoNormal">
     Caferi bir savcı, emekli albay, eski hakemin yanı sıra Malatya’da 2007 yılındaki Zirve Yayınevi katliamının meydana geldiği binanın sahibi Veli Ağbaba da milletvekili adayı. Sinan Aygün parti çizgisinde olmamasına ve CHP Parti Meclisi’nin karşı çıkmasına rağmen aday gösterildi, onun adaylığında kimin etkili olduğu belli değil. Ergenekon zanlısı Mehmet Haberal ile Turan Tayan, Aydın Ayaydın gibi isimlerin Demirel kontenjanından listeye girdiği öne sürülüyor. Haberal gibi Meclis’e milletvekili olarak CHP kontenjanından girecek Mustafa Balbay da TBMM’yi ortadan kaldırmayı hedefleyen Ergenekon örgütüne üyelikten yargılanıyor.
    </p>
    <p class="MsoNormal">
     Teşkilattan gelmeyen bu isimlere karşı, yıllardır partide çalışanların tepki duyduğu ve seçimde çalışmayacakları öne sürülüyor. Partiye yakın kaynaklar CHP’de politbüronun tasfiye edildiğini; ancak aynı zamanda örgütün de tasfiye edildiğini düşünüyor. CHP İstanbul İl Başkanı Berhan Şimşek, Kılıçdaroğlu’nun ‘beraber çalışırız’ diyerek kendisine adaylık için söz verdiğini fakat listelerde ismini göremediğini açıkladı. ‘Benim Adım Kemal’ sözünün ise boş çıktığını, Kılıçdaroğlu’na artık güvenmediğini ima etti. CHP Güneydoğu’da da yenilgiyi şimdiden kabullenmiş görünüyor. Genel Başkan Yardımcısı Diyarbakırlı Sezgin Tankırulu, bu ilden seçilemeyeceği bilindiğinden olsa gerek İstanbul’dan aday gösterildi.
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Necdet Saraç, 04 May 2011, 22:25
> Ben CHP'den aday adayı olmadım. Beni de "aday adayları" içinde göstermişsiniz. Umarım düzeltme yaparsınız...

Kaynak: [www.aksiyon.com.tr](http://www.aksiyon.com.tr:80/aksiyon/haber-29188-devrim-degil-proje-liste.html), [web.archive.org (arşiv bağlantısı)](http://web.archive.org/web/20120725095030/http://www.aksiyon.com.tr:80/aksiyon/haber-29188-devrim-degil-proje-liste.html)
