# Medyanın benzettikleri

*İbrahim Doğan 2007.02.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye'de yankı uyandıran olaylar sonrası failler aranırken 'suçlu'yu medya buldu. Kimini katil ilan etti, kimini sapık. Ama hepsi yanlış kişilerdi ve hayatları karardı.
  </font>
 </div>
 <div id="newsText">
  <font class="detail-text">
   Hrant Dink cinayetinden hemen sonra beyaz beresinden dolayı katile benzetilen bir üniversite öğrencisi tabir yerindeyse medyanın oltasına takıldı. Ogün Samast'ın yakalanmasıyla hedef tahtasına oturtulan üniversite öğrencisi unutuldu. Cinayette tetiği Yasin Hayal'in çektiği öne sürüldü. Medyanın azmettirici Hayal'e benzettiği şahıs  da manşetlerden inmedi. Daha önce de medya, Üzeyir Garih cinayetinin katilini ve Ümraniye sapığını yakalamıştı kendince. Bu kişilerin hiçbirinin olaylarla uzaktan yakından ilgisi yoktu. Hepsinin ortak noktası Türkiye gündeminde ses getiren olayların ardından aranan failler olarak sunulmasıydı. Ancak hepsi de yanlış kişilerdi. Gerçek faillerin yakalanmasının ardından suçsuz oldukları anlaşıldı. Ancak 'suçlu' yaftalarından kurtulamadılar. Hepsinin hayatları olumsuz etkilendi, kimininki ise karardı.
   <br/>
   <br/>
   Hrant Dink, 19 Ocak 2007'de öldürüldüğünde tüm gözler bu cinayete, cinayetin faillerine ve Dink ailesine çevrilmişti. Görgü tanıkları 19-20 yaşlarında, beyaz bereli, mavi kot montlu ve pantolonlu bir gence işaret ediyordu. Polis katilin izini bulamayınca güvenlik kameralarına düşen görüntüleri televizyonlara dağıttı. Tetiği çeken Ogün Samast'la ilgili her gelişme bütün televizyon kanallarında anında yayınlanıyordu. Böyle bir ortamda beyaz beresi ile zanlıya benzetilen Burakhan Taslakçı'nın İHA tarafından çekilen görüntüleri servis edildi.
   <br/>
   <br/>
   YA GERÇEK KATİL YAKALANMASAYDI?
   <br/>
   <br/>
   İTÜ Petrol ve Doğal Gaz Mühendisliği Bölümü son sınıf öğrencisi Burakhan Taslakçı, cinayetin işlendiği cuma akşamı Levent'ten bindiği metrodan Mecidiyeköy'de inmişti. Nefes nefeseydi; nedeni ise 30-40 metreyi bulan metrodan hızlı adımlarla çıkmasıydı. Ertesi sabah üniversitenin tatil olmasından dolayı ailesinin yanına, Adana'ya gitmek üzere uçak bileti almıştı. Sarıyer'de oturduğundan uçağa yetişebilmek için geceyi havaalanına yakın olan Bakırköy'de bir arkadaşında geçirecekti.
   <br/>
   <br/>
   Elinde valizi, hızlı adımlarla metrodan çıkıp otobüs durağına yürürken polis kontrolüne takıldı. Bir kameranın kendisini çektiğini görmüş; ancak pek umursamamıştı: "Metrodan çıkarken polis valizi kontrol etti. Kimliği istemediler. Polis orada ne düşündü bilmiyorum. Mecidiyeköy çıkışından Bakırköy otobüsüne gidiyordum. Valiz taşıyordum, nefes nefese idim. O yüzden kaçıyormuşum izlenimi uyandırıldı." Dink'in öldürüldüğünü, arkadaşının evine ulaştığında öğrenen beyaz bereli Burakhan Taslakçı, cumartesi akşamı Show TV ve Flash TV Ana haber bülteninde "İşte Katil" diye sunuldu. Hatta "Polis katili elinden kaçırdı. Bu alçağı ihbar edin." demeye kadar vardı iş.
   <br/>
   <br/>
   "İHA kameramanı vardı orada. Polis valizimi açtı ve bıraktı. Muhabir de bir şey sormadı. Bir kontrol yapılıyordu. Olayla bir ilgim olmadığından dolayı bir şey düşünmedim." diyen Burakhan Taslakçı, bu görüntülerle Adana'da karşılaşır. Katil zanlısı diye itham edilmesi ailede şaşkınlık meydan getirir. Telefonlar susmak bilmez.
   <br/>
   <br/>
   "Ben hiç düşünmemiştim böyle olacağını." diyen Taslakçı, etrafındakilerin rahatsız edici bakışlarıyla yüz yüze gelir suçlu olmadığının anlaşılmasından sonra: "Kurban gitseydim ne olacaktı? Katil yakalanmasaydı ne olacaktı? Bunu kim telafi edecek. Beni içeri alabilirlerdi. Daha kötü şeyler olabilirdi. Bu cinayetin tetikçisi gibi hedef gösterildim." Burakhan Taslakçı, ertesi gün kendini temize çıkarmak için babasıyla Adana Emniyet Müdürlüğü'nün yolunu tutar. Emniyette babası Hayati Taslakçı gözyaşlarını tutamaz: "Bu çocuğu şimdi kim koruyacak?"
   <br/>
   <br/>
   "Beni çok yakinen tanımayan insanlar, ailemden dolayı beni bilen insanların hâlâ akıllarında soru işaretleri var. Medyayı çok takip etmiyorlar, ama akıllarında böyle bir şey kalmış. İnsanlara sürekli bunu açıklamak zorundayım." diyen Burakhan Taslakçı, Ogün Samast'ın yakalanmasının ardından unutulur. Ne var ki çevresindeki birçok insanın aklına 'katil' diye kazınmıştır. Taslakçı, "Hiçbir suçum yok. Ama en nihayetinde karanlık bir odaya giriyorum. Bunu yapanlar daha temkinli olmalıydı. Hakkımı mahkemede arayacağım. Bu insanların cezalandırılması lazım." diyor. Taslakçı'ya göre yaşanan acı şeyler medyanın dikkatsizliğinden kaynaklanıyor; bu hatalar cezasız kalmamalı.
   <br/>
   <br/>
   Burakhan'ın Adana'da yaşayan annesi Lütfiye Taslakçı, oğlunun katil diye yansıtılmasını hatırladıkça "Ürperiyorum, titriyorum. Elim ayağım çözülüyor. 15 gün geçti bu olayın üzerinden; ama hâlâ hissediyorum aynı duyguları. Yakalanmasaydı ne olacaktı. Ben çocuğumdan eminim. Göğsünü gere gere babası götürdü polise. Tedbiren bir gece kalsınlar dese ben perişan olacağım. Yalan haber, insanın midesi bulanıyor. Bu kadar düşüncesizlik olamaz." diyor. Olayın ardından aile yakınlarına bile sürekli aynı açıklama tekrarlanmış: Oğlumuz suçsuz.
   <br/>
   <br/>
   POLİS MEMURU UNUTULMAK İSTİYOR
   <br/>
   <br/>
   Ogün Samast'ın yakalanmasıyla, Dink cinayetinin zanlıları çorap söküğü gibi ortaya çıktı. Cinayette tetiği 17 yaşındaki Samast'ın değil 'büyük ağabey' Yasin Hayal'in çektiği öne sürüldü.  Kanıt ise gazeteci Dink'in cenazesinin olay yerinden kaldırılırken çekilen fotoğraftaki bir kişinin Yasin Hayal'e benzerliğiydi. Ancak bu kişinin İstanbul Emniyet Müdürlüğü Asayiş Şube Cinayet Büro Amirliği'nde görevli sivil polis memuru Murat Eriş olduğu ortaya çıkınca iddialar havada kaldı. Ne var ki sivil polis memuru Eriş'in kimliği deşifre oldu. Görüşme taleplerini hem daha fazla rencide olmamak hem de sokakta çalıştığı için daha fazla tanınmamak için kabul etmedi. Görev yerinin değişmesi gündemde. Avukatlarının haberi yayınlayan Sabah Gazetesi'ne dava açması bekleniyor. İstanbul Cumhuriyet Başsavcısı Aykut Cengiz Engin, cinayet sonrası çıkan haberlere dair "Yazılı ve görsel basındaki haberler bilgi kirliliğine sebebiyet veriyor." diyordu.
   <br/>
   <br/>
   Medyanın 'benzetip' mağdur ettiği insanlar sadece Dink cinayetinde karşımıza çıkmadı. Geçmişte de defalarca sahne aldı benzerleri. Bunların başında 'Ümraniye sapığı' diye yakalanan ancak suçsuz olduğu anlaşılınca salıverilen Bilal Akyıldız (36) geliyor akıllara. Ne var ki Akyıldız diğerleri gibi şanslı değildi. Aradan 4 yıl geçmiş olmasına ve suçsuzluğunu ispat etmesine rağmen üzerine yapışan sıfattan kurtulamadı.
   <br/>
   <br/>
   Bilal Akyıldız 17 Kasım 2002 tarihinde 'Ümraniye sapığı' iftirasıyla yakalanana kadar inşaatlarda taşeronluk yapıyordu. 10 civarında işçisiyle müteahhitlerden aldığı işleri tamamlayıp yenilerine kapı aralıyordu. Ancak İstanbul'un Anadolu yakasındaki çocuklara tecavüz eden bir sapığın ortaya çıkması üzerine robot resimler çizilip kamuoyuna dağıtıldı. Sonra, Ümraniye sapığının robot resmine benzediği iddiasıyla yakalanan Akyıldız'ın başına gelmedik kalmadı.
   <br/>
   <br/>
   Jandarma tarafından yakalandığı gün, yoğun kar yağışından dolayı 15 gün işe ara verirler. Bunun üzerine Bilal Akyıldız, Sultanbeyli'nde oturan annesinin yanına gelir. Trabzonspor-Galatasaray maçını bir kahvede izledikten sonra saat akşam 9 sularında eve dönerken Samandıra Jandarma Karakol Komutanlığı'na bağlı jandarmalar tarafından ele geçirilir: "Eve giderken, yolda aldılar. Kimlik falan sormadılar, arkadan vurdular, çamurun içine düşürdüler. Altı kişi birden silahlarını kafama dayayıp çamurun içine yatırdılar beni. Ne olduğunu anlamadan, dinlemeden jandarma karakoluna götürdüler." Bilal Akyıldız, kar yağışının olduğu dondurucu soğuğun hissedildiği o geceyi karakolun bahçesinde anadan doğma biçimde geçirdiğini iddia ediyor. Duvarlar yüksek olduğu için dışardan kimse görememiştir bu yaşananları. İki defa mide kanaması geçirecektir soğukta kaldığından dolayı.
   <br/>
   <br/>
   BENİ TELEVİZYONA SATTILAR
   <br/>
   <br/>
   Bilal Akyıldız'ın başına asıl sorunlar bundan sonra gelir. Anlattığına göre polis bölgesinde kendisini yakalayan jandarmalar, Kanal D'ye çekim yapması için izin verir. "Jandarma beni aldı, karakola götürdü. Hiç sual sormadı. Beni jandarma mahalleden alırken Kanal D arkamdan çekim yapıyormuş. Sadece onlar var. Yargısız infaz yaptı." diyen Akyıldız'ın tutulduğu karakola gelen akrabalarına 'Burada yok' denilir. Haberlerde sürekli 'Ümraniye sapığı yakalandı' denilir. Ama DNA ve meni örneklerinin tecavüze uğrayan çocuklarla karşılaştırılması üzerine Bilal Akyıldız'ın olayla uzaktan yakından ilgisi olmadığı anlaşılır. Bütün bunlara rağmen hâkim karşısına çıkartılmadan suçsuz inşaat işçisi apar topar cezaevine gönderilir.
   <br/>
   <br/>
   Karakolda işkence gördüğünü, cezaevinde gardiyanlardan dayak yediğini öne süren Akyıldız, "Revire çıkartılmamaktan ziyade benim hayatımı karartan asıl unsur ise televizyonda sapık olarak yansıtılmamdı." diyor. Bir ay sonra cezaevinden, suçsuz olduğu anlaşılıp gerçek sapığın yakalanması üzerine serbest bırakılır. Bu sırada işini kaybetmiş, nişanlısı onu terk etmiştir. Artık bütün kapılar Bilal Akyıldız'a kapalıdır.
   <br/>
   <br/>
   Bilal, "100 yıl değil 500 yıl yaşasam çıkmıyor aklımdan bu yaşadıklarım. Sokakta olsun, otobüste olsun tacize, haksızlığa uğruyorum. Suçsuzluğumu ilan ettim ama yine anlatamıyorum. Bir topluma girip oturamıyorum. İçlerinde güzel insanlar var ama kimse geçmiş olsun demiyor. Hâlâ suçlu gözüyle bakıyorlar." diyor. Akyıldız, psikolojik tedavi görmüş. Şimdi hem kendine sahip çıkmayan devlet kuruluşlarını, hem haklarına tecavüz edip hayatını karartan medyayı suçluyor: "Kanal D gelip bir özür bile dilemedi. Kartal'da beni çocuğun üstünde tecavüz ederken gösteriyordu. Böyle yayınlaması beni mahvetti. Çıkıp da demedi ki biz burada bir yanlış yaptık, özür diliyoruz, hatalıyız. Ben üç senedir mahkeme köşelerinde uğraşıyorum. Kendimi savunamıyorum. Bir insanın psikolojisi böyle bir olaya ne kadar dayanabilir."
   <br/>
   <br/>
   Bilal Akyıldız'a bu zor günlerinde en büyük desteği ailesi vermiş. "Ailem bana sırt çevirmiş olsaydı yaşayamazdım." diyen inşaat işçisi Akyıldız'ın annesi bu olaylardan dolayı felç geçirmiş. Ağabeyinin, kız kardeşinin çocukları okuldan atılmış. Hakaretlere maruz kalmışlar. Bilal Akyıldız'ı cezaevinden çıktıktan sonra kimse işe almamış. "Belki 200 yere başvurdum." diyen Akyıldız, İETT genel müdürünün 'İş vereceğim' sözünü tutmadığını anlatıyor. Bu olaylardan sonra iki sene boyunca hiç çalışmamış. Yakınlarının yardımıyla geçinmiş. Nişanlısının terk etmesi üzerine başka biri ile evlenmiş. Yedi aylık bir oğlu var.
   <br/>
   <br/>
   ESTETİK AMELİYAT İÇİN PARA BULAMAMIŞ
   <br/>
   <br/>
   Bilal Akyıldız, şimdilerde ekmek parasını tanıdıklarının inşaatlarında çalışarak çıkarmaya çalışıyor. Estetik ameliyatı olmak istemiş, ama parasını bulamamış. 13 kız çocuğuna tecavüzden aranan gerçek Ümraniye sapığı Yaman Özçelik, 2003'ün başında yakalanmıştı. "Bana yazık değil mi?" diyen Bilal Akyıldız'a göre tecavüz eden adam suç işlemeye devam etmeseydi bu suç üzerine kalacaktı.
   <br/>
   <br/>
   Medyanın yanlış benzettiği bir diğer kişi ise İstanbul Eyüp'te 25 Ağustos 2001 tarihinde işadamı Üzeyir Garih'i öldürdüğü iddiasıyla gözaltına alınan Fuat Nalkıran'dı. Hâlbuki katil zanlısı Yener Yermez yakalanana kadar boyacı Fuat, 48 saatlik gözaltı süresinde hedef tahtasına oturtulmuştu. Polisin 'deli ve tiner bağımlısı katil' diye afişe etmesinin üzerine dönemin İçişleri Bakanı Rüştü Kazım Yücelen'in 'Fail yakalandı' açıklaması yapmıştı. Mahkûmiyet kararı olmadan her kanalda 'katil' diye yansıtılan 13 yaşındaki boyacı Fuat ne olduğunu bilmeden bu damgayı yemişti.
   <br/>
   <br/>
   Suçu sadece cinayetin işlendiği bölgede yaşamak olan Nalkıran'ın babası ve ağabeyi o dönemde işlerinden çıkartıldı. "Olayların nasıl olduğunu söyleyince moralim bozuluyor." diyen baba Hasan Nalkıran, Fuat'ın psikolojisinin daha fazla bozulmaması için görüşmemize izin vermiyor. Ancak lise son sınıfta okuyup üniversiteye hazırlandığını, derslerinin iyi olduğunu anlatıyor. Nalkıran ailesi İçişleri Bakanlığı aleyhine açtığı tazminat davasını kazandı. Diğer mağdurların şimdiye kadar kazandığı dava olmadı. Ancak medyanın hayat karartan hikayeleri sürüyor.
   <br/>
   <br/>
   Avukat Şule Nazlıoğlu Erol: (Burakhan Taslakçı'nın avukatı)
   <br/>
   MEDYA KENDİNİ YARGININ ÜSTÜNDE GÖRÜYOR
   <br/>
   <br/>
   Yapılan son derece ağır bir olay. Bir medya kuruluşu aynı hadiseyi Avrupa'da yapmaya kalksaydı çok ciddi cezalandırılırdı. Hem yasal yönden tazminat davası açıyoruz, hem de RTÜK'e başvuruyoruz. Büyük bir ihtimalle de tazminata mahkûm edilecektir. Bunu vahşet diye niteliyoruz. Artık her şeyin dozu kaçtı. İnsanların hayatını reyting uğruna, para uğruna sürekli karartıyorlar. Hem Show TV hem Flash TV 13'er dakika yayınladı bu görüntüleri. İşin ilginç yanı olaydan sonra aramamıza rağmen bize ilgi göstermediler. Hatalıyız, hatamızı telafi edelim demediler. Tam tersi yıkarız, yaparız şeklinde bir tavır aldılar. Medya kendisini yargının, emniyet güçlerinin üstünde görüyor. Oturuyorlar, düşünüyorlar, delil topluyorlar, karar veriyorlar ve yayınlıyorlar. Ondan sonra o kişi debelensin dursun.
   <br/>
   <br/>
   Avukat Mehmet Yavuz: (Bilal Akyıldız'ın avukatı)
   <br/>
   KANAL D TELEVİZYONUNUN REYTİNGİ TAZMİNATTAN ÇOK
   <br/>
   <br/>
   Bilal Akyıldız'ın uğradığı mağduriyetle ilgili ceza davası açtık. Kamu görevlileri beraat ettirildi. Temyiz ettik. İçişleri Bakanlığı ve jandarma görevlileri hakkında dava devam ediyor. Kanal D'den tazminat almaya hak kazandık. Ama Kanal D'nin o günkü reytingleri verdikleri tazminattan daha fazla. Bu yaşananlar mazur görülebilir değil. Türkiye'de kişilik haklarına saldırı konusunda çok geniş haklar verilmiş. Bilal Akyıldız hayata küsmüş. Üç yıldır maddi ya da manevi yönden tatmin edilmemiş. Toplum karşısında küçük düşürülmesi konusunda en azından tazminat çıkması gerekirdi.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-18905-34-medyanin-benzettikleri.html), [web.archive.org (arşiv bağlantısı)](http://web.archive.org/web/20120702235359/http://www.aksiyon.com.tr:80/aksiyon/haber-18905-34-medyanin-benzettikleri.html)
