# Nükleer-kimyasal koruyucular devrede

*İbrahim Doğan 2007.08.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk askerini nükleer, biyolojik ve kimyasal saldırılara karşı koruyacak elbiselerin yerli üretimi başlıyor. Üç ay sonra fabrika devreye girecek. İlk teslimat 2009'da. Hedef ise 10 milyar dolarlık dünya pazarından pay almak.
  </font>
 </div>
 <div id="newsText">
  <font class="detail-text">
   Irak'ta 'kirli bomba' adı verilen kimyasal klor gazıyla ilk saldırı 16 Ocak 2007'de gerçekleşti. Dört ay sonra zehirli klor gazı ve TNT yüklü kamyonun uzaktan kumandayla patlatılması sonucu 27 kişi hayatını kaybetti. Kargaşanın hâkim olduğu komşu ülkede bu yıl, kimyasal silahlarla en az 10 saldırı düzenlendi. Uzmanlar, Irak'ta direnişçiler ve El Kaide'nin yeni taktiğinin klor gazlı saldırılar olduğuna dikkat çekiyor. Amerikan askerlerinin adı ise ölenlerin arasında geçmiyor. Çünkü her daim yanlarında bulunan NBC (nükleer, biyolojik, kimyasal) elbiseler bu zehirli gaza karşı koruma sağlıyor. Bu kimyasal silahlar, kaçak yollardan kolayca Türkiye'ye sokulup terör örgütleri tarafından kullanılma riski taşıyor. Türkiye nükleer, biyolojik ve kimyasal saldırılara karşı risk tehdidini en üst düzeyde hisseden ülkeler arasında gösteriliyor.
   <br/>
   <br/>
   Türkiye'nin yıllardır yurtdışından satın aldığı bu kritik elbisenin yerli üretimi için son safhaya gelindi. Savunma Sanayi Müsteşarlığı (SSM) ile elbiseleri üretecek Çelikay-Atlas-Norm (ÇAN) Ortak Girişimi arasında altı ay süren sözleşme görüşmeleri imzayla sonuçlandı. Silahlı Kuvvetlere 10 yılda 150 bin NBC koruyucu elbise temin edilmesi, ilk teslimatın 2009'un sonunda yapılması planlanıyor. Böylece 10 milyar dolarlık pazarda Türkiye de boy göstermeyi hedefliyor. İzmit'te kurulan fabrika üç ay sonra devreye girecek. ÇAN Ortak Girişimi'nin üstlendiği ihaleyle ilgili kapılar ilk defa Aksiyon'a açıldı.
   <br/>
   <br/>
   HEDEF YERLİ ÜRETİM
   <br/>
   <br/>
   Yerli üretim noktasına gelinmesi Türk Silahlı Kuvvetleri'nin (TSK) 1990'ların sonunda, NBC elbiselerin On Yıllık Tedarik Programı'na (OYTEP) dâhil etmesiyle başladı. Ordunun ihtiyacını yerli sanayi kurarak karşılamayı hedefleyen SSM de projeyi gündemine aldı. Hedef hem dışa bağımlılıktan kurtulmak hem de dünyadaki önemli üreticilerden birisi haline gelmekti. Bir damlası bile ani ölümlere yol açan sârin, tabun, soman, hardal, VX gibi öldürücü gazlara karşı asker, NBC elbiselerle korunacak artık. Peki, bu elbiseler nasıl üretiliyor? Dairesel şekildeki küresel aktif karbon maddesi, kumaşa yayılıyor emici özelliğinden dolayı aktif karbon malzemesi bir saldırı anında nükleer, biyolojik ve kimyasal gazları içine çekerek vücuda teması, dolayısıyla ölümleri önlüyor.
   <br/>
   <br/>
   Projenin en önemli ayağı küresel aktif karbonun üretilmesi ve geliştirilmesiydi. SSM sekiz yıl önce bir milyon dolarlık maddi destek ile küresel aktif karbonun üretimi için TÜBİTAK'ı harekete geçirdi. 2001'de küresel aktif karbon laboratuar ortamında geliştirildi. Bu alanda dünya pazarının tekel konumundaki Alman firması Blucher'in küresel aktif karbonu ile TÜBİTAK'ın ürettiği arasındaki büyük benzerlik dikkat çekiyor. Milli Savunma Bakanı Vecdi Gönül 3 Kasım 2002'deki seçimden sonra TÜBİTAK'tan 300 bin NBC koruyucu elbise talep etti. Ancak laboratuar ortamında geliştirilen aktif karbon seri üretime taşınamadı. Vecdi Gönül bu durumu, Savunma ve Havacılık Dergisi'nin 110. sayısında NBC koruyucu özellikli kumaş çalışmasının ihtiyacı karşılayamaması üzerine ihaleye geldiğini söyleyerek açıklamıştı.
   <br/>
   <br/>
   İHALE BEDELİ 46 MİLYON EURO
   <br/>
   <br/>
   SSM, 19 Temmuz 2005 tarihinde ihale sürecini Savunma Sanayi İcra Komitesi'nin 2003'teki kararına dayanarak başlattı. TSK'nın (Kara Kuvvetleri Komutanlığı, Deniz Kuvvetleri Komutanlığı, Hava Kuvvetleri Komutanlığı ve Jandarma Genel Komutanlığı) ihtiyacı olan nükleer, biyolojik ve kimyasal saldırılara karşı koruyucu 149 bin 792 elbisenin kısa zamanda yurt içinde üretim ve tedariki amaçlanıyor.
   <br/>
   <br/>
   Türkiye'de kimya sanayinin yeterince gelişmemiş olmasından dolayı küresel aktif karbonu hiçbir firma endüstriyel boyutta üretemiyor. Çoğunlukla dışardan gelen teknoloji işleniyor ya da paketleme işi yapılıyor. Bundan dolayı Çukurova, Ak-kim, Aksa, Diper gibi yerli kimya şirketleri ihaleyle ilgilenmesine rağmen küresel aktif karbon üretim tekniği konusunda kendilerini yeterli görmediği için bu süreçte yer almadı. 40 kadar firmanın arasından sadece 13'ü Teklife Çağrı Dosyası (TÇD) aldı; bunlardan beşi Ocak 2006'da ihale için teklif verdi. SSM'in hedefi 70 milyon Avro'nun altında bir rakama bu elbiselerin üretilmesini sağlamaktı. Teklifler, 46 milyon Avro ile 150 milyon Avro aralığında değişiyordu. Bir yıla yakın süren değerlendirmenin ardından Çelikay-Atlas-Norm Ortak Girişimi birinci sırada yer aldı.
   <br/>
   <br/>
   İkinci ve üçüncü sırayı ise hazır giyim üreticileri Garanti Giyim ve Ereğli Tekstil aldı. Aktif karbon ürettiğini söyleyen ENF Savunma Sistemleri dördüncü, dünya devi Alman firmasının Türkiye uzantısı OWR ise beşinci sırada kaldı. Başbakan, Milli Savunma Bakanı ve Genelkurmay Başkanı'ndan oluşan Savunma Sanayi İcra Komitesi'nin onayıyla geçtiğimiz yılın son ayında 46 milyon Avro fiyat veren ÇAN firmasıyla sözleşme görüşmelerinin başlaması için karar çıktı. 10 Ocak'ta başlayan sözleşme görüşmeleri 6 ay sürdü ve sözleşme 15 Haziran'da imzalandı. İhaleyle ilgili SSM'in bir buçuk yıl değerlendirme yaptığını hatırlatan ÇAN Ortak Girişimi Genel Müdürü Dr. Saim Demirel, bilgi birikimimiz test edildi. Alt yüklenicilerimizin tesisleri yerinde görüldü ve yapılabilirlik değerlendirilmesi yapıldı. 10 yıllık planımız incelendi. Yani iddia edildiği gibi sadece fiyata bakılarak değerlendirme yapılmadı."diyor.
   <br/>
   <br/>
   Basında çıkan "İhale bu işi yapacak bilgi ve donanımı olmayan bir firmaya verildi. NBC üniformaları için özel aktif karbon fabrikası, aktif karbonu kumaşa yapıştıran tesis, özel konfeksiyon atölyesi gerektiği, laboratuar testleri için Hollanda'ya test başına 250 bin dolar ödeneceği, danışmanlık için TÜBİTAK'a 4 buçuk milyon Avro ödendiği ve bunlar göz önüne alındığında da NBC elbisesinin proje geliştirme ve üretim aşamalarının ÇAN firması tarafından bu fiyatlarla sağlıklı olarak yapılamayacağı iddia ediliyor."eleştirilerine karşı çıkıyor.
   <br/>
   <br/>
   İŞBİRLİĞİNE ÇAĞIRIYORUZ
   <br/>
   <br/>
   Genel Müdür Demirel öne sürülen iddiaların yanlış ve yanıltıcı olduğunu savunuyor: "Bu ihalenin amacı, NBC Elbisesini yeniden üretmek değil, TUBİTAK-MAM tarafından laboratuar ortamında üretilen prototipi geliştirerek seri üretimi gerçekleştirmektir. İhale dosyası alındığında biz de dâhil hiç bir firmanın NBC koruyucu elbise takımını Türkiye'de üretecek bir alt yapısı veya bilgi birikimi yoktu. Türkiye'de TUBİTAK-MAM hariç böyle bir potansiyel yoktur. İhaleyi kaybeden firmaların devlet kurumlarını yıpratmak istemelerini de haksızlık olarak değerlendiriyoruz. Her ihalede bir tane kazanan vardır. SSM'in ihaleleri devlet ihale kanununa tabi değildir. Fiyata bakmaksızın istediğine verebilir."
   <br/>
   <br/>
   Demirel ihaleyi kaybeden firmalara da işbirliği çağrısında bulunuyor: "Eğer gelirlerse birçok şeyi paylaşırız, belki işbirliği yaparız. Her türlü katkıyı bekliyoruz. O firmaları bizimle işbirliğine çağırıyoruz. İşbirliği yaparsak, bu işi daha iyi yaparız. Yeter ki aktif karbon Türkiye'de üretilsin. Bu milli bir projedir. İhaleyi kaybeden firmalar bilgi birikimlerini bu projeye yansıtmak isterler ise profesyonel ölçülerde kendileri ile işbirliği yapmaktan kaçınmayız."diyor.
   <br/>
   <br/>
   Küresel aktif karbonu geliştiren TÜBİTAK sözleşmenin imzalanmasının ardından ÇAN firmasına lamine filtre esaslı elbiselerin üretiminin nasıl yapılacağına dair Teknik Bilgi Paketi'ni vererek seri üretiminin yol haritasını çizdi. Projenin teknolojik açıdan en önemli ayağı küresel aktif karbonun üretim safhasını ortaya koyuyor. Burada iki kritik eşik bulunuyor: Polimer üretim sistemi ile karbonizasyon ve aktivasyon fırın sistemi. Laboratuar ortamından çıkıp endüstriyel alanda yani büyük çaplı üretimin yapılması projenin en zor yönü olarak gösteriliyor.
   <br/>
   <br/>
   FABRİKA ÜÇ AY SONRA HAZIR
   <br/>
   <br/>
   Küresel aktif karbon, iki kumaş arasına, tekstilde kullanılan laminasyon makinesi ile yapıştırılacak. TÜBİTAK sekiz adet prototip, bir adet filtresiz örnek elbise üretti. Türk Askeri Kimyaevi ve Hollanda'daki TNO adlı dünyaca ünlü bir firmada iki ürünün testleri başarıyla sonuçlandı. ÇAN Ortak Girişimi İzmit'in Sarımeşe köyünde NBC elbiselerin üretileceği 5 bin metrekarelik bir tesis kiraladı. TÜBİTAK-MAM ile ÇAN firmasının yetkilileri polimer, karbonizasyon, aktivasyon gibi imalat süreçlerinde kullanılacak fırın, kurutma tesisi, reaktörlerin siparişini verdi. 15 Ekim'de tamamlanması planlanan montaj için TÜBİTAK iki personelini görevlendirdi. Birinci aşama olan tasarımın tamamlanmasının ardından, ikinci aşama denilen deneme üretimlerine geçilecek. ÇAN, avans olarak 9 milyon Avro'yu aldığında deneme üretimleri başlayacak. Hollanda'daki test laboratuarı TNO'dan onay alıp ideal elbiseye ulaşana kadar denemeler sürecek.
   <br/>
   <br/>
   16 ay içinde ikinci aşamanın başarıyla tamamlanması hedefleniyor. İki yıl sonra ise üçüncü aşama olan seri üretime geçilmesi planlanıyor. Bu fabrikada 30 civarında kimya mühendisi, kimyager, tekniker çalışırken teknolojiden dolayı işçiye ihtiyaç duyulmuyor. Her personel teknik casusluk olmaması için işe alınırken güvenlik soruşturmasından geçirilecek.
   <br/>
   <br/>
   Küresel aktif karbonun yüzey analizi TÜBİTAK-MAM'da, kumaş Bursa Test ve Analiz Laboratuarı'nda, koruyucu tabaka denilen filtre TNO'da test edilecek. "Uygun sonuç alınıncaya kadar testler yapılacak."diyen Saim Demirel, NBC elbiselerin NATO standartlarına göre üretileceğini, istenilen değerler elde edilinceye kadar deneme üretiminin devam edeceğini anlatıyor. Bu 16 aylık sürede sadece 100 elbise üretilecek, bunların 20 tanesi SSM'e teslim edilecek. Bunların içinden iki tane alınıp TNO'ya test için gönderilecek. Test sonuçları başarılı olursa seri üretime geçilebilecek. ÇAN seri üretime geçtikten sonra ihtiyaca cevap verecek şekilde kendi fabrikasını kuracak. İlk teslimat 2009 sonunda 2 bin elbise olarak yapılacak. Dokuz yıl boyunca, her yıl 19 bin elbise Türk ordusuna teslim edilecek. ÇAN küresel aktif karbonu üretmekle kalmayacak, fabrikanın içinde TÜBİTAK danışmanlığında kuracağı AR-GE bölümünde bu kritik ürünü geliştirmeye de çalışacak.Bu teknolojinin hayata geçmesiyle aleve dayanıklı kumaş üretilmesi planlanıyor. Ayrıca küresel aktif karbon korunma ve filtre sanayi gibi alanlarda da kullanılacak.
   <br/>
   <br/>
   C PLANIMIZ DA VAR
   <br/>
   <br/>
   "Bunu milli bir görev olarak kabul ediyoruz. Dünyada sayılı üreticisi olan bir ürünü Türkiye'de üretmek bize büyük güç kazandıracak."diyen Genel Müdür Demirel, başarısızlık olması durumunda B ve C planları da olduğunu açıklıyor. Eğer başarısız olunursa yurtdışında bu işle uğraşan firmalardan bilgi transferi yapılacak. Küresel aktif karbonun seri üretime taşınması başarısız olursa zarar edilmesi de söz konusu. Demirel, bu alanda uzmanlaşmak istediklerini anlatıyor: "O riski göze alarak girdik. Zarar edebiliriz. Biz kâr etmek için girmedik bu projeye."2010'dan itibaren ÇAN Ortak Girişimi TSK'ya NBC elbise vermeye başlarsa önü de açılacak. NATO'nun ikinci büyük ordusu olan Türkiye'nin bu elbiseyi alması diğer ülkelerden de talep gelmesi anlamına geliyor. Elbiseleri TSK'nın alması, bütün dünya orduları için referans olacak.
   <br/>
   <br/>
   CİDDİ VE İDDİALI BİR PROJE
   <br/>
   <br/>
   Savunma Sanayi Müsteşarlığı projenin tamamen yerli olmasını istiyor. Müsteşar Yardımcısı Dr. Faruk Özlü, NBC elbise konusunda Türkiye'de birkaç yıl içinde bir altyapının oluşacağını ve dünyaya bu ürünü satmayı planladıklarını açıklıyor. Bu çerçevede aktif karbonun yurtdışından getirilmesine karşı çıkıyor. "TÜBİTAK'ın ürettiği küresel aktif karbon endüstriyel boyuta taşınıp kullanılacak. NBC'de bir altyapı yok. TÜBİTAK bir paket geliştirdi, sözleşme imzalayan firma bunu kullanacak. Buna öncelik vermek istedik. Bu proje ciddi ve iddialı. Hayata geçirirsek dünyadaki NBC üretiminde pay sahibi olacağız. Türkiye'nin bunu yapması lazım."Faruk Özlü, TÜBİTAK'ın sadece teknik destek vereceğini, aktif karbonun nasıl üretileceği konusunda firmalara yardımcı olacağını söylüyor.
   <br/>
   <br/>
   Savunma sanayi sistem tedariki için Türkiye her yıl 3 buçuk milyar dolar harcıyor. Haliyle yurtdışındaki her fiyata 'evet' demek zorunda kalıyor. Müsteşarlık, NBC elbise üretilmesiyle kimya alanında büyük bir açılım yapmak istiyor. Aktif karbon üretiminin endüstriyel anlamda Türkiye'de başarılmasıyla beraber kimya sektöründe birçok ürünün de ithalinin bırakılıp yerli üretime geçilmesi söz konusu. Askerî teknolojide kullanılan potasyum klorat, sitrik asit gibi 30'dan fazla kimyasal madde dışardan alınıyor. Roket, mermi, bomba imalında yerli üretime geçilebilir.
   <br/>
   <br/>
   Amerikan askerleri 2003'te kimyasal silah geliştirmekle suçladığı Irak'a girdiğinde üzerinde OWR firmasının koruyucu elbiselerini taşıyordu. Herhangi bir saldırıya karşı korunaklıydı. Halen Irak'taki Amerikan askerlerinin üzerinde bu firmanın NBC koruyucu elbiseleri bulunuyor. Dünyada aktif karbon konusunda en gelişmiş teknolojiyi OWR adlı Alman firması elinde tutuyor. Dünya pazarının yüzde 92'sine yani 8-10 milyar dolarlık pazarın büyük bölümüne hükmediyor.
   <br/>
   <br/>
   OWR-Blucher firması aslında Hitler'in Kimyasal Savunma Komutanı'nın torununa ait. İkinci Dünya Savaşı esnasında kimyasal harp ajanlarını ilk defa Yahudilere karşı Hitler kullanmıştı. ABD, Almanya'ya geldiğinde kimyasal silahların etkisinden korunmak için yerel bir şirket seçti. Fon desteğinde bulunduğu şirket OWR'ydi. NBC ihalesine giren ancak kazanamayan firmanın Türkiye Genel Müdürü ve Yönetim Kurulu Üyesi Güven Beştaş, birçok ülkenin bu teknolojiyi geliştirip taklit etmeye çalıştığını ancak laboratuar sonuçlarını sanayi üretimine aktaramadığını öne sürüyor. "Aktif karbonu seri üretebilen tek firma Blucher'dir. Ancak burada bir sıkıntı var. Laboratuarda üretilen bir şeyin seri üretime alınmasında bilgi birikimi ve deneyim gerekir. TÜBİTAK'ın ürettiği numunelerin SSM'in öngördüğü teknik özellikleri karşılayıp karşılamadığı bilinmiyor. Bu karşılamadıysa yüklenicinin yükümlülüğündedir. Laboratuara dönmeniz, gerekebilir. Bu üç sene de sürebilir çok başarılı da olabilir." İhalede en yüksek teklifi veren OWR-Blucher, projeyi engellemek istemekle suçlandı. OWR'nün Türkiye temsilcileri NBC ihalesinde Blucher'in küresel aktif karbonunu getireceğini vaat etti ancak Alman hükümeti teknolojinin aktarılmasına kesin bir dille karşı çıkınca firma geri adım atmak zorunda kaldı.
   <br/>
   <br/>
   Savunma Sanayi Müsteşarlığı'nı bir dönem vekâleten yürüten Veysel Yayan yerli üretimde ısrar edilmesiyle ilgili şunları söylüyor: "SSM yerli katkı konusunda istenilenleri elde edememişse, teknoloji transferi konusunda istenilenleri elde edememişse ihale uzayabilir. Ve genellikle de bu uzamalar sonrasında olumlu sonuçlar çıkar. Bu bir baskı unsurudur. SSM'in penceresinden bakıldığında doğrudan satın alma tatmin edici bir iş olarak görülmez. Mutlaka Türkiye'ye bir şeyler kazandırılmak istenir. Bunlar eksik olursa SSM mutlu olmaz. Doğrudan alımı MSB'nin dış tedarik bölümü yapar. Artık Türkiye milli imkânlarını geliştirmek mecburiyetindir. Özal zamanında geliştirilen konseptin ne kadar doğru olduğunu ortaya koyuyor."
   <br/>
   <br/>
   <br/>
   <br/>
   <br/>
   TÜRK ASKERİNE KİMYASAL KALKAN
   <br/>
   <br/>
   Aktif karbon dünyada 200 yıldır şekerin beyazlaştırılması, suyun temizlenmesi, arıtma tesisleri, ilaç üretimi, uçucu gazların geri kazanılması gibi birçok alanda kullanılıyor. Üretimi ise toprak altında ağaçların kömürleşmesi veya Hindistan cevizi kabuğu yakılmasının yanı sıra çeşitli kimyasalların karıştırılmasıyla yapılıyor. Bu kimyasallar belirli ısıda, belirli kompozisyonda yakılıp karbon polimeri elde ediliyor. Aktivasyon ile birlikte karbon atomları kristal bir yapıya kavuşuyor. Böylece yabancı atom veya molekülleri emme özelliği kazanıyor. Bu üretim sürecinde kimyasallar iki risk taşıyor; doğru tesis kurup işlem yapılmadığında ısıtılan kimyasalların infilak riski ve bunları karıştırınca yan ürün olarak sülfürik asit riski. Gaz olarak havaya salındığı bölgede canlı kalmıyor. Dolayısıyla bu sülfürik asidi gaz olarak işleyip sıvı hale getirip tanklarda tutmak ve çevreye zarar vermemek gerekiyor. Karbon yatırımının pahalı olmasının nedeni bu.
   <br/>
   <br/>
   <br/>
   <br/>
   <br/>
   NBC ELBİSELER 300 AVRO
   <br/>
   <br/>
   <br/>
   NBC koruyucu elbiseler eğer hiç  vakumlu poşettinden çıkarılmazsa 10 yıl ömre sahip. Çıkartıldıktan sonra 30 gün kullanılabiliyor. Üç buçuk kilogram olan NBC, eğitim elbisesinin üzerine giyildiği için hareket kabiliyetini azaltıyor. O nedenle savaşta kullanılması zor. Bot üzerine kılıf ve eldiveni de bulunuyor. Bu elbiseye, Makina ve Kimya Endüstrisi Kurumu'nun ürettiği maske ekleniyor. Dünya pazarında 300 Avro civarında fiyatı olan NBC elbiseler, Alman devi OWR firmasının yanı sıra Japonya ve Kore'de de üretiliyor. ABD ise kendi askeri için bu koruyucu elbiseleri üretiyor, dışarıya satmıyor. Aktif karbonlu üretim gerçekleşirse, Türkiye 45 milyon Avro'ya NBC elbiseleri satın almak yerine, savunma sanayinde yeni bir alan açmış olacak.
   <br/>
   <br/>
   <br/>
   AKTİF KARBON ÜRETEN TÜRK: İŞBİRLİĞİNE AÇIĞIM
   <br/>
   <br/>
   İhalede dördüncü sırada yer alan ENF Savunma Sistemleri'nin sahibi Erhan Doğudan, İzmir'deki fabrikada küresel aktif karbonu üretti. Bunu seri üretime taşıyabileceğini söylüyor. İhaleyi alan firmanın küresel-granül aktif karbon farkını bilmediğini öne sürüyor. Saim Demirel'in işbirliği çağrısına olumlu yaklaşıyor. "Benden karbon istiyorlar. İşbirliği yapmak istiyorlar ama bana doğrudan gelmiyorlar. SSM'den bir yetkili işbirliği yapmamı istedi. Resmi olarak bana gelmelerini bekliyorum."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-17541-35-nukleer-kimyasal-koruyucular-devrede.html), [web.archive.org (arşiv bağlantısı)](http://web.archive.org/web/20130126011738/http://www.aksiyon.com.tr:80/aksiyon/haber-17541-35-nukleer-kimyasal-koruyucular-devrede.html)
