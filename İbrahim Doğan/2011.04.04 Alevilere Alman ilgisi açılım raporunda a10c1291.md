# Alevilere Alman ilgisi, açılım raporunda

*İbrahim Doğan 2011.04.04*

<font class="agenda2NewsSpot">
 Alevi açılımının raporu 8 ay gecikmeyle açıklandı. Rapor, Aleviliğin röntgenini çekiyor, devletin hafızasını yenilemeyi amaçlıyor. Çözüm önerilerinin yanı sıra açılıma uluslararası ilgi de raporda kendine yer bulmuş.
</font>
<font class="newsDetail">
 <p>
  <p class="MsoNormal">
   İki yıl önce başlayan Alevi açılımının raporu açıklandı. Bu raporda Aleviler ile devlet yeni bir dil üzerinden konuşuyor. Alevi örgütlerinin sokaktaki buyurgan dili ile devletin tepeden bakan anlayışı gitmişti. Her iki kesim de bu yeni dille özel tarihlerinin dışına çıkmayı denediler. Bu ortamda rapor çözüm önerilerinin yanı sıra Aleviliğe sosyolojik bir bakış açısı getiriyor, bir bakıma bu inancın röntgenini çekiyor. Çözüm önerileri fantastik değil, ancak yer yer çözümsüz sorunlar sıralanıyor. Bu öneriler çoğunlukla devrim kanunlarına takılıyor. Raporda açıkça ülke ismi ifade edilmese de, Almanların Alevi açılımına ilgisine işaret ediliyor.
  </p>
  <p class="MsoNormal">
   Alevi açılımının parçası olarak 7 çalıştay düzenlendi; bu çalıştayların ilki 3-4 Haziran 2009’da, sonuncusu ise 28-30 Ocak 2010’daydı. Çalıştayların ilkine dedeler, kanaat önderleri ve örgüt yöneticileri gibi Alevi temsilciler katıldı. Diğer çalıştaylar akademisyen, ilahiyatçı, basın mensupları, politikacılar ve sivil toplum temsilcileriyle düzenlendi. Nihai Rapor, bu çalıştaylar esas alınarak hazırlandı. Çalıştaylarda devlet ile Aleviler ilk defa bu şekilde bir araya geldi, Alevilik devlet tarafından dikkate alındı. Devletin Alevilerle konuşmak istemesi, müzakereye açık olması bu diyaloğun nasıl bir zeminde ilerleyeceğinin belli olmasını zorunlu kılıyordu. 300 kadar katılımcıyla gerçekleşen çalıştayların katılımcı listeleri, örgütsel yapılardan çok belli başlı söylemlere göre seçildi.
  </p>
  <p class="MsoNormal">
   Devlet Bakanı Faruk Çelik’in başkanlığındaki çalıştaylara ilişkin Nihai Rapor’u, Yrd. Doç. Necdet Subaşı kaleme aldı. Hükümetin toplumsal ve kültürel engellerin ortadan kaldırılması için kapalı kanalların derhal açılması yönünde adım atma kararlılığında olduğu Başbakan Tayyip Erdoğan’ın rapordaki “Bütün bu çalıştaylar, devletimizin Alevi vatandaşlarımıza ilişkin tarihsel hafızasını gözden geçirme, hatta yeniden oluşturma konusunda da bir milattır.” cümlesinde saklı.
  </p>
  <p class="MsoNormal">
   Aleviliğin köklerine de inen rapora göre çatışma Aleviliğin bir inanç oluşumu olarak yapılandırılmasını arzulayanlar ile onu büsbütün seküler bir organizasyona dönüştürmek isteyenler arasında cereyan ediyor. Rapor muhalif dilin Marksist-sosyalist kökenli ideolojiden alındığını dillendiriyor, bu dilin temsilcileri ise Alevi Bektaşi Federasyonu çevresinde örgütlenmiş durumda. Muhafazakâr Aleviler kendi inanç ve uygulamalarını nasıl sürdüreceğini tartışırken, radikal Aleviler ise daha seküler yeni bir kimlik inşası içinde.
  </p>
  <p class="MsoNormal">
   Rapora göre Aleviliği dinî, kültürel, etnik ya da her üçünün karışımı bir yapılanma olarak görenler arasındaki ayrışma hızla çoğalıyor. Temel değerlerin hangi referanslar eşliğinde gelecek kuşaklara aktarılacağı belirsiz. Bu ayrışmalara rağmen Alevilikte baskın özellik Hz. Muhammed ile Hz. Ali ve soyuna, onların yol ve erkânlarına göre şekilleniyor. Raporda “Hak-Muhammed-Ali” söylemi İslam çerçevesinde kendine yer buluyor. Ancak Aleviliğin çeşitli inanç ve fikirlerin eriyip birbirine kaynaştığı bir anlayış, yeni bir bileşim olduğu da ifade ediliyor. Raporda Aleviliği ayrı bir din olarak görenlerin marjinal düzeyde kaldığı vurgulanıyor.
  </p>
  <p class="MsoNormal">
   Raporun ilk üç bölümünde çalıştayların konsepti, Aleviliğin tarihsel geçmişi ve bugün karşı karşıya olduğu sorunlar ile kimlik sorunları ele alınıyor. Dördüncü ve son bölümde ise mevcut sorunlar, sorunların önündeki engeller ve çözüm önerileri sıralanıyor. Temmuz 2010’da tamamlanan rapordan önce Alevi açılımında Madımak, din dersi gibi konularda adımlar atılmaya başlanmıştı. Bu yüzden rapor, kamuoyu tarafından yeni olarak algılanmayabilir.
  </p>
  <p class="MsoNormal">
   Raporda dikkat çeken hususlardan biri de Alevilere olan uluslararası ilginin oldukça yüksek olması. Alevi açılımıyla ilgili özellikle Almanya, açılımın muhataplarıyla temas kurmak istemişti. Alevilerin tanınır isimleri bu ülkede faaliyetlerini sürdürüyor. Raporda ülke ismi açıkça ifade edilmiyor ancak “Uluslararası desteklerin de siyasetlerine eklenmesi söz konusudur.” denilerek Türkiye’deki Alevilerin Avrupa’dakilerin etkisine girdiği anlatılıyor. Bu ülkenin Almanya olduğunu söylemek çok zor değil. İlginin bazı ülkelerin devlet katına kadar yükseldiği, Alevilerinse bu ilgiyi kullanılmaya müsait bir fırsat olarak gördükleri belirtiliyor.
  </p>
  <p class="MsoNormal">
   Alevileri tek yapı olarak ele almayan raporda Türkmenler, Tahtacılar, Abdallar gibi farklı dil, söylem ve dünya görüşüne sahip çeşitlilikten söz ediliyor. Rapor, Aleviler arasındaki sorunların kendi inisiyatifleriyle çözülemeyeceğini, bu grupların birbirlerine saygısının kalmadığını, devletin önayak olması gerektiğini belirtiyor ancak somut adımların ne olması gerektiği yer almıyor. Aleviliği İslam’ın dışında bir din gibi algılama konusunda ise çarpıcı tespitler var. Fitne ve fesat olarak değerlendirilen bu tartışmanın Aleviler arasında şaşırtıcı bir kırılmaya neden olduğu anlatılıyor; “Çoğu seküler ve din karşıtı eğilimlerle hareket eden araştırmacı yazarlar, Alevilik içinde gelişen bu yeni kanalları neredeyse ana damar bir akım ve çizgi olarak görmekte âdeta birbirleriyle yarış hâlindeler. Bu bağlamda Aleviliği İslam içinde sayan yaklaşımlar da çoğu zaman çekingen, bu eğilimlerini gizlemeye çalışmaları söz konusudur.”
  </p>
  <p class="MsoNormal">
  </p>
  <p class="MsoNormal">
   RAPORDAN DİKKAT ÇEKEN NOTLAR
  </p>
  <p class="MsoNormal">
   HAK-MUHAMMED-ALİ YOLU Alevilerin ortak bir tanımda buluşmaları da şu an için mümkün değil. Rapor, devletin inançların sınırlarını belirleme hakkına sahip olmadığını ancak inanç ve ritüeller hakkında net bir şekilde bilgi edinme hakkına sahip olduğunu vurguluyor. Çalıştaylarda Aleviliğin İslam üst başlığı altında “Hak-Muhammed-Ali” kavramları etrafında oluşan bir inanç ve erkân yolu olduğu konusunda mutabakat da sağlanmış.
  </p>
  <p class="MsoNormal">
   AŞURE RESMÎ TATİL OLSUN Rapora göre Aleviler ayrımcılığa uğradığını ifade ediyor ancak bunlar çoğu zaman ispatlanabilir değil. Buna rağmen kaynağı devrim kanunlarına da dayansa ayrımcılığı besleyen ve meşrulaştıran mevzuatın değiştirilmesi çağrısı yapılıyor. Hükümetin ise toplumsal bütünleşme adına adım atmaktan çekinmemesi isteniyor. Bunun için Aşure gününün (10 Muharrem) resmî tatil yapılması, Hacıbektaş ilçesinin ihya edilmesi ve bu adla bir üniversite açılması, Alevi köy ve mahallelerindeki örseleyici isimlerin iptal edilmesi de talepler arasında.
  </p>
  <p class="MsoNormal">
   ALEVİLER DEVRİM KANUNLARIYLA HESAPLAŞSIN! Rapora göre Alevi sorunu İnkılap ya da devrim kanunları dikkate alınmadan çözülemez. Alevilerse bu bağdan hoşnut değil. Çünkü rapor, Cumhuriyet’in kuruluşunda Alevilerin zımni bir ortak olduğunu, bu yüzden derinlemesine sistem eleştirisine girmediklerini anlatıyor. Bu yüzden Alevilerin Hacı Bektaş Müzesi’ni devralması talebi, Devrim Kanunlarına takılıyor, Alevilerin bununla hesaplaşması çağrısında bulunuluyor.
  </p>
  <p class="MsoNormal">
   ALEVİ DİYANETİ KURULSUN Radikal Aleviler, Diyanet’in lağvedilmesini istiyor. Marjinal bu görüş rağbet görmeye başlamış. Ancak kurumun devamını isteyen Aleviler de var. Rapor Diyanet’in yeniden yapılandırılmasını istiyor, Aleviler içinse Diyanet benzeri bir vakıf kurulması talep ediliyor. Laik devletin kısıtlayıcı değil genişletici ve özgürlükçü yorumları temel alması çağrısında bulunuluyor.
  </p>
  <p class="MsoNormal">
   DİN DERSİ ZORUNLU OLMAKTAN ÇIKSIN! Rapor, Anayasa’nın 24. maddesinde yer alan ‘zorunlu din dersinin’ kaldırılmasını dolaylı olarak öneriyor, bu dersin ise Matematik gibi ‘olağan’ dersler arasına alınması fikrini savunuyor. Ancak Avrupa Konseyi’ne bağlı 47 ülkeden 43’ünde din dersi devlet okullarında veriliyor. Millî Eğitim Bakanlığı, din kültürü dersinin içeriğini değiştirmek için çalışmalarını tamamlamak üzere. Alevilerden oluşan komisyon, yeni müfredatı hazırladı. Önümüzdeki yıl uygulanacak. Ayrıca rapor din kültürü dersinin yanı sıra isteğe bağlı din eğitimi dersi verilmesini de öneriyor.
  </p>
  <p class="MsoNormal">
   İNANÇ VERGİSİ TARTIŞILSIN Cemevlerine hukuki statü verilmesi kabul edilmiş görünüyor ancak bu statünün nasıl olacağı devrim kanunlarından dolayı belirsiz. Cemevleri hakkında ibadethane yerine ‘inanç ve erkân merkezi’ gibi bir ifade kullanılması üzerinde duruluyor. Alevi Bektaşi Federasyonu tarafından gündeme getirilen ‘inanç vergisi’ önerisinin de tartışılmasını istiyor. Rapor Aleviliğin olmazsa olmazı olan dedeliğin altyapısının yeniden hazırlanmasını, buna bağlı olarak inanç ve kültürün yeniden yapılandırılmasını öneriyor. Dedeleri eğitecek kurumların ihdas edilmesi, Alevilik bilgi ve külliyatının korunması için çok boyutlu bir araştırma merkezinin kurulması da öneriler arasında.
  </p>
  <p class="MsoNormal">
   MADIMAK ‘YÜZLEŞME’ PROJESİ Sivas’ta katliamın yaşandığı Madımak Oteli, çalıştaylardan sonra hükümet tarafından kamulaştırıldı. Otel için çok kapsamlı bir proje yürütülüyor, katliamın yıldönümü olan 2 Temmuz’da proje bitmiş olacak. Proje kapsamında Madımak’ta hayatını kaybedenler anısına bir bölüm de olacak. Raporda “Düzenleme, her hâlükârda unutma yerine hatırlamayı, kargaşa ve kaos değil barış ve huzuru, geçiştirmeyi değil yüzleşmeyi öncelemelidir.” deniyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29088-200-alevilere-alman-ilgisi-acilim-raporunda.html), [web.archive.org (arşiv bağlantısı)](http://web.archive.org/web/20110830105637/http://www.aksiyon.com.tr:80/aksiyon/haber-29088-200-alevilere-alman-ilgisi-acilim-raporunda.html)
