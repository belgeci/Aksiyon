# 330 demokrat milletvekili aranıyor

*İbrahim Doğan 2010.02.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ankara’da çıkan son krizi çözmenin yolu aslında belli ve tek: Hemen herkesin dillendirdiği yargı reformu... Ancak bu, sanıldığı kadar kolay değil. En başta 330 demokrat milletvekili gerekiyor
  </font>
 </div>
 <div id="newsText">
  <font class="detail-text">
   <p class="MsoNormal">
    Ankara, yine alışık olduğumuz bir atmosfere girdi. Hava o kadar sertleşti ki 13 yıl önce yaşadığımız 28 Şubat sürecini aratmadı. Zaten, ortaya çıkan durum ve bilgilerden de anlaşıldı ki birileri o meşum süreci ülkeye bir kez daha yaşatmak istiyor. Başrollerde bu kez askerler değil, yüksek yargı mensupları var. Hâkimler ve Savcılar Yüksek Kurulu (HSYK), kanuni hakkını kullanan 4 savcının görevlerini ellerinden aldı, hem de hiçbir soruşturmaya gerek duymadan.
   </p>
   <p class="MsoNormal">
    Bu karar, demokrat kesimlerde infiale yol açtı. Kanunsuz ve haksız uygulamaya karşı mutlaka bir adım atmak gerekiyordu. Nitekim, gözler hükûmet kanadına çevrildi. AK Parti iktidarının 27 Nisan e-muhtırasına karşı cesur duruşu hafızalardaki tazeliğini koruyordu. Her ne kadar 2005’te Şemdinli İddianamesi’ni hazırlayan Van Savcısı Ferhat Sarıkaya’nın meslekten atılmasına göz yumulmuş olsa da bu defa beklenen oldu. Önce Adalet Bakanı Sadullah Ergin, ardından Başbakan Yardımcısı Bülent Arınç sert açıklamalar yaptı. Açıklamaların dozajı vicdanlara su serpmesine rağmen beklentileri karşılamadı. Zira ne Ergin ne de Arınç, herkesin dilindeki yargı reformu için harekete geçileceğine dair bir işaret verdi. Oysa 27 Nisan ve 367 krizinin ardından cumhurbaşkanını seçme işini halka götürmek için anayasa değişiklikleri yapılmış ve referandumda halkın büyük desteği alınmıştı.
   </p>
   <p class="MsoNormal">
    Benzer eleştiriler Ergenekon Terör Örgütü (ETÖ) soruşturmasında da gündeme geliyor. Konuyu yakından takip eden gazeteci Şamil Tayyar gibi birçok isim soruşturmanın fiilî olarak durdurulduğunu öne sürüyor. Ancak son gelişmeler soruşturmanın yargı tarafından daha üst birimlere çıkarılacağını gösteriyor. Hatta Ergenekon’un beyni olarak bilinen ve cunta karargâhının merkezinde yer alan isimlere ulaşma ihtimali doğduğu söyleniyor. Ankara kulislerine göre ise ufukta dolaşan kapatma davası ihtimali AK Parti’yi tedirgin ediyor.
   </p>
   <p class="MsoNormal">
    Ergenekon operasyonlarında ilk büyük dalgalar 2008 Ocak ve Mart’ında geldi. Veli Küçük gibi isimlerle Ergenekon’un içine doğru girilmeye başlanmıştı ki aynı tarihlerde Yargıtay Cumhuriyet Başsavcısı Abdurraman Yalçınkaya harekete geçti ve AK Parti hakkında kapatma davası açtı. Siyaset yorumcuları davanın ETÖ soruşturmasının ilerlemesini engellemek için açıldığını ifade etti.
   </p>
   <p class="MsoNormal">
    Bir süredir, AK Parti hakkında yeni bir kapatma davası açılacağından söz ediliyor. Önce, polisin yaptığı bazı dinlemelerin yasal olmadığı, bunun kapatmaya gerekçe olacağı öne sürüldü. Ardından Yargıtay Başsavcısı Yalçınkaya’dan “Partiler kapatma davasını hisseder.” şeklinde bir açıklama geldi. Son olarak Yalçınkaya, Erzurum ve Erzincan savcılarının yürüttüğü soruşturmalarla terör örgütü mensuplarının Habur’dan girişini incelemeye aldığını dile getirdi. Belli ki, kapatmaya delil olabilecek noktalar arıyordu. Hükûmet kanadında şantaj olarak algılanan bu açıklamalar ile ETÖ soruşturmasındaki paralellik dikkat çekiyor. Zira söz konusu soruşturma artık kılcal damarlardan yönetim merkezine uzanmaya başladı. Özel yetkileri alınan Erzurum Savcısı Osman Şanal, 3. Ordu Komutanı Orgeneral Saldıray Berk’i ifade vermeye çağırmıştı. Kapatma davası söylentilerinin, hükûmete “Ergenekon’u daha ileri götürmeyin” mesajı taşıdığı ileri sürülüyor.
   </p>
   <p class="MsoNormal">
    Hükûmet, daha önce kıl payı kurtulduğu kapatma davasıyla bir daha karşı karşıya kalmamak için, attığı adımlara çok dikkat ediyor. Başbakan Tayyip Erdoğan özellikle Erzincan krizi sonrası konuşmamayı tercih etti. Başbakan’ın Meclis grup konuşmalarında kendilerini hedef alan pek çok plandan haberdar olduğunu söylemesi aslında bu temkini de açıklıyor.
   </p>
   <p class="MsoNormal">
    Bu çerçevede iktidar partisi, anayasa değiştirmeyi tek başına göze alamıyor. Daha açık söylemek gerekirse, sahip olduğu 337 milletvekiline güvenemiyor. Zira değişiklik için en az 330 milletvekilinin desteği gerekiyor. Bu noktada AK Partili kurmayların aklından Albay Dursun Çiçek’in hazırladığı ‘İrtica ile Mücadele Eylem Planı’nda geçen ‘AKP içindeki kilit iletişimciler’ çıkmıyor. Muhtemel bir oylamada bu kilit isimlerin harekete geçirilmesi, anayasa değişikliğini referanduma götürecek kritik sayı olan 330’un bile bulunmasına sebep olabilir. İktidar partisinin bu hesapları yaptığı ve adım atmaktan çekindiği öne sürülüyor. Seçimler öncesinde oluşacak böyle bir görüntünün sandığa dezavantaj olarak yansıyacağı değerlendiriliyor. CHP ve MHP ile AK Parti arasında yaşanan gerilimden anayasa değişikliği konusunda bir uzlaşma çıkmayacağı açık. AK Parti, sadece Barış ve Demokrasi Partisi (BDP) ile de uzlaşmak istemiyor. Zaten Habur’daki görüntülerin ardından kamuoyunda oluşan olumsuz imajı silmek için Kürt açılımı bir süreliğine rafa kaldırılmıştı. Başbakan Yardımcısı Bülent Arınç’ın anayasa değişikliği hakkındaki soruya cevap verirken sarf ettiği “Nitelikli çoğunluk ve referandumla bu gerçekleşebilir.” cümlesi de hükûmetin endişesini yansıtıyor.
   </p>
   <p class="MsoNormal">
    Hükûmet üyeleri kayıtlı veya kayıt dışı sohbetlerde yargı reformunun gerekliliğinden söz etse de henüz gündemlerinde değişiklik yok. Bundan sonra ne yapılacağına dair herhangi bir yol haritası da bulunmuyor. Cumhurbaşkanı Abdullah Gül, hükûmeti harekete geçirmek için bir açıklama yaptı. Krizden çıkış için ‘yargı reformu’nu adres gösterdi; ancak ‘çıkmaz sokak’a dikkat çekti ve “Yargı reformu yapılırken bu çıkmaz sokak ya da kısır döngü daha derinleştirici bir şekilde olmamalıdır.” dedi.
   </p>
   <p class="MsoNormal">
    Türkiye’nin bu krizden çıkması için Cumhurbaşkanı’nın uyarıları doğrultusunda da olsa mutlak surette bir anayasa değişikliği gerekiyor. Bundan sonra bütün gözler Meclis’te olacak. Bakalım 330 demokrat milletvekili çıkacak mı?
   </p>
   <p class="MsoNormal">
   </p>
   <p class="MsoNormal">
    Orhan Gazi Ertekin:*
   </p>
   <p class="MsoNormal">
    Yüksek yargı sadece kadını erkek yapamaz
   </p>
   <p class="MsoNormal">
   </p>
   <p class="MsoNormal">
    Yargı reformunda odaklanma, hangi yetki ve göreve sahip olduğu noktasında olmalıdır. HSYK, Yargıtay, Anayasa Mahkemesi gibi yüksek mahkemeler aşırı güç birikimiyle kendi faaliyetlerini yürütüyor. Bilinen ekseniyle söylersek; kadını erkek yapmak dışında her şeyi yapabilecek pozisyondalar. Yargı reformunda esas yetkilerin yerele dağıtılması olmalı. Bu ise toplumsal meşruiyetle aşılmalı. Ne hükûmet ne de diğeri tarafından ciddi, somut bir program yapıldı. Yargı aktörleri, Adalet Bakanı, HSYK, yüksek mahkeme artık güven üretebilecek bir potansiyel taşımıyor. Yüksek mahkemeleri yeniden inşa etmek gerekiyor. Yüksek mahkemelerin siyasal alan kazandığını görüyoruz, temyiz mahkemeleri olarak güncel yerlerine geçmesi gerekiyor. HSYK ise demokratikleşmeye, yani farklı gruplara açılmalı. Sadece iktidara değil. HSYK’nın yetkileri yargı reformunun konusu olmamıştır. Özlük işlerinden tayinlere kadar. Bu geniş görev ve yetkilerinin dağıtılması lazım. Kriz, hiçbir hükûmeti korkutmamalı. Yargı reformu ele alınmak zorunda. Takvimin belli olmaması toplumun beklentilerini azaltıyor, bu da demokrasi ve kamuoyu açısından sorunlu. Reformu belli ölçülerde olumlu buluyorum, bilgi ve arşiv olarak altyapı sorunu var. Adalet Bakanlığı ayağı çok zayıf. Yargı Reformu Stratejisi gerçekten Adalet Bakanlığı’ndaki yargı bürokrasisinin stratejisidir. Politik dinamiğin stratejisi değildir, bunun farkına varılmalıdır. Devlet dairesi şeklinde örgütlenen yapının değişmesi gerekiyor.
   </p>
   <p class="MsoNormal">
    (*) Demokrat Yargı Eş Başkanı
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=18B723B60704907B5EB1DD68577FC72C?newsId=26159), [web.archive.org (arşiv bağlantısı)](http://web.archive.org/web/20131107033640/http://aksiyon.com.tr:80/aksiyon/newsDetail_getNewsById.action;jsessionid=18B723B60704907B5EB1DD68577FC72C?newsId=26159)
