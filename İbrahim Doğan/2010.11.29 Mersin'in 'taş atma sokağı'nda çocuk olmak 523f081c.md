# Mersin’in ‘taş atma sokağı’nda çocuk olmak…

*İbrahim Doğan 2010.11.29*

<font class="agenda2NewsSpot">
 Mersin’in gettolarında polise taş atan çocuklar, bunu bir oyun gibi görüyor. Hedefi tutan her taş haneye bir puan olarak dönüyor. Ailelerin geliri arttıkça çocuklar sokaktan uzaklaşıyor.
</font>
<font class="newsDetail">
 <p>
  <p class="MsoNormal">
   ‘Fazla değil, 7-8 yaşlarında bir çocuk; altında kalsa ezileceği cinsten, ağzına kadar dolu çöp konteynerini Şevket Sümer Mahallesi’nin girişine, yola paralel bir şekilde deviriyor. Otomobilin içinden kendisini dehşetle izleyen bizlere, ellerini iki yöne sallayarak yolun kapandığını ve yandaki sokaktan geçmemiz gerektiğini işaret ediyor. ‘Benim mekânım burası ve polislerle rutin çatışmam başlayacak birazdan’ mesajı veriyor bir anlamda. Ardından, medyanın gündeminden düşmeyen görüntüler başlıyor. Tıpkı bir bilgisayar oyunu gibi, karşı tarafa zarar verdikçe haneye puan yazdıran cinsten bir oyun bu. İki taraf da kurallarını, sınırlarını biliyor. Ancak çatışma saati gelinceye kadar hayat normal akışını sürdürüyor.”
  </p>
  <p class="MsoNormal">
   Bu sözler, Mersin Üniversitesi’nden Doç. Dr. Nurdan Akıner’e ait. Mersin’in gettoları kabul edilen Güneş Mahallesi’nin yanı sıra Şevket Sümer, Gündoğdu, Siteler, Çay ve Çilek mahallelerinde taş atan çocukların öfkesini anlamak için bir saha araştırması yaptı. 250 çocuk ve ailesiyle yüz yüze yapılan görüşme sonucunda, polise taş atma eylemlerinin bilinçsizce yapıldığı sonucuna varıldı. Bu mahalledeki eylemler, iki karşıt grubun mücadelesi değil, taşlar ne kadar hedefe isabet ederse o kadar puan alınan bir bilgisayar oyunu gibi. “Mersin’in Banliyölerindeki Öfke Patlaması” isimli araştırmada, 890 bin nüfuslu şehrin gettolarında yaşayan 250 bin kişinin öfkesinin nedenleri ortaya konuyor.
  </p>
  <p class="MsoNormal">
   Bu mahallelerde taş savaşının çıkması için önemli bir sebebe ihtiyaç yok. Küçük bir kıvılcım sokakları karıştırmaya yetiyor. 12 yaşındaki Erdem’in “Ben de eyleme gidiyorum ama eğlencesine gidiyorum. Az da olsa öfkeliyim tabii ki polise karşı. Çünkü bir gün okuldan dönerken, bir polisin Kürtlerin annesine küfrettiğini duydum. O an çok kızdım ve onu dövmek istedim.” sözleri, onun neden sokaklarda olduğunu ortaya koyuyor.
  </p>
  <p class="MsoNormal">
   9 yaşındaki Ahmet’in bilinçaltında ise etnik temelli çatışmanın tohumları şimdiden filizlenmeye başlamış: “Arkadaşlarıma vurduğu için ben de polise taş attım. Onlar Türk, biz Kürt. Biz iyi, onlar kötü. Büyüyünce polis olacağım, ben de Türklere vuracağım.”
  </p>
  <p class="MsoNormal">
   Ancak kimi çocuklar da taş atmanın sorunları çözmediğinin farkına varmış. 13 yaşındaki Gürkan bunlardan biri: “Polislere çok küçükken bir kere taş atmıştım ama beni yakalayamadılar. Artık büyüdüm, atmıyorum. Çünkü huzursuzluk istemiyorum, bıktım. Okuyup öğretmen olmak istiyorum. En büyük hayalim zengin olup ev ve araba almak. Keşke bir bilgisayarım olsaydı.”
  </p>
  <p class="MsoNormal">
   Şehrin neredeyse üçte birini oluşturan bu mahallelere göç, 1990’larda, terörle mücadelenin yoğun olduğu dönemde başlamış. Köyünü, tarlasını terk etmiş hepsi. Köyde çiftçilik yaparken şehre geldiklerinde hiçbir mesleği olmayan büyük bir grup olarak toplumun karşısına çıkmışlar. Büyük çoğunluğu, İstanbul gibi büyük şehirlere sebze-meyve gönderilen bahçelerde işçi olmuş. Güneydoğu’daki köylerinden baskı yüzünden ayrılan bu insanlar, göç ettikleri yere geçmişlerini götürüyor elbette.
   <span>
   </span>
   Bu hususta Nurdan Akıner’in sözlerine kulak verelim: “Çocuk üç yaşında amcasının uğradığı işkenceleri, babasının başına gelenleri işitiyor. Apo, işkence, göç, terör gibi kelimeleri işite işite büyüyor. Zihni bunlarla doluyken güvenlik güçlerine koşup sarılması beklenemez. Şehir değiştirmeleri bu algıyı değiştirmiyor. Başka bir yere gitmekle geçmiş hiçbir zaman buharlaşmıyor. O yaşananların bedelini ödüyor bu bölge. Doğdukları çevrede düşmanlaşarak büyüyorlar. Çocukların propaganda yoluyla şiddete itilmesinde katalizör vazifesi görüyor.”
  </p>
  <p class="MsoNormal">
   Geçmişini yanında taşıyanlardan biri, 35 yaşındaki Musa. Mersin’in gettolarından Güneş Mahallesi’ne
   <span>
   </span>
   baskı yüzünden Siirt’ten göç etmiş. Babası koruculuk teklifini kabul etmemiş. 250 teneke buğdayı tarlada bırakmışlar. Mesleği olmadığından işçi olarak çalışmaya başlamış, ilk zamanlarda çok zorlanmışlar: “Bir duvar ustasının yanında işe başladım. Benden keser istediğinde ne olduğunu bilemedim. Dakikalarca aradım durdum. Türkçemiz de yoktu, her şey çok zordu. Her gün geri dönelim diye ağlıyorduk. Türkiye’nin diğer yerlerinde Kürtlere yapılan haksızlıklar bu mahallede yankı buluyor. Dağdaki savaş bitmeden, açılım lafı sonuç bulmadan taş atma eylemleri bitmez. Çocuklar iki yaşında çevresini izleyerek büyüyor ve bilinçleniyor. Yani ailelerin suçu yok. Kimse çocuğunun taş atmasını istemez.”
  </p>
  <p class="MsoNormal">
   38 yaşındaki Mardin doğumlu üç çocuk babası Muhterem de benzer bir hikâyeyle karşımıza çıkıyor: “Köyümüzde bizlere terörist muamelesi yaptılar. Koruculuk teklif ettiler, kabul etmeyince bir hafta içinde köyümüzü terk etmemizi istediler. Hayvancılıkla geçimimizi sağlıyorduk. Her şeyimiz vardı, zengindik. Devlet bizi göçe zorlayıp Mersin’de zenginlere köle yaptı. Portakal bahçesinde çalışmaya giderken sabahları plastik çizmeleri giymek gücüme gidiyor. Her sabah ağlıyorum. Ama ailemin geçimini sağlamak için çalışmak zorundayım.”
  </p>
  <p class="MsoNormal">
   Bu öfke patlamasının en büyük mağduru ve en önemli simgesi şüphesiz çocuklar. KCK yapılanmasına paralel sokaklarda çocukların başaktör olduğu bu eylemler, Türk-Kürt kavgası diye yansıtılıyor. Bu çatışmaların şehir merkezinde de bir karşılığı var. Bir çocuk bu mahalleler dışındaki bir liseye kaydolmak istediğinde, bir işe başvurduğunda ya da şehrin merkezinde dolaşmaya çıktığında mağdur konuma düşüyor. 14 yaşındaki Eyşan’ın sözleri her şeyi özetliyor: “Şehirden çocuklarla arkadaşlık yapamıyoruz. Hangi mahallede oturduğumuzu söyleyince ‘Taş atma sokağında mı oturuyorsunuz?’ diyorlar. Buraların böyle kötü bir ünü var. Kardeşlerim ve ben taş atmayız, atanla da arkadaşlık yapmayız.”
  </p>
  <p class="MsoNormal">
   Araştırmanın sonuçlarına göre çocukların şiddet eyleminin aktörü hâline gelmesi, “Biz de buradayız, bizi de görün, sıkıntılarımız var.” mesajından başka bir şey değil. Çocukların kendilerine ait odaları yok, bilgisayar sahibi değiller, hayalleri yarım kalıyor. Sokak eylemlerini onaylamayan kız çocukları ise çocuk yaşta evlendirilme korkusuyla yaşıyor. Şevket Sümer Mahallesi’nden 17 yaşındaki Sarp, Mersin’de doğmuş ancak kendini bu şehre ait hissetmiyor. İşsiz, bu yüzden de hayatından memnun değil. 7 kardeşiyle aynı odada yatması ise gelişimini engelliyor. Sokaklardaki kavga gürültü de onu tek tipleşmeye itiyor. Mahallesindeki bu sıkışmışlığın yanı sıra Mersin’in diğer bölgelerine gittiğinde ayrımcılığa uğradığını söylüyor: “Büyük bir alışveriş merkezine girerken kapıdaki güvenlik görevlisi bile şüpheli bakışlarla sizi süzüyor, üzerinizi batılı gibi görünen beyaz tenli erkeklere kıyasla daha detaylı arıyor. Potansiyel suçlu gibi görülmek istemiyorum. Bugün en radikal MHP’linin sokağına günde üç kez panzerle girin, gaz bombası atın, çocuğunu panzerle ezin, inanın o da çıkıp taş atmaya başlar.”
  </p>
  <p class="MsoNormal">
   Kendilerini Mersin’e ait hissetmeyen, bir mahalleye hapsolan çocuklar çoğunlukla farklı şehre göç etmek istiyor. Çilek Mahallesi’nde yaşayan 15 yaşındaki Feride’nin en büyük hayali İstanbul’da yaşamak. Mersin’den ayrılmak istemesi bir alışveriş merkezinde başına gelenler yüzünden: “Bir gün büyük bir alışveriş merkezine gittim. Oradaki insanları çok garipsedim, bir daha oraya gitmek istemiyorum. Şöyle bir baktım ve nereden nereye dedim. Başka bir dünyada gibiydim, kıyafetlerimiz dâhil her şey çok farklıydı. Yaşadığımız yere çok uzak değildik ama sanki bir başka dünyada gibiydik.”
  </p>
  <p class="MsoNormal">
   Çevre baskısını Mersin’in bu sokaklarında hissetmek çok kolay. Araştırmaya katılan anneler, çok geç olmadan çocuklarını daha iyi şartlarda okutmak için mahalleden ayrılmak istiyor. Araştırmaya göre ailelerin yıllık geliri arttıkça çocuklar şiddetten uzaklaşıyor. Ancak sebze-meyve bahçelerinden elde ettikleri gelirlerle bu hayallerine kavuşmaları çok kolay değil. O yüzden meslek sahibi yapan gece okullarının yaygınlaştırılmasını, meslek edindirme kurslarının açılmasını istiyorlar. Çoğunun hayali ise engellere takılıyor. O nedenle “Keşke Atatürk yaşasaydı!” diyorlar ya da Başbakan Tayyip Erdoğan’a sesleniyorlar: “Başbakanım çocuklarımı sen okut.” Kadınlar bu dışlanmayı birçok alanda hissediyor. Dört çocuk annesi 33 yaşındaki Rabiye, komşusuyla hastaneye gitmiş. Hemşire ve doktor, Rabiye’nin hasta arkadaşını Kürtçe konuştuğu için azarlamış. Ancak o arkadaşının Türkçe bilmediğini, bu yüzden kendisinin söylediklerini çevirdiğini anlatan Rabiye bu ötekileştirmenin kendi mahallelerinde bile karşılarına çıktığını anlatıyor: “Bizim erkeklerimiz bile sarı saçlı, mini etekli kadınları görünce dolmuşta ‘gel abla gel’ deyip yer veriyor. Bize de ‘kıro’ diyorlar.”
  </p>
  <p class="MsoNormal">
   Eylemlerde hem aileler hem de esnaf zor durumda kalıyor, birçok aile çocuklarını sokaklardaki eylemlerden ayıramıyor. 32 yaşındaki Defne, halk ekmek kabinlerinin, esnafın camlarının bu taş atma eylemlerinde zarar gördüğünü söylüyor: “Geçenlerde esnafın biri eline pompalı tüfeği alıp ‘Camımı kırarsanız ben de size zarar veririm, dünyanın parasını verdim vitrin camına!’ diye bağırdı. Çocuklar kendi yaşadıkları çevreye zarar verdiklerinin farkında değiller. Şiddetle hak aranmaz. Cezasını yine biz çekiyoruz. Bu bölgelere saygın bir mesleğe sahip, eğitimli insanlar taşınmıyor. Evinizin değeri artmıyor ya da Mersin’e yeni taşınanlara ‘Aman Siteler’e gitmeyin, başınız derde girer’ diye öğüt veriyor insanlar. İlk fırsatta buradan taşınıp eşim ve çocuklarımla temiz bir çevrede yeni bir hayat kurmak istiyorum.
  </p>
  <p class="MsoNormal">
  </p>
  <p class="MsoNormal">
  </p>
  <p class="MsoNormal">
   Haydar (54), Diyarbakır doğumlu, evli ve 10 çocuk babası:
  </p>
  <p class="MsoNormal">
   Mersin’in anlamı, buraya göç eden biz Kürtler için perişanlık. Mersin eritiyor bizi. Kimse keyfinden gelmedi buralara, denize meraklı değil kimse. Çocuklarımız elimizden kayıp gidiyor. Esrar ve fuhuş, göçle gelen nüfusun oturduğu mahallelerde çocuklarımızı tehdit ediyor. Kızlarımızı okula gönderemiyoruz. Polis taş atan çocuk peşinde gezerken, asli görevlerini unutuyor.
  </p>
  <p class="MsoNormal">
   Mustafa (22), Mardin doğumlu, okuryazar değil, bekâr:
  </p>
  <p class="MsoNormal">
   Evde 8 kişiyiz ve hepimiz aynı yerde yatıyoruz. Benim için karşımdaki kişinin insan olması yeterli, din ya da etnik kimlik önemsiz bir ayrıntı. Uzun süredir işsizim. İş istemek için nereye gitsem önce şöyle bir süzüyorlar, sonra da nerelisin ya da nerede oturuyorsun gibi sorular soruyorlar. Hele oturduğum mahalleyi söylersem hiç şansım yok. Ayrımcılıktan nefret ediyorum. Hiçbir şekilde çocukların polise taş atmasını onaylamıyorum. Öyle taş atmakla, şiddetle, vurup kırmakla Kürt kimliği elde edilmez. Kimliğimi sonuna kadar savunurum ama taş olmaz. Zararı yine bize dokunuyor, gazetelerdeki, televizyonlardaki haberlerden dolayı adımız çıkmış, kimse bize iş vermiyor.
  </p>
  <p class="MsoNormal">
   Hakan (12), Mersin doğumlu, ilköğretim okulu öğrencisi:
  </p>
  <p class="MsoNormal">
   Evde kardeşlerim, annem ve babamla beraber toplam 5 kişiyiz. Yerde kardeşlerimle beraber uyuyoruz. Dua ederken Allah’a “Lütfen bize yardım et. Bizim gibi çocukların da çarşıda yaşayan çocuklar gibi her şeyleri olsun, oyuncakları, spor ayakkabıları, güzel elbiseleri, bilgisayarları ve bir sürü kitapları olsun.” diyorum. Bir odamın ve yatağımın da olmasını istiyorum. Hasan polis amca bizi çarşıya götürdü, top verdi bize. Çarşıdaki çocukları görünce kendimden, yaşadığım yerden utandım. Sanki onların yaşadığı bölge ayrı, benim yaşadığım bölge ayrı. Ben de onlar gibi yaşamak isterdim ama annem ve babam tarlada çalışıyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28037-283-mersinin-tas-atma-sokaginda-cocuk-olmak%E2%80%A6.html), [web.archive.org (arşiv bağlantısı)](http://web.archive.org/web/20101203194850/http://www.aksiyon.com.tr:80/aksiyon/haber-28037-283-mersinin-tas-atma-sokaginda-cocuk-olmak%E2%80%A6.html)
