# Ulusalcılar dedemi rahat bıraksın

*İbrahim Doğan 2007.01.01*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Menemen’deki Kubilay’ı anma töreninde Tuncay Özkan, Çankaya yollarına barikat kurmakla meşguldü. Torun Kubilay ise dedesini ulusalcıların kullanmasına karşı çıkıyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070630174446im_/http://www.aksiyon.com.tr/resim/630/28.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Menemen’de katledilen Kubilay, her 23 Aralık’ta resmî törenle anılıyor. Bu yıl ilk defa miting de eklendi bu törenlere. Kubilay’ın anılmadığı mitingin hedefi, Tayyip Erdoğan’ın Çankaya yoluna barikatlar kurmaktı. Atatürkçü Düşünce Derneği tarafından organize edilen mitinge siyasi parti liderleri katılmazken, Menemen halkı da ilgi göstermedi. Ulusalcıların mitinginden rahatsızlık duyan Kubilay’ın torunu Mustafa Kubilay, dedesinin kullanılmasına karşı çıkıyor: “Bazı grupların kendi çıkarları için dedemi kullanması bizi rahatsız etti. Günün anlamı belli. Bu işi siyasete alet etmesinler. Kubilay’la ilgili olmayan bazı konulara değindiler. Eylemi başka günde yapsınlar. Ayın 30’unda yapsın, başka günde yapsın, başka yerde yapsın. Onları engelleyen yok. Ama 23 Aralık’ta olması onların işine geliyor.”
   <br>
    <br>
     Dedesini anma törenlerine 20 yıldır katılıyor Mustafa Kubilay. Bu yıl Menemen’e gelenlerin sayısının geçmiş yıllara göre daha kalabalık olduğuna işaret ediyor. Bunun nedeni Atatürkçü Düşünce Derneği’nin (ADD) “Menemen’den Çankaya’ya Laik Cumhuriyet Mitingi” düzenliyor olmasıydı. Emin Çölaşan gibi köşe yazarları geçmiş yılların aksine “Menemen olayını unutmayın” yazılarını erkene aldı. Eyleme katılım için günlerce duyurular yapıldı. Geçtiğimiz yıl sadece Egelileri davet eden Çölaşan, her ne kadar kendisi katılmasa da, 20 Aralık 2006 tarihindeki yazısında “Cumartesi günü Menemen’de olun” diyerek tüm Türkiye’ye yapıyordu aynı çağrıyı.
     <br/>
     <br/>
     “ANKARA’YI İŞGALDEN KURTARACAĞIZ”
     <br/>
     <br/>
     ADD ve CHP üyeleri başta olmak üzere çeşitli sivil toplum örgütlerinin temsilcileri, 23 Aralık sabahı erken saatlerde otobüslerle Menemen’e taşındı. İzmir ve Harbiye marşları eşliğinde tren istasyonunda başlayan yürüyüş, sloganlar eşliğinde, resmî törenin yapılacağı Kubilay’ın Yıldıztepe’deki anıtına kadar sürdü. CHP lideri Deniz Baykal, geçtiğimiz yıl Şişli Belediye Başkanı Mustafa Sarıgül’ün ön plana çıkması ve kortejin kendi gelmeden yürüyüşe geçmesinden dolayı bu yıl katılmadı. Törenin yapıldığı dakikalarda, Menemen’e yarım saat mesafedeki İzmir’deydi. Kortejde Mustafa Sarıgül ile Menemen Belediye Başkanı Tahir Şahin yer alırken CHP’nin İzmir vekilleri yer almadı. Erkan Mumcu, CHP’nin şovuna dönüşme endişesinden, diğer parti liderleri ise bu çatışmalardan dolayı katılmadı törene. 1999’da Menemen Belediyesi tarafından organize edilen bu yürüyüşe ilk yılında yaklaşık üç yüz kişi katılmıştı. Her yıl bu sayı giderek arttı. Tahir Şahin bu yürüyüşün Menemen’e katkısını şöyle değerlendiriyor: “Mustafa Fehmi Kubilay ile birlikte Menemenli bekçi Hasan ve Şevki de katledildi. Bizim insanımız her yerde baskıyla yaşamış. Askerde ‘Kubilay katili’ olmuş Menemenliler. Atatürk karşıtı gibi yansıtmışlar. Hep negatif değerlendirilmişiz. Yedi yıldır yaptığımız bu yürüyüşle Menemen, Cumhuriyet’e şehit vermiş bir ilçe konumuna gelmiştir.” Kortejin durağı ise 57. Topçu Tugay Komutanlığı tarafından düzenlenen tören alanıydı. Her yılki gibi resmî erkânın mesajlarını okunup anıta çelenk bırakılması ile son buldu. Öğlen saatlerinde ise miting meydanında sahne aldı ulusalcı güçler.
     <br/>
     <br/>
     Kubilay ile ilgili törenler geçmişte bu kadar kalabalık değildi ve bu törenlerde eylem düzenlenmiyordu. Eylemin nedeni ise “Çankaya yolları şeriata kapalı” sloganının altında yatıyordu. Başbakan Tayyip Erdoğan’ın cumhurbaşkanlığını engellemeyi amaçlayan bu ulusalcı oluşum, Kubilay’ı anma törenlerinde de boy gösterdi. 28 Şubat öncesindeki oluşumları hatırlatan mitingde, Türk bayraklarının arasında CHP flamaları dalgalanıyor, sloganlar yükseliyor, kalabalık bir hareketlenip bir susuyordu. Kürsüye iletilen isimler heyecanlı bir ses tonuyla “Atatürkçü Düşünce Derneği Söke Teşkilatı hoş geldiniz” diye okunuyordu.  İşçi Partisi, MHP, DSP, DYP ilçe teşkilatlarının yanı sıra CEM Vakfı, Çağdaş Eğitim Vakfı, Kemalist Üniversiteliler Birliği, Hipermarketler Karşıtı Milli Esnaf Derneği, Kanaltürk sitesi üyeleri, Cumhuriyet Gazetesi Okur Kulübü, Emekli Astsubaylar, Eğitim İş Sendikası diye uzayıp gidiyordu liste. Kürsüden 4 bin kişilik kalabalığı coşturacak sloganlar üretiliyordu sürekli.
     <br/>
     <br/>
     “BİR ELİMİZDE KUR’AN BİR ELİMİZDE NUTUK”
     <br/>
     <br/>
     Meydandakiler ise Tayyip Erdoğan’ın cumhurbaşkanlığına haykırarak karşı çıkan Tuncay Özkan’ı sabırsızlıkla bekliyordu. Tuncay Özkan önce kanalını CHP’nin emrine sunduğunu açıklamış ardından Başbakan Erdoğan’ın Çankaya’ya çıkmasını engellemek için barikat kuracakları günlerin geleceğini haber vermişti. Sahneye çıktığında pop yıldızı ya da siyasi parti lideri izlenimi veriyordu. “Seni seviyoruz” diyen herkese karşılık veriyordu. Mikrofonu eline aldığında büyük bir alkış koptu. “Hoş bulduk kara gözlerine sevdalı olduğum Anadolu’m, hoş bulduk. Selam olsun size… Antep’e, Adana’ya… Gelin aslanlar, İstanbul’dan İzmir’den. Kükrememizi bütün Türkiye dinlesin. Sizinle hayat bulsun.”
     <br/>
     <br/>
     Kubilay’ı 23 Aralık 1930’da katleden Derviş Mehmet’le bugünkü iktidar arasında çağrışımlar kuran Tuncay Özkan; “Çankaya’yı verecek miyiz?” sorusuna “Hayır” cevabını alınca “Mayıs ayından sonra olacakları biliyor muyuz? Biliyoruz. İzin verecek miyiz? Hayır. Çankaya’yı savunmak bizim görevimiz değil mi? Savunacak mıyız? Savunacağız.” diye tamamlıyor seansı. Ankara’yı işgalden kurtaracaklarını anlatıyor: “Hakkâri de bizim Ankara da. Ankara’yı işgalden kurtaracağız. Bizim olanı geri alacağız.” Hem iktidardan kurtulmanın hem de kurtuluşun yolu olarak erken seçimi gösteriyor. Konuşmasında sık sık başvurduğu üç defa tekrarlama âdetini burada da yineliyor. “Biz ne istiyoruz? Erken seçim, Biz ne istiyoruz? Erken seçim. Biz ne istiyoruz? Erken seçim. Ne zaman? Nisan’da…”
     <br/>
     <br/>
     TEŞHİR EDİYORUM: DÜŞMAN ERTUĞRUL ÖZKÖK
     <br/>
     <br/>
     Sadece Ankara’yı işgalden kurtarmayı planlamıyor Tuncay Özkan. “Allah’ımızı çaldılar, onlardan önce Allah’ımızı geri alacağız.” demeye kadar götürüyor işi. “Bizim bir elimizde Kur’an bir elimizde Nutuk var. Yüreğimizde iman var, aklımızda bilim var… Allah’ım ihale ver diyorlar. O yüzden Allah’ımızı çaldılar. Onlardan geri alacağız.”
     <br/>
     <br/>
     İktidarı devirip kuyruğuna AB’yi, ABD’yi ve IMF’yi takarak kurtulacaklarını öne sürüyor. Bu mücadeleyi kazanmak için önce çocuklara sonra medyaya sahip çıkılmasını salık veriyor. Tuncay Özkan’a göre düşmanı dışarıda aramaya gerek yok. “Türk medyası bundan dört yıl önce hep savaş istedi. Bizim yerimiz yok dedim. O zaman hain ilan edildik. Ertuğrul Özkök, ‘Ey Türkiye Millet Meclisi, kendine çekidüzen vereceksin, ne söylenirse onu yapacaksın.’ diye yazdı. Şimdi soruyorum. Düşmanı dışarıda aramaya gerek var mı? Düşman nerede? Düşman içimizde. Biz onları teşhir etmedikçe, onlarla mücadele etmedikçe onlar bizi her zaman gagalar.”
     <br/>
     <br/>
     Tuncay Özkan’ın Menemen’de ‘ileri geri laflar’ ettiğini söyleyen Kubilay’ın torunu Mustafa Kubilay “Madem yapacaksın neden bugünü seçtin. Amaç kalabalığı kullanmaktı. O kalabalığı başka yerde temin edemezsin.” diyor. Mustafa Kubilay, bu yıl ilk defa düzenlenen mitingden, Menemen’e geldiği sabah haberi olmuş. Onunla birlikte iki kardeşi de katıldı törene; Sevgi Çini ve Kemal Kubilay. Her yıl olduğu gibi bu yıl da İl Jandarma Komutanlığı’nca tahsis edilen bir araçla Yıldıztepe’ye geliyorlar. Törenin ardından öğle yemeği yeniyor, seminer olmazsa Aydın’a geri dönülüyor.
     <br/>
     <br/>
     KUBİLAY SOYADINI ÇIKAR İÇİN KULLANMADIK
     <br/>
     <br/>
     Kubilay ya da tam adı Mustafa Fehmi Kubilay, askere gitmeden önce evlenir. 1929 yılında Vedat Aktuğ adında bir çocuğu olur. 23 Aralık 1930 sabahı Adanalı öğretmen Kubilay’ın öldürülmesiyle, aynı meslekten eşi Aydın’a yerleşir. Eşinin katledilmesinden sonra bir süre dul kalır, bir süre sonra bir başkasıyla yaşamını birleştirir. Ancak tek oğlu başka babanın elinde büyümeyi hazmedemeyip evden ayrılır ve Sümerbank’a girer. Nazilli Belediyesi’nde memur olarak çalışmayı sürdürür. 1976 yılında emekli olur, 2002’de ise vefat eder. Vedat Aktuğ’un dört çocuğu dünyaya gelir; Bahar Kudu, Mustafa Kubilay, Kemal Kubilay (ikizi Ali Kubilay ölmüş) ve dedesinin öldürüldüğü Menemen’e yerleşen Sevgi Çini.
     <br/>
     <br/>
     “Kubilay soyadından gurur duyuyoruz” diyen 44 yaşındaki Mustafa Kubilay, bugüne kadar bu unvanı hiç kullanmadıklarını anlatıyor: “Babam hiçbir zaman soyadını kullanarak bir şey yapmazdı. Ne aile içinde ne de bir başka yerde. Bu soy ismini bugüne kadar menfaat ve çıkar yönünde hiç kullanmadık.” Öyle ki Menemen Belediye Başkanı her yıl törenlere katılmaları için bir araç gönderiyormuş Nazilli’ye ancak Mustafa Kubilay bu yıl araç teklifini geri çevirmiş. Nedeni ise belediyenin bütçesine yük olmamak. Nazilli Belediyesi’nde memur olarak çalışan Mustafa Kubilay işe girerken bile soyadını kullanmayı düşünmemiş: “Selma Hanım vardı, ‘Belediye memur alacak, sınavlara gir’ dedi. Ablam da belediyede çalışıyordu ama o söylemedi bunu bana. Ben de müracaat ettim ve kazandım.” Bugün dedesini kullanarak miting düzenleyenlerin durumunu trajikomik buluyor.
     <br/>
     <br/>
     Mustafa Kubilay AK Partili değil. Ama ister soldan ister sağdan olsun hangi partinin fikirlerini kendine yakın hissederse o partiyi destekliyor. Geçmişte ANAP’a da CHP’ye de oy vermiş, önümüzdeki seçimde ise AK Parti dışında sağdan ya da soldan bir partiye oyunu verecek.
     <br/>
     <br/>
     CHP SİNE-İ MİLLETE GİTMİYOR ATATÜRKÇÜLERİ ÜZÜYOR
     <br/>
     <br/>
     Ancak AK Parti’yi desteklemese de herkesin Türkiye için en iyi olanı istediğini söyleyen Mustafa Kubilay, “Cumhurbaşkanımız, başbakanımız, genelkurmay başkanımız çok değerli insanlar. Belirli yerde görüş farklılığı olabilir. Onlar ‘Ben yapayım daha iyisi olsun’ diyor. Ben başbakanın laikliği kaldırmak maksadına hizmet ettiğini sanmıyorum.” diye konuşuyor.
     <br/>
     <br/>
     Mitingi düzenleyen ADD Genel Başkanlığı’na geçtiğimiz aylarda eski Jandarma Genel Komutanı emekli Orgeneral Şener Eruygur seçilmişti. Eruygur’a göre toplumun daha fazla gerilmemesi ve kaos yaşanmaması için erken seçim kaçınılmaz. “Cumhurbaşkanı seçimini oldu bittiye getirmeyiniz. Erken seçim bize ne getirir demeyiniz. Erken seçim cumhuriyeti kurtaracaktır, cumhuriyeti koruyacaktır.” Menemen’de Kubilay’ı katledenlerin yasalarda öngörülen cezaları ve dersi aldığını ifade eden Şener Eruygur, 2006 Türkiye’sinde Derviş Mehmed benzerlerinin sinsi ve açık yıkıcılıklarının sürdüğünü iddia ediyor: “Bunların sayıları artmıştır. Demokrat gözükerek cumhuriyeti sarsıyorlar.”
     <br/>
     <br/>
     Şener Eruygur, bazı Atatürkçü bildiklerinin tutuk ve sessiz kaldığını ifade ediyor. Cumhuriyet Halk Partisi’ni kast ederek sine-i milletten çekinmelerini eleştiriyor aksi halde sille-i milletle karşı karşıya oldukları uyarısında bulunuyor. Mitingin amacını en iyi Diyarbakır ADD Başkanı Doç. Dr. Rıza Gül açıklıyor: “Nakşibendi tarikatının temsilcileri yüce Atatürk’ün makamına oturup bağımsız çağdaş Türkiye Cumhuriyeti’nin yaşamana son noktayı koymak istemektedir. Bu meydandan haykırıyoruz ve ant içiyoruz. Bu kişi o makama oturamayacaktır. (Tayyip Erdoğan’ı kast ediyor). Çünkü Çankaya Atatürk’ün, aydınlığın, çağdaşlığın ve onurun anıtsal simgesidir.”
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=26331), [web.archive.org (arşiv bağlantısı)](http://web.archive.org/web/20070630174446/http://www.aksiyon.com.tr:80/detay.php?id=26331)
