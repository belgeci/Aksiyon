# İthal amele pazarı

*İbrahim Doğan 2006.01.30*

<div>
 <p>
  <font>
   “Bir çuval un parası kazanmak için” Nahçıvan’dan İstanbul’a gelen 500 civarındaki amele, boyacılıktan çobanlığa kadar her işi yapıyor. Aralarında mühendis de var ulusal bir gazetede çalışmış muhabir de. Bazıları ise 4,5 senedir ailesini bile görmemiş.
   <br/>
   <br/>
   Sabahın erken saatlerinde sokağın başındaki yerini almıştı. Nefesiyle ısıtmaya çalışıyordu ellerini… Gözü ise önlerinden geçen arabaların üzerindeydi. Bir kamyonetin yanlarına gelmesiyle kenarda bekleşen kalabalık hareketlendi bir anda. Saçı sakalı birbirine karışmış insanlar sardı kamyonetin etrafını. “Sadece üç kişiye ihtiyacım var.” diyordu direksiyondaki adam; “İki amele, bir boyacı.” Arkadaşları kamyonetin kasasında işe giderken kalanlar yeni bir arabanın yolunu gözlemeye koyuldu. Burası İstanbul’da bir amele pazarı. Ancak diğerlerinden bir farkı var. Burada iş bekleyenlerin hemen hepsi yabancı…
   <br>
    <br>
     Onlardan biri Recep. Kaçak çalıştığı için soyadını söylemiyor. Tıpkı diğerleri gibi… 4,5 yıl önce gelmiş Nahçıvan’dan İstanbul’a… İki kızını ve eşini geride bırakmış. “Memlekette durumlar iyi değildi.” diyor. O günden sonra memleketine hiç gitmemiş: “Özlem duyuyorum ancak bunu telefonla gideriyorum.” Telefon görüşmeleri 5 dakikayla sınırlı. Haftada bir defa arayabiliyor. Çünkü telefon kartı ancak bu süreye izin veriyor. Harcadığı her kuruşa dikkat ediyor. Nahçıvan’da bir çuval unun bile parasını kazanamadığını anlatıyor. “Orada kalsaydım ay sonunu çıkaramazdım. Bir çuval un 20 YTL. Onu bile alamayacak durumdayız. Beş teneke de yağ parası kazansaydım buraya gelmezdim.” sözleriyle anlatıyor hayata dair düşüncelerini…
     <br>
      <br>
       İstanbul’da rahat bir nefes almış anlattığına göre. Her ay ailesine para gönderebildiğini anlatırken gözlerinin içi gülüyor. Kendisi gibi yüzlerce insanın çalışmak için Nahçıvan’dan ayrılmak zorunda kaldığını söylüyor: “Benim gibiler orada hiç para kazanamıyor. Hükümet memurları 500, milletvekilleri 1200 dolar maaş alıyor.”
       <br>
        <br>
         Amele olarak çalışan Recep aslında bir mühendis. İstanbul’a gelmeden önce doğalgaz boru hattında çalışıyormuş. Taşı toprağı altın İstanbul’un yolunu tutunca önce çoban oluvermiş. Zaman içinde inşaatlarda işçiliğe ve TIR boşaltıcılığına; ardından da boyacılığa terfi etmiş. Bu işlerin içinde hem en rahatı hem de en fazla para getireni boyacılık. O şimdi gündeliği 40-50 YTL’ye çalışabiliyor. Aylık kazancı bin YTL’yi buluyor. Bir evin veya apartmanın boya işini alıyor, anlaştığı paraya belli bir süre içinde bitiriyor. Havaların soğuması işlerin biraz durgunlaşmasına yol açsa da hâlinden memnun: “Türkiye pahalı ama çok memnunum. Memleketi görünce buraya şükrediyorum. Geri dönmem. Mecburum burada kalmaya.”
         <br/>
         <br/>
         Türkiye’ye geldikten sonra paranın ne anlama geldiğini çok iyi kavradığını şu sözlerle ifade ediyor: “Bizde tahsilin yoksa kız vermezler. Burada paran yoksa vermiyorlar. İstanbul’da 12-13 yaşında çocuklar konfeksiyon atölyelerinde işe başlıyor. Bizde 18 yaşına kadar herkes okur. En az lise bitirir.” Recep’in “mesai” kavramı da hayli değişmiş. “Orada herkes 8 saat çalışmalı, 8 saat istirahat etmeli, 8 saat gezmeli ve okumalı. Memlekette futbol oynardık, şimdi işten vakit bulamıyoruz.” diyor.
         <br/>
         <br/>
         Günde bir öğün yemek
         <br/>
         <br/>
         İthal ameleler Halkalı’da Aşura Meydanı’na nazır sokağın başında nöbet tutuyor her gün. İnşaatlarda çalışıyorlar, yük taşıyorlar, çobanlık yapıp kurban kesiyorlar. İş ayırmadan çalışan amelelerin gıda tercihi hazır yemekler; çünkü kimsenin yemek yapmaya vakti yok. Ekmek arası tavuk döner en çok tükettikleri gıda. Yemek için fazla para ayıramıyorlar. Genellikle tek öğünle yetiniyorlar. “Eğer ikinci öğünü yersek kazandığımız para ne bize yeter ne de memlekete gönderebiliriz.” diyor Recep.
         <br/>
         <br/>
         İşe gitmedikleri günlerde kahvehane köşesinde ertesi günü iple çekiyorlar. Sigaraların biri sönüyor, öbürü yanıyor. Çayların dolusu geliyor, boşu gidiyor. İşe gitmeleri durumunda paralarını alıyor, kimse “Bunlar yabancı, vermesek haklarını arayamazlar.” demiyor. Sokak başında beklerken yanlarına yanaşınca hemen “İşçi mi arıyorsun?” diye soruyorlar. “Hayır” cevabını duyunca pek sevinmeseler de sohbeti koyulaştırıyorlar birkaç dakika içinde. Üşümelerine rağmen yavaşlayan her arabanın etrafını sarıyorlar.
         <br/>
         <br/>
         Büyük çoğunluğunun Türkiye’yi tercih etmesinin nedeni hem ‘iki devlet tek millet’ anlayışından hem de ailelerine yakın olmasından kaynaklanıyor. Avrupa’ya pahalı olmasından dolayı gitme fikri birçoğunda bulunmuyor. İthal ameleler Halkalı’da apartmandan çevirme iki otelde kalıyor. Kaldıkları yere bir türlü davet edilmiyoruz, sorun olur diye. Ama otelden memnuniyetsizliklerini her daim ifade ediyorlar. 4 katlı binada 100’den fazla Nahçıvanlı’nın ikâmet ettiğini söylüyorlar. “Otel demeye bin şahit lazım.” diyen ameleler gecelik 2,5 YTL ödüyor. “Eğer bir kuruş eksik ödesen kalmana izin vermez.” diyor Müslüm adındaki bir amele. Banyo için kendilerinden ayrıca istenen ücret ise 2 YTL. Elbiseler elde yıkanırsa 1 YTL, makineye atılırsa 2 YTL ekstra ücret ödüyorlar.
         <br/>
         <br/>
         Kaçak işçi kaçak otel
         <br/>
         <br/>
         Onlara göre civarda amelelerin kaldığı başka oteller de var. Kaldıkları yerin en fazla 30 kişiyi kaldırabileceğini söylüyor Adem. Mecburiyetten dolayı bu binada kimi zaman 150 kaçak işçinin sünger yataklarda gecelediğini aktarıyor. Otelin kapıları da sadece geceleri açılıyor. Nahçıvanlı ameleler saatler gece 11’i gösterirken otelin yolunu tutabiliyor. Bu saate kadar kahvehanede vakit öldürmek zorundalar.
         <br/>
         <br/>
         Aralarından bazıları ailelerini de getirmiş İstanbul’a. Büyük çoğunluğu bodrum katında, rutubetli evlerde kalıyor. Bu yüzden çocuklarının sık sık hastalandığını söylüyorlar. Daha iyi imkâna sahip konutlarda kalmaları mümkün değil; çünkü bulundukları muhitte ev kiraları 350-400 YTL’den başlıyor. Kimileri de arkadaşları ile kiraladıkları dükkanlarda kalıyor. Halkalı’da 500 civarında Nahçıvanlı’nın yaşadığı tahmin ediliyor. Kimisi iki aylık vize alıyor, her seferinde yeniden sınırı geçip geri dönüyor. Kimisi vizesini yabancılar şubesinde uzatıyor. Kimisi de “Cezasını çıkarken öderim.” diyerek ülkeyi uzun süre terk etmiyor.
         <br/>
         <br/>
         Kısa süre önce yedi tepeli şehre ulaşanlardan birisi de Hasan. 12 günde 6 işte çalıştığını anlatıyor. Şimdi yaptığı iş yük boşaltmak. Günde en fazla 30 YTL kazanabiliyor. Adem ise Türkiye’ye gelmeden önce ulusal bir gazetede muhabir olarak görev yapmış. “Muhabirlik geride kaldı. İstanbul’da iş bulmak için çevren olması gerekiyor. Ben mükemmel kaynakçılık yaparım.” diyor. O da para kazanabilmesinden dolayı amelelikten memnun. Neredeyse hiçbir Nahçıvanlı Türkiye’de çalışmaktan şikâyet etmiyor. Sadece kaldıkları evlerin ‘ahırdan çevirme’ olmasından yakınıyor.
         <br/>
         <br/>
         Başındaki kasketiyle diğerlerinden farklı bir görüntü veren İlger, yaşadıklarını anlatmaya önce yanaşmıyor. Sohbet koyulaşınca onun da dili çözülüyor. Birkaç yıl önce epey bir borcu birikmiş. Alacaklı kapıya dayanınca ne yapacağını bilememiş. Bir sabah uyanıp aynanın karşısına geçtiğinde saçlarını beyazlamış bulmuş. 40 yaşındaki İlgir, gözlerine inanamamış önce. Saçlarını yıkamış ancak sonunda gerçeği, saçlarının ağardığını kabullenmiş. Borcunu da birkaç gün sonra ödemiş. Birkaç hafta önce eşini aradığında “Oğlumuz hasta. Ameliyatı gerekiyor. Para lazım.” uyarısı üzerine gece gündüz demeden çalışmış. 50 doları köylüsü ile eşine Esenler Otogarı’ndan göndermiş. İlger, Sovyetler Birliği döneminde elektrik mühendisiymiş. Ancak o da eline geçen para geçimini sağlayamadığı için İstanbul’un yolunu tutmuş.
         <br/>
         <br/>
         Nahçıvan-İstanbul 48 saat
         <br/>
         <br/>
         Nahçıvanlılar İstanbul’a otobüsle geliyor. Can Iğdır ve Iğdırlı Turizm, her gün 3-4 sefer düzenliyor karşılıklı olarak. Bir koltuğun bedeli 50 YTL.  Sınırdaki kontrollerin yoğunluğunu da katınca yolculuklar 48 saati bulabiliyor. İthal ameleler otobüsle Halkalı’ya ulaştıktan sonra sadece iş olursa bu bölgenin dışına çıkıyor. Şehri ‘tehlikeli buldukları’ için hiçbiri tarihî mekanları gezmeyi aklından bile geçirmiyor. Azerbaycan’a bağlı özerk bir bölge olan 400 bin nüfuslu Nahçıvan’dakiler Türkiye’ye gelirken, Bakü’de ikamet edenler iş için Rusya yolunu tutuyor.
         <br/>
         <br/>
         Doğdukları topraklarda ne olup bittiğini telefonun yanı sıra televizyonlar aracılığıyla takip ediyorlar. ANS, AZTV, Space, Lider ve ITV izleyebildikleri kanallar. Adem, geçtiğimiz yıllarda düşen bir uçakta bir yakını olup olmadığını öğrenmek için kahve kahve Azeri kanalı aramış.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 851 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23286), [web.archive.org (arşiv bağlantısı)](http://web.archive.org/web/20060527064130/http://www.aksiyon.com.tr:80/yazdir.php?id=23286)
