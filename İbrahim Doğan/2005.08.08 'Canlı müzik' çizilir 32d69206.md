# ‘Canlı müzik’ çizilir

*İbrahim Doğan 2005.08.08*

<div>
 <p>
  <font>
   “Müzik de resmedilir mi?” demeyin. Ceren Oykut, önce müziği dinliyor, ardından ruhunda bıraktığı etkiyi resmediyor. Bu çizgiler konserlerde canlı olarak sahneye yansıyor. Canlı müziği resmeden Ceren Oykut’un en büyük arzusu Müslüm Gürses’in parçalarına da çizmek.
   <br/>
   <br/>
   Harbiye Açıkhava Sahnesi’ni dolduran binlerce müziksever, son dönemin popüler rapçısı Ceza ile coşup Mercan Dede’nin ney taksimleriyle dinginleşirken sahnenin dev perdesinde yer alan resimler dikkatten kaçıyordu. Birçok insan müzikle birlikte şekil değiştiren, bazen kavgacı bir yüz bazen dingin bir derviş olan resimleri, başta bir bilgisayar efekti sandı. Fakat, ne o resimler efektti ne de bu resimlerin sahibi bir bilgisayardı. Uzun süredir kendine özgü tarzıyla müziği resmetmeye çalışan Ceren Oykut ilk kez geniş katılımlı bir konserde yer alıyordu ve bu bir bakıma onun gün yüzüne çıkmasıydı.
   <br>
    <br>
     Ceren Oykut müziği resmeden bir sanatçı. Resimleriyle gruplara vokal yapıyor âdeta. Yaptığı iş tam anlamıyla dinlediği müziğin, ruhunda bıraktığı etkiyi sayfalara aktarmak. Oykut, “Bir grubu önce 10-15 saniye dinleyip müziğini anlamaya çalışıyorum. Müziği bir bakıma içselleştiriyorum. Perdeye yansıyan kişisel bir şey, ama bir yargı değil. Ceza için çizdiğim güçlü, haykıran, lafını sakınmayan bir insan karakteriydi. Bu onun müziğine uygun bir şey.” diyor.
     <br>
      <br>
       Ceren Oykut, bir yıldır Baba Zula grubu ile birlikte sahne alıyor. Grubun müziklerine uygun çizgileri sahnedeki perdeye yansıyor. Müzikle resmi buluşturduğundan dolayı kendisini de grubun bir üyesi olarak görüyor. Aynı zamanda Baba Zula’nın ‘telli çalgılardan sorumlu üyesi’ Murat Ertel’in de eşi. Bu ayrıcalık ona Ertel’in tüm müzik arşivini açmasına, beraberinde de iyi bir müzik dinleyicisi olmasını sağlamış.
       <br>
        <br>
         Baba Zula’nın dışında ilk defa farklı gruplarla geçtiğimiz günlerde sahne aldı Oykut. Harbiye Açıkhava Sahnesi’nde derleme albüm “East2West” konseptinden yola çıkarak düzenlenen konserde Mercan Dede, İlhan Erşahin, Hüsnü Şenlendirici ve Orient Expressions’ın yanı sıra Ceza, Sabahat Akkiraz, Aynur gibi sanatçıların parçalarına çizgileriyle eşlik etti. Baba Zula’nın müziklerine âşina olduğundan pek zorlanmıyordu; ancak hem Açıkhava’da hem de daha önce çalışmadığı müzisyenlerle sahne alması onu biraz tedirgin etti. Ancak dakikalar ilerledikçe çizgiler estetikleşti, konsere gelenlerin kulakları müzikte gözleri onun çizgilerindeydi.
         <br/>
         <br/>
         Müzik eşliğinde yaptığı işi ‘canlı çizim’ olarak tanımlıyor. Bir bakıma müziğin ruhunu ölçüyor. Ceren Oykut müziğin su kristallerini etkilemesi gibi çizgilerini de etkileyebileceğini söylüyor. “Ben de bir deneye tabi tutuluyor olabilirim. Çizgiler, parçaların yansıması bir bakıma. Müzikle aynı ritimde gitmeye çalışıyorum. Müzik soyut, resimler ise somut. Bir bakıma müzikle resmi aynı platformda buluşturmaya çalışıyorum. Tamamen müzisyenle o anı aynı anda yaşıyorum.” diyor.
         <br/>
         <br/>
         Ceren Oykut’un çizgilerle ilişkisi grafiker olan anne ve babasına kadar gidiyor. Hatta anne Neşe Hanım yaptığı her işi önce kızına gösterip ne anlama geldiğini sorar. Baba ise çizdiği resmi bir noktada bırakıp kaldığı yerden kızının devam etmesini ister. Yedi yaşına geldiğinde “Nisan” adlı derginin okul sayısında kapağını tasarlar. Bir süre sonra resimden uzaklaşıp önce müziğe yönelir ancak yapamayacağını fark edip hemen bırakır. Ardından şair olabilirim düşüncesi ile şiirler kaleme alır. Onun da ömrü uzun sürmez. Liseden sonra Mimar Sinan Üniversitesi Güzel Sanatlar Fakültesi Resim bölümüne girerek ‘ressam’ olmaya karar verir. Üniversitenin üçüncü yılında 40 kişinin ortaklaşa yaptığı bir projeyi kendi yaşamı açısından ‘milat’ olarak değerlendiriyor.
         <br/>
         <br/>
         Oykut’u bu ortaklaşa projenin ardından ‘canlı çizim’ yapmaya sürükleyen yoldaki en önemli durak Belvü Apartmanı projesi. Metro inşaatı dolayısıyla zarar gören apartmanın tahta kaplamalarına elektrikli kalemle düz figürler çizer. Bütün zemin kaplandıktan sonra ortaya bir animasyon çıkar. “Belvü’de kendime has bir çizgi yakaladım.” diyen Ceren Oykut, İstanbul’u anlatan çok yalın ve hızlı yapılmış detaylardan oluşan şehir desenleriyle bu çizgisini sürdürdü.
         <br/>
         <br/>
         Belvü’deki tecrübe Baba Zula grubu ile tanışmasını sağlar. Konserlerde kaydettiği detay görüntülerin üzerinde oynayarak bunları soyut hale getirdi. Ardından desenler devreye girdi, konser esnasında bu görüntüler projeksiyon vasıtasıyla sahneye aktarılıyordu. “Ben sadece düğmeye basıyordum. Üretim sürecine de canlı olarak katılmak istiyordum.” diyor. Ceren Oykut, bir dizüstü bilgisayar bir tablet ve bir kalemden oluşan dijital ekipmanı sağladıktan sonra ilk defa Berlin’deki konserde çizim yaptı.
         <br/>
         <br/>
         Resim yaparken dijital malzeme kullanmasını sanatı baltalamadığını hatta tamamen yeni bir alanın ortaya çıktığını düşünüyor. Müzikle birlikte oluşan çizgilerin süre sınırlaması da var. Bir parçanın dört dakika sürdüğü düşünüldüğünde çizgilerin bu süre içinde sona ermesi gerekiyor. “Sürenin kısıtlı olması desene karakter veriyor, daha kısa sürede çıkıyor. Farklı bir üslubu oluyor. Aceleyle çıkması desene ayrı bir ruh veriyor.” diyen Oykut, çizimlerini rastgele yapmadığını parçaların içeriğine dikkat ettiğini söylüyor; “Baba Zula’nın Çöl Aslanı’nı her dinleyişte ayrı bir çizim yapıyorum. İçerikle birlikte gidiyor çizimler.”
         <br/>
         <br/>
         Ancak kimi noktalarda da içeriğe hâkim olamayan Ceren Oykut, sanatçıların portrelerini çiziyor. Bunlardan biri, büyülü klarneti ile izleyicileri coşturan Hüsnü Şenlendirici. Kimi parçalarda ise çizgiye ihtiyaç duymuyor. Mercan Dede’nin ney solosu ve darbuka sololarında desen ya da karikatürlere ihtiyaç duymayıp o da kendisini müziğe kaptırmış. Bu ayrımı, “Çizimlerin olmadığı noktalar etkili olmalı.” diyerek yapan Oykut, soloların son derece güçlü olduğunu ve bunların üzerine bir şey çizmenin gerekli olmadığını aktarıyor.
         <br/>
         <br/>
         Ceren Oykutun en beğendiği müzik türleri ise İç Anadolu oyun havaları, Roman müziği, 40-50’lerin rock parçaları, Kızılderili ve siyahi müzikleri. Sahnede çizmek istediği kişiler arasında ise Müslüm Gürses de var. “İyi bir müzisyen” olarak tanımladığı Gürses’in sahne performansından da son derece etkilenmiş. İbrahim Tatlıses’in “müziğinde kendine ait bir şey” bulmadığını ve çizmek istemediğini söylüyor. Metallica’yı sert bulurken, bugün yaşasalardı Beatles ve Doors grupları için de kalemini kullanmak istediğini söylüyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2795 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22294), [web.archive.org (arşiv bağlantısı)](http://web.archive.org/web/20060104102524/http://www.aksiyon.com.tr:80/yazdir.php?id=22294)
