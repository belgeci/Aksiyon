# Hedef ülke Türkiye

*İbrahim Doğan 2011.03.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son yıllarda Avrupa’da milliyetçiliğin giderek yükselmesi ve göçmenlere karşı takınılan sert tavır... Bir de üzerine Türkiye ekonomisinin giderek büyümesi eklenince... Ülkemiz, göçmenler için artık bir köprü ülke olmaktan çıkıp son durak hâline geldi.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Kâgir bir evin kapısında arkadaşını bekleyen Afrikalı kaçak göçmen “Müşterimle buluşacağım. Şimdi vaktim yok!” diyor akıcı Türkçesiyle. Türkçenin yanı sıra Fransızca, Arapça ve İngilizce bilen 30’undaki Afrikalı, kendini Zekeriya diye tanıtıyor. Fakat gerçek ismi bu değil. Avrupa’dan ticaret için gelen müşterisine, günlüğü 50 avroya tercümanlık ve ‘ucuz mal nereden alınır’ hizmeti sunuyor. İstanbul Kumkapı’ya 6 yıl önce gelmiş, bu sürede hiç yakalanmamış. Sınır dışı edilmemek için kimliğini ve yüzünü gizliyor. Kumkapı’nın canlı sokaklarında müşterisiyle buluşmak üzere kaybolmadan önce, “Osmanbey’den takım elbise alıp Afrika’nın her ülkesine gönderiyorum.” diyor.
    </p>
    <p class="MsoNormal">
     Zekeriya gibi yüzlerce kaçak göçmen Avrupa’ya gitme hayalini bir kenara bırakıp İstanbul’a yerleşiyor, şehrin dinamik ticari hayatına ayak uyduruyor. Senegalli Osman da onlardan biri. Yaz aylarında Antalya gibi turizm merkezlerindeki otellerde aerobikten gece gösterilerine kadar birçok animasyonda rol alıyor. “Gece sahneye çıkıyorum. Menajerler beni çok seviyor. Ama her otel almıyor. Kaçağız. Yardım etmek için alıyor, garibanız çünkü.” diyen 28 yaşındaki göçmen, kış ve bahar aylarında ise İstanbul’da ticaretle uğraşıyor. Fransa, Senegal ve Kongo’ya yüzde 10-20 arasında kâr payı ile mal gönderiyor. “Ne isterlerse buluyorum.” diyor. Bir bakıma onlar, bazı Afrika ve Avrupalıların Türkiye ile ticari ilişki kurmasını sağlıyor. Osman’ın aylık geliri 2 bin liraya yaklaşıyor.
    </p>
    <p class="MsoNormal">
     2003 yılında Avrupa’ya gitme hayaliyle vize alıp İstanbul’a gelmiş, üç yıl sonra bin avro karşılığında Yunanistan’a denizyoluyla kaçak olarak geçmiş. Polise teslim olup 10 gün kampta tutulduktan sonra serbest bırakılmış. İş bulamayınca üç yıl sonra Türkiye’ye dönme kararı almış. “Orası bize ters. Türkiye’yi daha çok sevdim, alıştım buraya. Türkçe de konuşabiliyorum. Burada iş için ortam var, fırsat fazla. Ben şu an Amerika’ya gitmek istemem. Bu yaştan sonra yeni kültür mü öğreneceğim! Ama hep kaçak olmaz. Bu işimizi engelliyor. Başbakan Tayyip Erdoğan bize yardım etsin, oturma izni versin.” diyor düzgün Türkçesiyle.
    </p>
    <p class="MsoNormal">
     Kaçak göçmenler için Avrupa’ya geçişte tarih boyunca hep köprü olan Türkiye, artık ‘hedef ülke’ konumuna doğru sürükleniyor. Türkiye’yi “göçmenlerin hedef ülkesi” hâline getiren en önemli sebepler Avrupa’da milliyetçiliğin yükselmesi ve göçmenlere karşı sert tavır alınması ile Türk ekonomisinin büyümesi. Kendi topraklarında açlık ve savaşla boğuşan, daha iyi şartlarda yaşamak isteyen göçmenlerin bir bölümü Avrupa’da bulamadığını Türkiye’de buluyor. Senegalli Osman gibi çoğu Yunanistan’a gidip Türkiye’ye dönüyor, İstanbul’da kendine bir hayat alanı kuruyor. Avrupa’da göçmenlere devlet yardım ederken Türkiye böyle bir yardım yapmıyor. Kaçak göçmenler bu yüzden bir işte çalışmak zorunda kalıyor. Ticareti öğrenenlerin dışında küçük bir bölümü fuhuş, uyuşturucu, hırsızlık gibi yasa dışı yollara yöneliyor.
    </p>
    <p class="MsoNormal">
     Kaçak göçmenlerle ilgili saha araştırmaları da ‘Türkiye hedef ülke yolunda ilerliyor’ görüşünü destekliyor. Henüz tamamlanmayan bu konudaki araştırmanın ilk verileri Antalya’da bir sempozyumda açıklandı. Buna göre göçmenlerin yüzde 8’i Türkiye’de kalmak istiyor. Araştırma ekibinden Dr. Oğuzhan Ömer Demir, “Afrikalılar İstanbul’da kalmak istediklerini söylüyor. Kendilerine göre bir iş ve hayat kurduklarını, kendilerine Türk isimleri taktıklarını gördük. İstanbul’da daha kalıcı olma eğilimi gösterdiklerini tespit ettik. Bu göçmenler Avrupa’ya gitmek istemiyor.” diyor.
    </p>
    <p class="MsoNormal">
     Tabii açlık ve kabile savaşları gibi sebepler yüzünden göç veren sadece Afrika değil. Irak, İran, Pakistan, Afganistan gibi Asya ülkelerinden de Türkiye’ye çok sayıda insan göç ediyor. İran siyasi sebepler, Irak ise hem siyasi sebepler hem de savaş dolayısıyla Batı’ya göç veriyor. Kaçak göçmenlerin önemli kısmı Avrupa’ya gitmeyi hayal ediyor; ancak İtalya gibi ülkelerdeki sıkı kontroller çoğunun güzergâhını AB üyesi Yunanistan’a çevirdi. Geçiş noktası ise Türkiye. Ancak hem Türkiye’deki kontrollerin sıklaşması hem de mülteci kabullerinin uzun yıllar alması göçün azalmasına yol açtı. Türkiye üzerinden Avrupa’ya geçmeye çalışırken yakalananların sayısı 2000’lerin başında 100 binlere yaklaşırken, 2010’larda bu rakam 30 binlere kadar düştü. Emniyet Genel Müdürlüğü’nün verilerine göre son 15 yılda toplam 822 bin kaçak göçmen yakalandı. Bunlar arasında Filistin, Burma, Afganistan, Somali ve Pakistanlı göçmenler başı çekiyor. Ancak şu noktayı hatırlatmak gerekir; Cezayirli yakalanınca “Filistinliyim”, Senegalli yakalanınca “Somaliliyim” diyor.
    </p>
    <p class="MsoNormal">
     Kenyalı olmasına rağmen polis tarafından yakalandığında Somalili olduğunu söyleyenlerden birisi S. Tophane’de bir dükkânda tanışıyoruz, ancak çekingen davranıyor, kimliğinin ortaya çıkmaması için konuşurken dikensiz bir yolda ilerliyor. Polis olan babasının vefatından sonra annesinin bir otel mutfağında çalışmasına rağmen 4 kardeşine bakamaması üzerine bu yolculuğa çıkan 23 yaşındaki Kenyalı bu kaçak kızın dilinden dökülenler şöyle: “Türk vatandaşı olmak istiyorum. Kimlik verilsin, iş bulayım. Türkiye’de kalmak istiyorum. Yabancı dilim var, mağazalar almak istiyor ama korkuyorlar. Biz yaşamak istiyoruz.”
    </p>
    <p class="MsoNormal">
     ‘İyi başbakan’ diye tanımladığı Tayyip Erdoğan’ın kendilerine sahip çıkmasını istiyor. Kenyalı S., günlüğü 50 liraya temizlik işlerine gidiyor; ancak bu, sürekli bir iş değil, sağlık güvencesi yok. Sağlık problemi yaşadıklarında küçük semt polikliniklerine gidiyorlar. “Para kazanıp ülkeme dönmek istiyorum.” diyen S., 4 yıl önce Avrupa’ya gitme hayaliyle İstanbul’a gelmiş. “Suriye’ye uçakla geldim. 50 kadar göçmenle sınırdan yürüyerek Antakya’ya geçtim. Geçiş için 500 dolar verdim. Yunanistan’a gitmek istiyordum. 8 defa denedim. Edirne, Çanakkale… Ama yol yok, kısmet olmadı. İki sene oldu gitmekten vazgeçeli.” diyor gülerek. Yunanistan’a tekneyle gidişin 1500, Edirne’ye kadar otobüs ve oradan yürüyerek geçişin ise 2 bin dolar olduğunu anlatıyor.
    </p>
    <p class="MsoNormal">
     Avrupa kapısını açacak anahtarın saklandığı Yunanistan’a girememesini ise şöyle anlatıyor: “Edirne’ye otobüslerle gittik. Tarlaların arasında saklanıyoruz. Ama yanımızda çocuklar var, bağırıyorlar. Devriye, sesleri duyuyor. Şişmanlar var, tarlaların arasına yatınca görünüyorlar. Biz hızlı yürüsek de yakalanmamak için onlardan ayrılamıyoruz. O zaman yakalanıyoruz. Edirne’de karakolda tutuyorlar. Vapurla geçmekten korkuyorum, tanıdıklarımın vapuru devrildi. 5 kişilik balıkçı teknelerine 15 kişi koyuyorlar. Arkadaşlarım öldü. Ben de korkmaya başladım. Artık yoruldum. Param da kalmadı.” Hâlen Unkapanı’nda 4 arkadaşıyla kalıyor S. 250 lira kira verdikleri evi ise bir Türk’le evlenip vatandaşlığa geçen başka arkadaşı onlar adına tutmuş. Kimsenin ev vermeye yanaşmıyormuş.
    </p>
    <p class="MsoNormal">
     Kenyalı S. gibi kaçak göçmenler sınırı geçtikten sonra üzerlerindeki pasaport ya da kimlik gibi belgeleri yok ediyorlar. Polis veya jandarma tarafından yakalanınca, Somali gibi Türkiye’yle resmî irtibatı bulunmayan ülkelerin vatandaşı olduklarını söylüyorlar. Bu ülkelerle irtibat kurulamadığından göçmenlerin geri gönderilme imkânı kalmıyor. Göçmenlerin 10 yıldan fazla kaçak olarak Türkiye’de nasıl kaldığını bu yasa açıklıyor. 5683 sayılı yabancılarla ilgili yasanın 23. maddesine göre bu tip kaçaklar “Ülkeden nasıl çıkarsan çık!” anlamına gelen iki aylık bir belge verilip Sivas, Eskişehir gibi şehirlere yerleştiriliyor. Ancak kaçak göçmenler bu adreste durmuyor, çoğunlukla İstanbul’un yolunu tutuyor. Kumkapı, Tarlabaşı gibi yerlerde kendi vatandaşlarının yanına yerleşiyor, bu bölgeleri ‘Afrika banliyösü’ hâline getiriyorlar. Avrupa’ya gitme hayali yarım kalan göçmenlerin önemli kısmı çalışma ortamı bulunca yolculuktan vazgeçiyor. Zeytinburnu Yeşiltepe’deki Afgan Mahallesi, Kumkapı’daki Afrikalılar bunun göstergelerinden. Yasal yollarla gelen Afganlar vizeleri dolmasına rağmen ülkelerine dönmüyor, Yeşiltepe’deki soydaşları ve akrabalarının yardımıyla bir eve ve işe yerleşip uzun yıllar Türkiye’de kaçak kalabiliyorlar. Ermenistan ve Gürcistan kökenli binlerce göçmen de Gedikpaşa’da ayakkabı imalathanesi gibi yerlerde çalışıyor.
    </p>
    <p class="MsoNormal">
     Kaçak göçmenler hangi ülkenin vatandaşı olduğunu beyan ettiğinde bir yetkilinin deyimiyle iki saat içinde lase-pase denilen ve pasaport yerine geçen belgeyle ülkesine dönebiliyor. Almanya’nın yasa dışı yollarla ülkeye giren göçmenlerden geri gönderemediklerini, Somali gibi ülkelerdeki kabilelere sattığı iddia ediliyor. Hangi ülke vatandaşı olduğuna bakılmaksızın kabile reislerine Almanya’nın kişi başı 10 bin dolar ödediği, bu kişilerin uçaklara doldurulup kabilelere teslim edildiği Türkiye’deki göçmenler arasında konuşuluyor.
    </p>
    <p class="MsoNormal">
     Göçmenlerin geri gönderilmesiyle ilgili yasada çıkmaz olduğunu söylemek mümkün; ancak bu, onların Türkiye’de kalmasını sağlıyor. Yunanistan’da kendilerine verilen belgelerle araba ya da ev alma imkânı olan kaçak göçmenlerin Türkiye’de ev kiralamaları dahi mümkün değil. Birçok hamile kadın ABD’de ya da Avrupa ülkelerinde doğurmak suretiyle çocuğunu o ülkenin vatandaşı yapıyor. Türkiye’de ise kaçak göçmenlerin çocuklarının statüsü anne babalarınınkinden farklı değil.
    </p>
    <p class="MsoNormal">
     Afrikalı göçmenlerden Mustafa, çalıştığı dükkana girdiğimizde ‘hoş geldiniz’ diye karşılıyor bizi düzgün Türkçesiyle. Yedi aylık hamile eşini doğum yapması için Türkiye’ye getirmiş. Ağabeyleri Fransa’da, ama o “Avrupa’yla işim yok!” diyerek Türkiye’den ayrılmayı düşünmüyor, hem de iyi para kazanıyor. “Afrikalıların şıhı budur!” diyor bir esnaf, onun ticari zekâsını anlatmak için. Kara kıtaya tıbbi teçhizat satıyor, her türlü ticari malı gönderiyor. Ayrıca Türkiye’de elektronik işinde çalışıyor. Aylık geliri 2 bin lirayı buluyor. Fakat konuşmaya pek yanaşmıyor, çocuğunu Türk vatandaşlığına nasıl geçireceğini bilmiyor. Afrikalı kaçak göçmen Ebubekir ise “Bizimkiler hak aramıyor, korkuyor.” diyor.
    </p>
    <p class="MsoNormal">
     Bekâr olarak Avrupa yoluna çıkan kaçak göçmenlerin aksine İstanbul’da evlenen, çocuk sahibi olan, düzenli bir iş ve eve kavuşanların sayısı her geçen gün artıyor. Kaçak olarak İstanbul’a gelip Selim adındaki bir başka kaçak göçmenle evlenen Rokya, bir çocuk sahibi olmuş. Haseki Hastanesi’nde doğum yapıp rapor almasına rağmen hâlâ oğlunu nüfusa geçirememiş: “Elimde doğum raporu var. Ben çocuğu okula nasıl göndereceğim, onu düşünüyorum.” Kaçak konumundaki oğlunun zarar görmemesi için foto muhabirimizin çektiği fotoğrafları silmesini istiyor. 4 sene önce gelmiş Türkiye’ye, ticaretle uğraşıyor. “Aslında kuaförüm ama kimlik yok. O yüzden çalışamıyorum. Bazen iş buluyorum, çoğunlukla bulamıyorum.” diyor. Bir süre sonra dükkâna eşi Selim geliyor. Onun Türkçesi daha iyi. 10 yıl olmuş İstanbul’a geleli. Türkiye’ye göç kararında Galatasaray’ın 2000 yılında UEFA şampiyonu olması etkili olmuş. Eşiyle tanıştığı İstanbul’da diğerlerine göre iyi denilecek bir yuva kurmuş. 700 liralık kirasını ve çocuğunun ihtiyaçlarını karşılayacak bir işe sahip: “Afrika’ya ticari mal gönderiyorum. Bazen ticaret yapıyorum, bazen inşaatta bazen de makine tamirinde çalışıyorum. Tercümanlık da yapıyorum. Ekmek için geldim. Az çok çıkıyor. Türkiye iyi sayılır. Ne gideceksin Avrupa’ya! Türkçe konuşuyorum. Başka ülkeye gitmem.” Ancak para biriktirdikten sonra ülkesine döneceğini anlatıyor.
    </p>
    <p class="MsoNormal">
     Kaçak göçmenlerin hepsinin talebi konumundaki ‘oturma izni’ aslında iş bulmanın da yolunu açacak anahtar. Senegalli Osman “7 senedir buradayım. Oturma izni verirlerse para kazanırım. Sonunda memleketime döneceğim; ama bu kadar kaldıktan sonra eli boş geri dönmek olmaz. Para götürmem, orada iş yeri açmam gerekir.” diyor. Senegal’in başkenti Dakar’dan kalkıp İstanbul Kumkapı’ya yerleşen Osman’ın bizi bir oda bir salondan ibaret evine davet etmesi için onunla birkaç kez görüşmemiz ve güvenini kazanmamız gerekiyor. Kumkapı’nın merkezindeki bu eve adım atınca ev arkadaşı E. ile tanışıyoruz. Düzenli, temiz evin salonunda koltuk takımı dikkat çekiyor. 550 lira kira ödedikleri evde sigara içilmesine izin yok. Osman bunun üzerine apartman boşluğuna çıkıyor. Koltuğun hemen üstünde bir seccade, duvarlarda ise dedelerinin ve memleketlerindeki manevi önderlerinin fotoğrafları sıralanmış. Odadaki açık televizyondan, ülkelerindeki gelişmeleri takip ediyorlar. Yahşi Cazibe, Kurtlar Vadisi, Arka Sokaklar gibi Türk dizilerini izliyorlar. Perdeleri pek açmıyorlar, dış dünyayla bağ kurmaya çekiniyorlar. Mutfakta tüp, arkadaki odada bir yatak var. 10 kişilik göçmen gruplarının kaldığı düzensiz, geçici bodrum katı evlerine benzemiyor burası. Evin bu düzeni, onların Avrupa’ya gitme hedefi olmadığının fısıldıyor adeta.
    </p>
    <p class="MsoNormal">
     E., kimliklerinin belli olmaması için evin içinde fotoğraf çekilmesine önce razı olmuyor. Ancak bir süre konuştuktan sonra ikna oluyor. İki ev arkadaşı da gazetecilere karşı mesafeli, çünkü araştırmacı sıfatıyla daha önce bir gazeteci mahalleye gelip Kongolu biriyle görüşmüş, görüştüğü kişinin kimliğini açıkça yazmış. Birkaç gün sonra polis gelip Kongoluyu yakalamış.
    </p>
    <p class="MsoNormal">
     Türkiye’de kalmayı planlayanlar polis kayıtlarında Somalili ya da Moritanyalı diye bilinse de onlar kendi aralarında ayrışıyor. Bir araya geldiklerini söylemek pek mümkün değil. Camileri bile farklı. Senegalliler, Türkçeyi iyi konuştuklarından bu eski yerleşim yerindeki esnafla iyi ilişkiler kurmuşlar. Saraç İshak Camii’nde kısa süre önce şeyhleri için bir anma töreni düzenlemişler, civardaki esnaf da destek olmuş. Bu camide mevlit okutuyorlar.
    </p>
    <p class="MsoNormal">
     Kumkapı’daki kargo şirketlerine ellerinde büyük poşetlerle giren Afrikalıların kaçak olduğunu anlamak zor değil. Bu tarz dükkânlardan birinde D. isimli Sudanlı ile tanışıyoruz. Bir yıl olmuş İstanbul’a geleli, Türkçesi iyi değil. Ancak “Ben Avrupa’ya gitmem.” diye cevap veriyor elindeki Kuran’ı okumayı bırakarak. Birçok göçmenin aksine o Birleşmiş Milletler Türkiye Temsilciliği’ne mülteci olmak için başvurmamış. “Burada namaz var, Türkiye’de problem yok. Ticari kafa iyi.” diyor. Kumkapı’nın kot pantolon dükkânlarının arasında entariyle (ülkesinin yerel kıyafeti) dolaşıyor. “Harem yok.” diyor evli olmadığını anlatmak için. 25 yaşında, fakat ülkesindeki savaştan olsa gerek, daha olgun görünüyor. Bu muhitteki dükkânlardan birinde günlüğü 20 liraya çalışıyor. Aylık 150 lira kirasını böyle çıkarıyor. Onun kadar şanslı göçmen sayısı fazla değil.
    </p>
    <p class="MsoNormal">
     Sabit işi olmayan göçmenlerden Müslüman olanlar genellikle Kasım Kâtip Camii’ne vakit namazlarına geliyor. Çoğunun yardıma muhtaç olduğu belli ve pek Türkçe bilmiyorlar. İş bulmakta zorlanıyorlar, esnafın iş vermemesinin en önemli sebebi
     <span>
     </span>
     5 bin liralık ceza. Namaz çıkışında Sudanlı Osman ile konuşmaya çalışıyoruz, fakat çekiniyor. Birkaç gün sonra
     <span>
     </span>
     tekrar karşılaşınca daha rahat davranıyor, arkadaşı Ebubekir de geliyor. Ramazanlarda Afrikalılar için iftar çadırı kuruluyor. Hıristiyanlara ise kiliselerin sahip çıktığını anlatıyor civarda yaşayanlar. Cami cemaatinin önemli kısmını oluşturan bu Afrikalılar farklı ülkelerden.
    </p>
    <p class="MsoNormal">
     Suça karışan göçmenler İstanbul, Kırklareli, Edirne gibi şehirlerdeki geri gönderme merkezlerinde tutuluyor. İstanbul’daki merkez, göçmenlerin yaşadığı sokaklara komşu; Kumkapı’da. Avrupa’daki muadillerinin aksine modern binanın bütün dış pencereleri demir parmaklıkla kapatılmış, içeride kapılar parmak izi taramasıyla açılıyor. 450 kapasiteli bu merkeze günde onlarca kaçak göçmen girip çıkıyor. İstanbul’da yakalanan (yılda) 11 bin civarında kaçak göçmenin hepsi bu merkeze uğruyor. İllegal yollarla Türkiye’ye girerken ve vize ihlali nedeniyle yakalananlar, merkezde çoğunluğu oluşturuyor. Sahtecilik, uyuşturucu, fuhuş ve hırsızlıktan yakalananların sayısı da bu merkezde tutulanların üçte birine yaklaşıyor. Burada iltica talebinde bulunanlar tutulmuyor, onlar bodrum katlarında ya da otel odalarında Fransa, Kanada gibi üçüncü bir ülkeye yerleştirilmeyi bekliyor. Kumkapı’da esnaflık yapan Mehmet Bey, “Uyuşturucu satıyor diyorlar ama bu bölgede çok yok. Onlar Afrika ile Türkiye’nin ticari bağını kuruyor. Belçika, Fransa gibi ülkelerden mal almaya gelenlere yardımcı oluyorlar. Kargoculuk deniyor burada, mal alıp gönderiyorlar.” diyor.
    </p>
    <p class="MsoNormal">
     Somalili Abdülhakim de onlardan biri. Mülteci konumunda olan 18 yaşındaki bu genç bazen arkadaşlarının yanında bazen geceliği 15 liraya otel odasında üçüncü bir ülkeye yerleştirilmeyi bekliyor. BM’den mülteci olmak için kabul alan Abdülhakim’e aynı kurum ayda 100 lira veriyor. Somali genç iş bulursa çalışıyor: “Burada yabancının yaşaması zor. Çalışmak istiyorum, evde oturmak istemiyorum ama iş yok.” Annesi ve 3 kardeşiyle beraber Suudi Arabistan’ın Cidde şehrinde kaçak yaşıyorlarmış; ancak kavga ve hırsızlık gibi bazı olaylar yüzünden ailesini ve iki kardeşini Somali’ye göndermişler. Abdülhakim ve bir kardeşi ise annelerinden kalan para, akrabaları ve arkadaşlarının yardımıyla mülteci olmaya karar vermiş. Abdülhakim 3 yıl önce Suriye üzerinden kaçakçılara verdiği 1500 dolar ile sınırı yürüyerek geçip Hatay’a girmiş. Yakalandığında Kadıköy’deki merkeze yerleştirilmiş. 15 yaşından küçük kardeşi de hâlen aynı merkezde. Türkçeyi üniversiteden gelen öğretmenler sayesinde öğrenmiş. Bir Batı ülkesine yerleştirildiğinde kardeşiyle beraber gidecek: “Ailem yaşıyor mu bilmiyorum. Mogadişu’daydılar. Ailemin yanında olmak istiyorum; fakat savaş var. Onların yaşadığını bilsem dönerim. Ben okumak, kardeşime sahip çıkmak istiyorum.”
    </p>
    <p class="MsoNormal">
     20 yaşındaki Sudanlı Abdülmecid de BM’den kabul aldığı için arkadaşı gibi rahat konuşuyor, kaçakların aksine fotoğraf çekilmesinden endişe etmiyor. Ailesi savaştan kaçıp Sudan’ın Geneina şehrine yerleşmiş, durumları iyi değilmiş. “Yiyecek bir şey bulamıyorduk.” diyen Abdülmecid bir gün annesine “Ben gidiyorum!” deyip yola çıkmış. Geneina şehrinden iki saatte sınırı yürüyerek geçip Çad’a, oradan Libya’ya geçmiş. “Kaçakçılarla tanıştım. Libya’dan İzmir’e 1400 dolar karşılığında geçtim. 3 sene oldu geleli. Mülteci olmak için kabul aldım.” diyor. 4 dil bilen Abdülmecid, Türkiye’de kalmayı istiyor; ancak bu mümkün olmazsa hedefinde ABD veya Kanada var. “Şu anda işsizim. BM beni göndermezse Türkiye vatandaşlık için izin versin, burada çalışayım.” diyor. Futbolcu olan Abdülmecid bir ara Selimiyespor’un antrenmanlarına çıkmış; ama çalışma izni olmadığından futbol hayatı yarım kalmış.
    </p>
    <p class="MsoNormal">
    </p>
    <p class="MsoNormal">
    </p>
    <p class="MsoNormal">
    </p>
    <p class="MsoNormal">
     Yollarda bir Türk
    </p>
    <p class="MsoNormal">
    </p>
    <p class="MsoNormal">
     Avrupa hayalini sadece binlerce kilometre uzaktakiler kurmuyor, Şanlıurfalı Emrah da Avrupa’ya iki defa gitmeye çalışıp başarılı olamayanlardan. 24 yaşındaki bu genç, yurt dışına kaçmaya ilk kez altı yıl önce teşebbüs etmiş. Babasının “Avrupa’ya dayının yanına git, çalış!” demesiyle yola çıkmış. İki arkadaşıyla birlikte Aksaray’da göçmen kaçakçılığı şebekesiyle Ü. Otel’de görüşmüş. Anlattığına göre bir gece kalıp vizeyle turist olarak Çek Cumhuriyeti’ne, oradan Slovakya’ya geçti. Havaalanı polisinin 80 avroluk adam başı rüşvet talebini geri çevirdi: “11 kişiydik. 3 taksi ayarlayıp 120 km uzaktaki bir otele gittik. Sadece Türk mülteciler kalıyordu. Biz üç arkadaştık, 11 gün sonra şebeke çağırdı. Lokanta arabasının karavanına koydular. Bir buçuk saat gittik, hava alamıyorduk. Ama Macar sınırında yakalandık, pasaportları şebeke almıştı. Bizi Slovak polisine teslim ettiler. Bizi getirenler ‘tanımıyoruz’ dedi ama resmî olarak uçakla geldiğimizi ispat etmişler.” Bunun üzerine ifadeyi değiştirdiler. Göçmen merkezine yerleşen Emrah’ı 18 gün sonra “Go Turkey” diyerek kelepçeleyip uçakla İstanbul’a gönderdiler. İki saat sorgudan sonra serbest bırakıldı.
    </p>
    <p class="MsoNormal">
     4 bin 500 avroya kaçak olarak Avrupa’ya sokulacaktı Emrah. Paranın 2 bin 500’ünü vermiş, kalanını Avusturya’ya geçtikten sonra verecekti. Ancak şebeke bir defa para alıyordu, göçmeni hedeflediği ülkeye ulaştırana kadar da çabalıyordu. Şebeke Emrah’a ‘seni denizyoluyla gönderelim’ teklifinde bulundu, ama Emrah denizyoluna güvenmediği için teklifi kabul etmedi. Bunun üzerine ikinci gidişi TIR ile başladı. Mahmutbey gişelerinde buluştu TIR şoförü ile. Bulgar sınırına 100 metre kala arka yatağa geçti, şoför yatağı üzerine kapattı. Türk ve Bulgar gümrüklerinden sorunsuz geçti. “Adam çok kişiyi götürmüş, ben dua ediyordum hayırlısı olsun diye. Sırp sınırına geldik, benim pasaporta Romanya vizesi yapıştırmışlar.” diyen Emrah, gümrükte arama olduğunu şoförden öğrendi. Şoför kendini riske atmamak için Emrah’a “Yürüyeceksin. Dağdan bir yol bulup oradan geçeceksin.” demişti.
    </p>
    <p class="MsoNormal">
     <span>
     </span>
     Emrah gerisini şöyle anlatıyor: “Dağa çıktım, yolu buldum. 3 metre tel örgü var; yüksek olduğu için atlayamadım. İleride gümrük ve polisler var. Polisin arkasından geçtim, kapı açıktı. Ama polis fark etti. Silah çekmişti, beni yakaladı.” Kapısı açık nezarethanede soğuk bir gece geçirdikten sonra onlarca defa ifadesi alındı, iki üç gün karakollarda dolaştı. TIR’cının ismini, plakasını soruyorlar ama hiçbirine cevap vermiyordu. Birkaç gün sonra mahkemeye çıkardılar. Avukat “Bir haftada çıkartırız; ama 2 bin avro vermen gerekiyor.” diye rüşvet istedi. Çünkü daha önce Türklerden benzer rüşvetleri alıp birkaç hafta içinde kaçakların bırakılmasını sağlamıştı. Emrah avukata “Bende para yok.” cevabını verdi. Paslı ranzalar, ince battaniyelerin bulunduğu küçük koğuşta 12 gün kaldı, sonra serbest bırakıldı. Kimin devreye girdiğini bilmiyor ama “Türk konsolosluğu olabilir.” diyor. Bulgarlar Türkiye’ye teslim ettiklerinde Emrah sınırdaki polisten bir tokat yedi: “Zoruma gitti. Hiçbir yabancı polis tokat vurmadı; ama Türk polisi bir tokat attı. Yiyecek var mı dedim, bayat ekmek verdiler. Bayramın birinci günüydü. Amir, niye ailesinin yanına göndermediniz, diye azarladı.” Savcılığa gidip ifadesini verdikten sonra serbest kaldı. İstanbul’da tekstil işinde çalışıyor, yeniden Avrupa’ya gitmeyi aklından bile geçirmiyor. Ancak Avrupa’ya gitmek için şebekelerin yeni yolunu şöyle anlatıyor: “Uçakla İzmir’e, oradan Almanya’ya gönderiyorlar. Şengen vizesi ile gönderiyorlar ancak pasaporta başkasının pasaportundaki vizenin seri numarasını ekliyorlar. Böylece sorunsuz geçiyorlar.”
    </p>
    <p class="MsoNormal">
     Göçmeni geri gönderme!
    </p>
    <p class="MsoNormal">
     Kaçak göçmen olarak yakalananlar için ülkelerine geri gönderme prosedürü işletiliyor. Türkiye, resmî temas kurduğu ülkelerle geri kabul anlaşması imzalıyor. Buna göre, göçmenler ülkelerine birçok bürokratik aşamadan sonra geri gönderiliyor. Kimi ülkeler geri kabul anlaşması yapmış Türkiye ile. Suriye, Romanya, Kırgızistan bunlardan bazısı. Pakistan ise imza aşamasında. Ancak İran, Irak gibi Türkiye’nin doğusunda yer alan kaynak ülkeler geri kabul anlaşmasını imzalamaya yanaşmıyor. Türkiye müzakere sürecinde 24. faslın açılabilmesi için AB ile geri kabul anlaşmasını görüşüyor, yakın zamanda imzalanması bekleniyor. Kaçakların tutulduğu Kırklareli ve İstanbul’daki geri gönderme merkezi modern bir görünüme sahip, Edirne’de de yeni bina yapılıyor. Türkiye’yi sık sık kaçak göç konusunda sıkıştıran AB ülkelerinde standartların Türkiye’ye yaklaştığını söylemek mümkün değil. İtalya, İspanya, Yunanistan, Almanya gibi ülkelerde kaçak göçmenlerin kaldığı binaların ahırı andırdığını ziyaret eden birçok polis anlatıyor.
    </p>
    <p class="MsoNormal">
     <span>
     </span>
    </p>
    <p class="MsoNormal">
     Bahaîlerin yolu açık!
    </p>
    <p class="MsoNormal">
     İran Bahailerinden Ali, Türkiye’ye iltica ettikten sonra Van’da berberlik yapmaya başladı. Bir süre sonra hiç tanışmadığı ABD’li bir kız ile evlendirilip bu ülkeye gönderildi. Nebit de aynı yolu izledi; Avusturyalı bir kız ile evlenip bu ülkeye gitti. İran rejimine muhalefetten dolayı ülkelerinden ayrılan bu kişileri Batı ülkelerine Ferşat isimli İranlı bir Protestan misyoner yerleştiriyor. Van’da uzun süre kalan Ferşat bir dönem fırın işletti, daha sonra
     <span>
     </span>
     hamburgercilik yaptı. Hiç müşteri gelmemesine rağmen hem bu dükkânların hem de iki katlı müstakil villanın fahiş kirasını ABD’den gelen yardımlarla ödüyordu. Ferşat’ın muhalif göçmenlere ilgisi sadece Van ile sınırlı değil. Bir süre önce Van’da görüştüğümüz Ferşat, İstanbul’da bir arkadaşından bahsetti. Bu kişi, Afrikalı göçmenlerin birçoğunun yaşadığı İstanbul Kumkapı’da bir kilisede görev yapan Ermeni asıllı Papaz Kirkor idi. Kumkapı’daki kaçak Hıristiyan göçmenlerle bu kiliseler ilgileniyor, hatta Türkçe dil kursu verenlerin olduğu öne sürülüyor. Uluslararası şebekeler para karşılığında göçmenleri yurt dışına kaçırırken, kimileri ise din değiştirme karşılığında bu yolculuğa onay veriyor.
    </p>
    <p class="MsoNormal">
    </p>
    <p class="MsoNormal">
     Uz. Dr. Yalçın Büyük*:Yeni bir yaşam ya da trajik bir son: Umut yolculuğu
    </p>
    <p class="MsoNormal">
     Daha iyi bir yaşam umuduyla her yıl milyonlarca kişi, bu yasa dışı yöntemi kullanıyor. Artık dünya çapında bir sektör hâline gelen yasa dışı göçten illegal organizasyonlar her yıl muazzam miktarda gelir elde ediyor. Uzun yıllar özellikle Avrupa’ya geçiş için transit ülke olarak değerlendirilen Türkiye, son yıllarda, global krizle boğuşan Avrupa ülkelerine göre daha iyi olan ekonomisi, gelişen demokrasisi ve kültürel benzerlikler gibi sebeplerle Ortadoğu, Afrika ve Asya ülkelerinin halkları için hedef ülke olmaya başladı. Umut yolculuğu, göçmenlerin insan ticareti mağduru olmaları, dolandırılmaları gibi birçok potansiyel tehlikenin yanında, kapalı taşıma bölmelerinde havasızlıktan ölüm, denizin ortasında alabora olan teknede umutlarıyla birlikte derin sulara gömülmek gibi trajik bir şekilde sonlanabiliyor. Otopsi ve kimliklendirme amaçlı olarak Adli Tıp Kurumu’na yansıyan üç farklı olay, aslında bu hazin tabloyu bütün açıklığı ile ortaya koyuyor. 1- Küçükçekmece: Toplam 138 umut yolcusu, terk edilmiş bir TIR kasasının içinde. 13 ölü. Hepsi Pakistan uyruklu genç erkek (14-33 yaş arası). Ölüm sebebi kapalı bir ortamda havasızlık. 2- Malkara: Şarampole yuvarlanmış bir kamyonet kasası içinde 43 kurban, 18’i ölü.
     <span>
     </span>
     Tümü Bangladeş uyruklu genç erkek (21-35 yaş arası). Ölüm sebebi, kapalı ortamda havasızlık. 3- Gelibolu: Alabora olan tekneden denize düşerek boğulan 11 kurban (9 erkek, 2 kadın). Hepsi Irak uyruklu. Yaşları 4-41 arasında. Globalleşen dünyada bir ülkenin bu sorunla tek başına mücadele etmesi ve başarılı olması mümkün olmadığından, ulusal ve uluslararası düzeyde işbirliği ile enformasyonun etkin ve hızlı paylaşımı önem kazanıyor.
     <span>
     </span>
     (*) Adli Tıp Kurumu Başkan Yardımcısı
    </p>
    <p class="MsoNormal">
    </p>
    <p class="MsoNormal">
     GÖÇ YOLU
    </p>
    <p class="MsoNormal">
     Avrupa’ya girişte göçmenler için en cazip yol Türkiye-Yunanistan hattı. Denizyolunun riski sebebiyle genelde karayoluyla Edirne’ye gidip sınırı oradan geçmeye çalışıyorlar.
    </p>
    <p class="MsoNormal">
     Avrupa’ya gitmek isteyen Afrikalı ve Asyalı kaçak göçmenler üç şekilde Türkiye’ye giriyor. Birincisi havayoluyla gelenler, vize alıp yasal yollardan Türkiye’ye giriyor. İkincisi karayolu; Afganistan, Irak, Pakistan’dan yola çıkanlar Van üzerinden yürüyerek giriş yapıyor. Özellikle İranlılar ve Afganlar Van’a geldikten sonra BM’ye başvurup geçici sığınmacı oluyor. Bahailerin başını çektiği bu gruplar, misyonerler vasıtasıyla Batı ülkelerine kısa sürede yerleştiriliyor. Van’da şu anda 1750 yabancı bulunuyor. Sudan, Etiyopya, Kenya, Somali gibi daha çok Doğu Afrika ülkelerine mensup olanlar, Suriye üzerinden yürüyerek Hatay’a kaçakçılar vasıtasıyla giriyor. Üçüncü yol ise deniz; özellikle Batı ve Orta Afrikalılar bu yolu kullanıyor. Nijerya, Senegal, Fildişi Sahili, Kongo vatandaşları Libya’ya ulaşıp buradan kaçakçıların anlaştığı gemilerle Türkiye sularına giriyor.
    </p>
    <p class="MsoNormal">
     Avrupa’ya girişte kaçak göçmenler için şu anda en cazip güzergâhlardan biri konumundaki Türkiye-Yunanistan hattı, son birkaç yıldır sık gündeme geliyor. Ege kıyılarından Yunanistan’a geçmeye çalıştıkları balıkçı teknelerinin devrilmesiyle çok defa hayatını yitiren göçmenleri engellemeye dönük tedbirler sıklaştı. Ege bölgesinden kayıklarla geçişler kontroller sayesinde azaldı. Bir diğer hat Edirne idi. Birçok göçmen denizyolunun güvenli olmaması ve kontrollerin sıklaşması üzerine daha maliyetli olsa da İstanbul’dan otobüsle Edirne’ye, oradan yürüyerek Yunan topraklarına, dolayısıyla Avrupa’ya geçmeye çalışıyor. Geçen yıl Edirne sınırından geçmeye çalışan 11 bin göçmen yakalandı, 2009’da bu rakam 7 bin 500 idi. Tahminlere göre Türkiye’den Yunanistan’a geçmeyi başaran göçmen sayısı yılda 10 binden fazla değil. Ancak Yunan makamları, Türkiye’den günde 300, yılda ise 100 bin kişinin kaçak olarak sınırı geçtiğini, ülkelerine her gün bir köy eklendiğini öne sürüyor. Resmî rakamlarsa bunu doğrulamıyor.
    </p>
    <p class="MsoNormal">
     Türkiye ile Yunanistan arasında imzalanan geri kabul anlaşmasına göre göçmenlerin Türk sınırından geçtiği tespit edilirse Türkiye bu kişileri geri alıyor. Yunanistan bu şekilde 4 bin kişilik liste gönderdi geçen yıl, Türkiye bunların 400’ünü sınırdan geçtiklerini kabul edip geri aldı. Yunanistan, Avrupa Birliği’nden göçmen başına günlük 80 avro alırken, Türkiye yardım almıyor. Yunanistan için göçmenler konusunda “Avrupa Birliği’nin çöplüğü” ifadesi kullanılıyor. Avrupa’da yakalananlar bu ülkeye gönderiliyor. Türkiye, Avrupa Birliği ile geri kabul anlaşmasını görüşüyor, anlaşma imzalandığında Yunanistan’ın bu yükü Türkiye’nin üzerine kalabilir.
    </p>
    <p class="MsoNormal">
     Denizyolunun riskli olması ve tedbirlerin artmasından sonra kaçak göçmenler geçiş için Edirne’ye yöneldi. İstanbul’dan üç saat süren otobüs yolculuğunun ardından Osmanlı’nın batıya geçiş noktası konumundaki şehre ulaşılıyor. 200 kilometrelik Türk-Yunan sınırını Meriç Nehri bölüyor, bu hat askerî yasak bölge, nöbetçi kuleleri mevcut; buna rağmen geceleri geçişler engellenemiyor. İki ülkeyi ayıran nehrin dışında, 12,5 kilometrelik kara sınırı bulunuyor. Kurtuluş Savaşı’ndan sonra savaş tazminatı olarak Yunanistan tarafından Türkiye’ye bırakılan Meriç Nehri’nin ötesindeki Karaağaç, bugün Yunanistan için önemli tehdit. Çünkü göçmenler için Avrupa’ya en kolay ve risksiz giriş bu bölgeden. Bu bölgeye tekne dışında karayoluyla iki ulaşım seçeneği bulunuyor. Birincisi, jandarma kontrolünde olan Süvari Köprüsü. Bu köprünün başında jandarma sürekli bulunmuyor ancak devriyeler geziyor. Bu köprüyü geçtikten sonra nehrin ötesindeki iki yerleşim yerinden biri olan -diğeri Karaağaç- Bosnaköy’e ulaşılıyor. Köyde yaşayan aileler 5 km uzaklıktaki şehir merkezine taşınmış, hayvancılık yapanlar kalmış sadece. Bu köyün sayılı sakinlerinden büyükbaş hayvanların bakımını üstlenen Eren’le küçük odasının penceresinde tanışıyoruz. Birkaç dakika geçmeden jandarma devriyesi yanımıza geliyor, taksici ya da köye girdiğimizi gören birisi ihbar etmiş. “Televizyoncular gelmiş. Çekim yapmak yasak!” diyor iki er bize. Bu askerî bölgede daha önce çekilen bir görüntüden dolayı iki ülke arasında sorun yaşanmış. Televizyoncu olmadığımızı anlayınca gidiyorlar.
     <span>
     </span>
     Çamur deryasını andıran bu köyün birkaç kilometre ötesinde sınır var, göçmenler Eren’in deyimiyle çoğunlukla geceleri geçiyor. Köylü, Yunanistan’a geçişte kullanılan patika yolları biliyor; ancak ihbardan da anlaşılacağı üzere çoğunluğu bu yola girmiyor.
    </p>
    <p class="MsoNormal">
     Aynı köyden 60 yaşlarındaki Ömer Yazıcı ise yanında çalışan Nazif isimli kişinin kaçakların geçişine yardımcı olduğunu anlatıyor. ‘Esmer’ diye tanımladığı Roman vatandaşların kaçaklara yardımcı olduğunu söylüyor: “Eski bir motosikleti vardı, onunla Karaağaç’tan Bosnaköy’e yardım için geliyordu. Bu mültecileri kaçırmak için bir şebekeyle anlaşmış. Adam başına 200-300 lira alıyormuş. Benim tarlam Yunan sınırına yakın. Orada çalıştığı için yolu biliyor, nasıl geçireceğini öğrenmiş. Bir gün mültecileri benim gündöndü (ayçiçeği) tarlamın içine saklamış. Tarlanın ortasında gündönümlerini kırarak mültecileri saklamış. 10 bin liralık zarar verdiler, mahsuller gitti. Nazif motosikletini değiştirdi, 2 bin liraya yenisini aldı. 20 bin liralık traktör aldı. Bunları gördükten sonra işbirliği yaptığını anladım, sonra ona yol verdim.”
    </p>
    <p class="MsoNormal">
     Nazif, traktörünün kasasında mültecileri Bosnaköy üzerinden Yunanistan’a geçirmeye çalışırken yakalandı. Ömer Bey, başka isimler de veriyor göçmen kaçakçılığıyla ilgili ancak somut bir olay söylemiyor. Bosnaköy’den Edirne’ye dönerken pek trafik hareketinin olmadığı yolda Kırklareli plakalı bir araç bizi alıyor. Aracın önündeki kişilerle konuşmaya başlayınca polis ve jandarma kontrol noktalarının nerede olduğu, göçmenlerin nasıl geçebileceği gibi sorular soruyorlar. Yabancıların pek kullanmadığı bu yolda ‘tekstilci’ olduğunu söyleyen bu kişiler, Süvari Köprüsü’nü kontrol etmiş, jandarma olup olmadığını anlamaya çalışmış. Göçmen kaçakçısı izlenimi veren bu kişiler, yolda polis ya da jandarma olup olmadığını kontrol ediyor, varsa arkadaki göçmenleri taşıyan aracı uyarıyor. O zaman mülteciler otobanda indiriliyor ya da güzergâh değiştiriliyor.
    </p>
    <p class="MsoNormal">
     Göçmenlerin bu bölgeye ulaşabileceği ikinci nokta Meriç Köprüsü. Bu köprüye ulaşmak için Tunca Nehri üzerindeki Gazi Mihal Köprüsü, tren yolu köprüsü ya da Tunca Köprüsü’nü aşmak gerekiyor. Yürüyerek sınırı geçmeyi hedefleyenler için Meriç Köprüsü’nü aşmak kolay değil. Tarihî köprünün başında polisler 24 saat nöbet tutuyor, bölge kameralarla gözetleniyor. Minibüsler, otobüsler daha geçmeden kontrol ediliyor. Mülteciler bu köprüyü geçtikten sonra 10 bin nüfuslu Edirne merkeze bağlı Karaağaç Mahallesi’ne varıyor. Trakya Üniversitesi rektörlük binasının da bulunduğu bu bölgede birkaç cadde ve sokağı geçip tarlalara, oradan da yürüyerek Yunan sınırına ulaşabiliyorlar. Polis ve jandarma AB’nin sınır güvenliğine ilişkin denetimlerinden sonra bu tedbirleri sıklaştırdı. Bölgede yaşayanlar 8-10 ay önce köprü geçişlerinde kontrollerin bu kadar sıkı olmadığını söylüyor.
    </p>
    <p class="MsoNormal">
     Karaağaç’ta Trakya Üniversitesi’nin rektörlük binasının arkasında tarlası bulunan Mesut isimli çiftçi, yazları daha fazla geçiş olduğunu anlatıyor: “Beşerli onarlı gruplar hâlinde geliyorlar. Yolu bulan geçiyor. Benim biber, fasulye, patlıcan tarlam var. Bunlar ışık olmayan yerlerden geçiyor, benim tarlam da öyle olduğu için bütün mahsulleri eziyorlar. Şikâyetçiyim.” Mesut, geçişte ‘esmer’ vatandaşların yardımcı olduğunu doğruluyor. Mahallenin muhtarı Agah Korkan ise “Bu 8 aylık mesele.” diyor. Önceden bu kadar göçmen olmadığını anlatıyor. Geçişlerde yardım edenlerin ise işsiz kişiler olduğunu ekliyor: “İşsiz güçsüzler yardımcı oluyor bu geçişlerde. 10-20 lira verince yolu gösteriyorlar. Bana 1 trilyon verseler geçirmem. Huzurumuzu kaçırıyorlar. Habur’dan giren adam bir günde buraya geliyor. Nasıl bu yolu buluyor?” diye soruyor.
    </p>
    <p class="MsoNormal">
     Karaağaç’ta da halk göçmen görünce ihbar ediyor. Mahallenin muhtarıyla görüşmemizden birkaç gün önce gece kahvenin önünde otururken bir kaçak göçmeni yakalayıp polise teslim etmişler. Kimi zaman göçmenler Meriç Nehri’nin kenarına “Karşı taraf Yunanistan” diye bırakılmış, çoğu onlarca metre genişlikteki nehri geçmeye çalışırken boğulmuş. Edirne merkezdeki balıkçı tekneleriyle de Meriç’i geçip Yunan sınırına ulaşanlar var. Bu sınırı kaçakçıların yardımıyla geçenler mülteci olma hedeflerine bir adım daha yaklaşıyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=645FC07C08EBF252426A91B7A23136F8?newsId=28969), [web.archive.org (arşiv bağlantısı)](http://web.archive.org/web/20120726204446/http://www.aksiyon.com.tr:80/aksiyon/newsDetail_getNewsById.action;jsessionid=645FC07C08EBF252426A91B7A23136F8?newsId=28969)
