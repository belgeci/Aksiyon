# Metropolün hırsız köleleri

*İbrahim Doğan 2005.06.20*

<div bgcolor="#FFFEF6">
 <font>
  <img border="0" height="1" src="/web/20060106152707im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20060106152707im_/http://www.aksiyon.com.tr/resim/550/56.jpg" vspace="5"/>
  </p>
 </font>
 <font class="content">
  İstanbul sokaklarında çocuklara kapkaç ve yankesicilik yaptıran Diyarbakır kökenli 70’ten fazla çete ortaya çıkartıldı. “Bitirim” onlardan birine üye. Dört yıldır ‘çalıştığı’ Beyoğlu’ndan bugüne kadar 150 milyar liradan fazla para ‘vurmuş’. Kapkaçı bırakmak istiyor; ama Diyarbakırlı ‘abileri’ buna izin vermiyor.
 </font>
 <p>
  <font class="content">
   Yankesicilik ve kapkaç dahil her türlü hırsızlığı yapan biri K... Kod adı Bitirim. Son 4 yılda eline en az 150 bin YTL geçtiğini iddia eden Bitirim’in sabit bir adresi yok. Gece, bazen ailesinin yanında, bazen de bir arkadaşının evinde son buluyor. Onun hikâyesi, ailesinin 9 yıl önce Adana’dan İstanbul’a göç etmesiyle başlar. İlkokul üçüncü sınıftadır. Aile geçim sıkıntısı çekince okulu sekteye uğratma pahasına çalışmaya başlar. Sabahtan akşama kadar Beyazıt’ta midye satar. Kimi zaman zabıtalar tepsisine el koyar, kimi zaman da esnaftan dayak yer. O sırada babası kumara bulaşmış, Adana’daki ev de elden çıkmıştır. Meslek sahibi olmak için bir konfeksiyon atölyesinde işe başlar. 10 YTL’lik haftalığının 50 kuruşunu harçlık olarak alır, gerisini ailesine teslim eder.
   <br>
    <br>
     Bu sıkıntılı dönemde mahalleden Diyarbakırlı bir arkadaşı cebine para koymaya başlar. Ailesinin ‘uzak dur’ ikazlarına aldırmaz ve onun peşinden gitmeye başlar. Bir pazar günü annesi midye satmasını söyler kendisine. Gitmek istemeyince onunla tartışır ve bir anda kendini Beyoğlu’nda bulur. Arkadaşı, ‘iş kollarken’ çıkar karşısına. “Bende o gün biraz terslik vardı. Yanına gittim. ‘Elini omzuma at, yeter’ dedi. Bir iki tur attık. Üç telefon, 500-600 dolar kadar para aldık. Paranın büyük kısmını bana verdi. Bedava para tatlı gelmişti.” diye anlatıyor Bitirim, ilk “çarpma” deneyimini... Bu tatlı para onu işinden eder. Yeni mesleği Beyoğlu sokaklarında yankesiciliktir artık.
     <br/>
     <br/>
     Bitirim, tek başına çalışan bir yankesici değil. O, örgütlü çalışan Beyoğlu ekibinden. Üstelik aralarında belli bir hiyerarşi var. Beyoğlu civarında çalışan “dümenci, kurnaz ve kurnaz abilerin” sayısı 30 kadar. Bitirim gibilere “kurnaz” diyorlar. Onlar 6 kişi. Üstlerinde ise altı tane “kurnaz abi” yer alıyor. Onların da üstünde “dayı” ve “büyük abi” var. En altta hırsızlığın her türünü beceremeyen “dümenciler” oluyor. Yaşları 18’i aştığından “kurnaz abiler” hapse düşmemek için hırsızlık yapmıyor. “Hırsızlıkta yol alacak yetenekli genci” keşfediyor, eğer istikbal varsa ilgi gösteriyorlar. Eğer bir “kurnaz abi” altındakinden faydalanmayacaksa onu korumaktan hemen vazgeçiyor. Şüphesiz hiyerarşide yükselmek o kadar da kolay değil. Hem hızlı çalışmak, hem çok para getirmek hem de yakalanmamak gerekiyor.
     <br/>
     <br/>
     Hiyerarşide sınırlar çok katı. Hiç kimse diğerinin işine karışamıyor. Her ilçenin ayrı bir ekibi var. En organize çalışanı Tarlabaşı’nda. Bu semte dışardan hırsız gelmesi mümkün değil. Eğer Kadıköylü bir yankesici Beyoğlu’na hırsızlığa gelirse çaldığı para elinden alınıyor. Tarlabaşı’nın ekibi de farklı bölgelerde işe çıkamıyor. Bir kurnaz ‘iş’i kesinlikle tek başına yapmıyor. Çantadan cüzdan alınacaksa etrafında onu koruyan 4-5 tane “dümenci” bulunuyor. Yankesicilik için daha çok kalabalık yerler tercih ediliyor. Örneğin, İstiklal Caddesi’nde önce ‘enayi’ adı verilen bir kadın hedef seçiliyor. Dümenciler, kurnazın fark edilmesini engellemek için perdeleme yaparken, o çantayı hissettirmeden açıp içindekileri almaya çalışıyor.
     <br/>
     <br/>
     Kurnaz, yanında işi öğrenen dümencinin çaldığı parayı üçe bölüyor. Üçte biri dümenciye, üçte biri kurnaza, üçte biriyse bir üstteki kurnaz abiye gidiyor. Bitirim, Tarlabaşı’nda oturan çocukların büyük kısmının hırsızlık yapabilecek potansiyele sahip olduğunu söylüyor. Bitirim’in yanında çalışan “Akbaba” da bunlardan biri. Henüz 16 yaşında. Hırsızlığa “Nike” marka ayakkabı sahibi olmak için girmiş. Bugüne kadar ayakkabılarının sayısı 15’i bulmuş. Ailesinin hırsızlık yaptığını öğrenmemesi için bunları çatıda saklıyor.
     <br/>
     <br/>
     Kurnazların cebinde bazen 5-6 bin YTL oluyor, bazen de hiç para olmuyor. Parasız olduklarında bunu asla dışarı yansıtmadıklarını söylüyor Bitirim. En “bereketli” iş maç sırasında yapılıyor. Dört kişilik ekiple gittikleri futbol karşılaşmasından 30’un üzerinde telefonla dönüyorlar. Bitirim, ailesinden göremediği ilgiyi çevresindeki ‘abilerinden’ gördüğünü söylüyor: “Konfeksiyonda canımı çok yaktılar. Ben de insanların canını yakıyorum.” diyor.
     <br/>
     <br/>
     Ailesi iki yıl hırsızlık yaptığını farketmez
     <br/>
     <br/>
     Sigara içtiğini, hap ve esrar kullandığını söyleyen Bitirim, tanınan kurnazlardan biri olunca daha büyük işlerin peşine düşer. Hedefleri Tarlabaşı’ndaki bir kilisenin kasasıdır. Yakalanma ihtimaline karşı üç hırsız copları hissetmemek için esrar çekip kafayı bulduktan sonra kiliseye girer. Duvarı delip kasayı demir testereyle keserek açarlar. 75 milyar lira para çıkar kasadan. Ancak girerken fark etmedikleri alarm karakolda çalmaktadır. Soygun yapan üçlüden Bitirim, paraları eve ulaştırdıktan sonra kendini dışarı atar. Eve baskın yapan polisler diğer ikisini yakalar. Arkadaşlarının yakalandığını görünce ailesinin yanına sığınır.
     <br/>
     <br/>
     Ailesi Bitirim’in hırsızlık yaptığını iki yıl boyunca fark etmez. Ama, kilise soygunundan birkaç gün önce arabayla evin önünden geçince kendini ele verir. Sabah uyandığında karşısında dayılarını bulur. Adana’ya gönderilir. Bir akrabasının evine hapsedilip bir süre dışarı çıkmasına izin verilmez. Esrar ve hapların etkisi geçince hırsızlığı bırakması için kendisine telkinde bulunulur. “Benim kafam paraya takılmıştı. O yokluğa geri dönemezdim. Zamanında benim ihtiyacımı görmediler. Bedava para geliyor, niye 12 saat çalışayım? Bir senenin parası bir günde elime geçiyor.” diye düşünür ve İstanbul’a kaçar.
     <br/>
     <br/>
     Bitirim, 4 yıldır yankesicilik ve kapkaç yapıyor. Son dönemde kafası karışık. Mesleği bırakmayı düşünüyor. Ancak kurnazlığa yükselip elinin altına hırsız verilen birinin buradan ayrılması sanıldığı kadar kolay değil. Üç defa bu yolu denese de her defasında ‘mesleğe’ geri dönmüş. Çünkü çalışmadan gelen paranın kesilmesi onu etkilemiş. Esrar, hap, sigara, içkinin yanı sıra Beyoğlu’ndaki eğlence masraflarının da karşılanması lazım. Zorda kalmadıkça hırsızlık yapmıyor; ama kendisine çalışan 3 çocuk sürekli para getiriyor. Bir de Diyarbakırlı kurnaz abisi onun işi bırakmasını istemiyor. Para gelmediğinde cebine para koyuyor, altındaki arabayı değiştiriyor ve ilgi gösteriyor: “Bir senedir yapmıyordum. Ama altı aydır yeniden başladım. Beni çağırıyorlar, sürekli para veriyorlar. Abi bir gün yanıma geldi, ‘Niye kafanı eğiyorsun?’ diye sordu. Ablamın 70 YTL haftalığa konfeksiyonda çalıştığını söyleyerek beni kendine bağladı. İlgiye ihtiyacım vardı. Kalktım ben de ona ‘abi’ dedim.”
     <br/>
     <br/>
     Tarlabaşı’nın kızları
     <br/>
     <br/>
     Bitirim’in amacı hırsızlığı bırakmadan önce büyük bir vurgun yapmak. Bu parayla dükkân açmak istiyor. “Bugün elimde bir şey yok. Ufak bir işle günü kurtarıyorum ama büyük bir iş yaparsam tamamen ayrılırım.” diyor. Şimdi sözlü olduğu bir kızla yakında evleneceğini belirterek, “Evlendikten sonra mecbur çalışacağım. Hapse girsem kim bakacak eşime, çocuğuma? O zaman bir daha bu yola dönmem.” diyor.  Tarlabaşı’ndaki kızların hırsızlık yapanlarla evlenmek için can attığını; ancak hata yaptıklarını vurguluyor: “Hiç sonunu  düşünmüyorlar. Bizde 10-15 evlilik yapan hırsızlar bile var. Kızlar baştan devamlı para geleceğini sanıyor ama öyle olmuyor.”
     <br/>
     <br/>
     Kapkaççı ve yankesiciler sadece Tarlabaşı’nda ortaya çıkmıyor. Hacı Hüsrev Mahallesi de hırsızların barındığı yerlerden biri. M.K, 21 yaşında. Henüz suça karışmadığını, ama adeta suçun sınırında yaşadığını söylüyor; “Bir geleceğim olmasını istiyorum. Düzgün bir işim, yatacağım bir yer olsun yeter. Suça karışmaktan korkuyorum.” Rumeli Caddesi’nde korsan otoparkçılık yapan M.K, iki kez sırtından bıçaklanmış. Birkaç defa da karakola düşmüş.
     <br/>
     <br/>
     M.K, parçalanmış aile çocuğu. Anne-babası 16 sene önce ayrılır. Annesi Bingöl’de bir başkası ile evlenir, babası ise İsviçre’ye gider. Başta babasıyla birliktedir; ancak yabancı olduğu ülkeye alışamaz. Psikolojik tedavi görür. Hastalığı ilerleyince İstanbul’a döner. Bugün mahalledeki ‘bir bekçi’nin yanında kalıyor. İhtiyacını karşılamak için sokaklarda kâğıt toplamış; ancak masraflarını karşılayamaz duruma gelince ayrılmış. “Hayatım roman” diyor.
     <br/>
     <br/>
     İstanbul’da asayiş suçları küçük çeteler tarafından işleniyor. 2003’te bu çetelerin 76’sı ortaya çıkarıldı. Geçtiğimiz yıl bu rakam İstanbul Emniyet Müdürlüğü’nün verilerine göre 53’tü. Bu çeteler daha çok Diyarbakırlıların etrafında birleşiyor. Çetenin, üyelerini son 5 yılda güneydoğudan transfer ettiği tespit edilmiş. İstanbul Emniyet Müdürlüğü’nün verilerine göre, İstanbul’da suç işleyen çocukların yüzde 40’ı Güneydoğu ve Doğu Anadolu kökenli. Bu oran Karadeniz kökenlilerde yüzde 19, İç Anadolu kökenlilerde ise yüzde 11. Aynı kayıtlarda Akdeniz ve Ege’den suç işlemek için İstanbul’a hırsız gelmediği görülüyor.
     <br/>
     <br/>
     Diyarbakır çeteleri, Güneydoğulu çocukları iş vaadiyle İstanbul’a getiriyor. Maddi sıkıntı içindeki kimi aileler çocuklarını güvenle ‘hemşehrisi’nin yanına verirken, kimi de bilerek suça itiyor. Bazı  ailelerin çocuklarını kendilerine emanet ettiğini iddia eden Bitirim, “Çocuklarının bizim yanımızda çalışmasını istiyorlar.” diyor. Güneydoğu’dan gelen ‘hırsız köleler’ işe çöplerden kâğıt toplamakla başlıyor. Hırsızlık yapabilecekler uyuşturucuya alıştırılıyor. Bir yandan da eğlence dünyasına sokularak bu hayattan kopması engelleniyor. Spot ışıklarının altındaki bu dünyayı görüp nefretleri artan çocuklar için suç işlemek adeta ‘hak’ haline geliyor. Çete bu çocukların hırsızlığını sürekli hale getirmek için cinsel ilişkiye girip fotoğraflarını çekiyor, hatta kulak kesme gibi çeşitli işkenceler yapıyor.
     <br/>
     <br/>
     Diyarbakır kökenli çetelerin hakim olduğu yerlerden biri İstanbul’daki Gaziosmanpaşa İlçesi’nin Sarıgöl Mahallesi... Söz konusu çetelerin eline düşen Ümit K.yı bulmak amacıyla mahalledeki çocuklarla konuştuğumuzda çetelerin sokaklara ne kadar hakim olduğu kolayca ortaya çıkıyor. Beş yıl kadar önce daha çok Romanların yaşadığı mahallede korku kol geziyor. Herkes çetelerin baskısını ensesinde hissediyor. Çeteler, mahallede işlerine yarayacağını düşündükleri çocukları kazanmak için ellerinden geleni yapıyor. 16 yaşındaki Ümit K. bunlardan biri. Mahalledeki herkes Ümit için “Temiz değil, dikkat et.” uyarısında bulunuyor. Hırsız olarak bilinen Ümit K. defalarca ıslah evine yerleştirilmiş, defalarca oradan kaçmış. Arkadaşı olduğunu iddia eden bir çocuk, Ümit’i bulamayacağımızı söylüyor. Çünkü, onun rahat çalışabilmesi ve yakalanmaması için yerinin bilinmemesi gerekiyor.
     <br/>
     <br/>
     İstanbul’da suçluların rahat barındığı mahallelerden bir diğeri de 8 bin nüfuslu Hacı Hüsrev. Bu mahallede 30-40 civarında aile çocuklarını yankesicilik ve kapkaça yönlendiriyor. Kapkaç yapanların sadece yüzde 5’i sokak çocuğu. Bu da suç işleyenlerin büyük bir kısmının çeteler tarafından yönlendirildiğini gösteriyor.
     <br/>
     <br/>
     650 binden fazla sokak çocuğu var
     <br/>
     <br/>
     Hacı Hüsrev’de Romanların yanı sıra Sivas, Trabzon, Elazığ gibi şehirlerden gelenler de yaşıyor. Mahalle sakinleri Hacı Hüsrev’in adının suçla anılmasından rahatsız. Özellikle mahallenin yerlileri buna karşı çıkıyor. 32 sene önce Sivas’tan gelen Yeter Yener, Hacı Hüsrev’in dışardan göründüğü kadar tehlikeli olmadığını düşünüyor. “Benim 7 çocuğum var. Allah’a şükür çocuklarımızı burada koruyabildik. Bizim gibi bir çok aile var. Burada sadece olumsuzluklar yok. Bizi rahatsız eden bu.” diyor. İsminin Halil İbrahim olduğunu söyleyen bir mahalleli ise Hacı Hüsrev’in suçlu ilan edilmesini şöyle izah ediyor: “Burası, İstanbul’un en merkezi yerlerinden biri. Bilgi Üniversitesi’nin de diğerlerinin de burada gözü var. Bizi gönderip kendileri yerleşecekler. İki çapulcu yüzünden burası böyle tanınıyor.” Ancak Hacı Hüsrev’in yaşanmaz bir yer olduğunu düşünüp ayrılanlar da yok değil. 13 yaşındaki Eyüp’ün ailesi Hacı Hüsrev’den ayrılarak Fatih ilçesine taşınmış.
     <br/>
     <br/>
     İstanbul’da 40 binden, Türkiye’de ise 625 binden fazla sokak çocuğu var. Şehirde, 10 bin civarında da suça karışan çocuk yaşıyor. Şu an yürürlükteki kanuna göre 12 yaşın altındaki çocukların suça karışması durumunda herhangi bir cezai yaptırım uygulanmıyor. 12-15 yaş arasındakilere küçük bir ceza veriliyor, 16 yaş üstünde ise ceza oranları artıyor. Diyarbakır çeteleri gibi organize suç örgütleri, yasalardaki boşluğu bildiklerinden çocukların 16 yaşının altında olmasına dikkat ediyor.
     <br/>
     <br/>
     Yeni Türk Ceza Kanunu’nda ne çocuklarla ne de çocukları suça teşvik eden aileler ve çetelerle ilgili düzenlemeler mevcut. Ancak TBMM’de şu günlerde TCK’den tamamen ayrı bir Çocuk Kanunu hazırlanıyor. Hazırlanmakta olan kanunla çocukların istismar edilmesinin önüne geçilmesi amaçlanıyor. TBMM Çocuk Komisyonu Başkanı Öner, hazırlanmakta olan kanunun bazı eksik yönlerinin bulunduğunu söylüyor. “Yasa şu anki haliyle selpak mendil satan, tiner koklayan sokak çocuklarını kapsıyor. Bu kanunun suça karışan ya da suça itilmiş çocukların tamamını kapsaması gerekiyor.” Ergenç, önümüzdeki günlerde suça itilen çocukların da bu kapsama alınmasını beklediğini söylüyor.
     <br/>
     <br/>
     HIRSIZ SÖZLÜĞÜ
     <br/>
     <br/>
     Fortman(Yankesici): Çantalardan gizlice bir şey çalan.
     <br/>
     Tufa: Dükkanlara girme
     <br/>
     Askı: Evlere girme
     <br/>
     Kap-kaç: Alıp kaçmak
     <br/>
     Sok-kaç: Eli cebe atıp alıp kaçma
     <br/>
     Gasp: Zorla alma
     <br/>
     Enayi: Parası alınan şahıs
     <br/>
     Kurnaz: Yankesicilik, kapkaç, tufa gibi işlerin hepsini yapabilen hırsız
     <br/>
     Dümenci: Fortman’ı koruyan, kollayan, yakalanacağı zaman kurtaran kişi
     <br/>
     Tantanacı: Kavga ediyor numarasıyla aralarına aldıkları kişiyi soyan hırsızlar (5-6 kişi kavga eder)
     <br/>
     Kurnaz abisi: Kurnazın üstündeki kişi
     <br/>
     Dayı: Kurnaz abisinin üstündeki kişi
     <br/>
     Büyük abi: En üstteki kişi
     <br/>
     <br/>
     HIRSIZ KIZLAR YÜZDE 50 ARTTI
     <br/>
     <br/>
     Çeteler suçlarda kullanacakları çocukları cinsiyetlerine göre sınıflandırıyor. Kızlar daha çok yankesicilik, dolandırıcılık ve işyerinde hırsızlıkta uzmanlaşıyor. Erkeklerse evden çalma ve oto hırsızlığında. Çeteler kızları 11 yaşına kadar kullanıyor. 11 yaşından sonra geri plana çekilen kızların yerini erkekler alıyor. İstanbul Emniyet Müdürlüğü’nün verilerine göre, 0-11 yaş arasındaki suça karışan kız çocukları 868 iken, aynı yaş grubundaki erkeklerin sayısı 379. 12-18 yaş grubunda ise 1369 kızın adli işlem görmesine karşın erkeklerin sayısı 12 bin 656. Çocukların suça karışma oranları 2004  yılında bir önceki yıla göre yüzde 10 arttı. Cinsiyete göre ise erkek çocukların suça karışma oranları yüzde 10, kızlarınki ise yüzde 50 oldu. 2004 yılında 15 bin çocuk adli işlem görürken bunların yüzde 25’i okuma-yazma dahi bilmiyor. Yüzde 63’ü temel eğitim, yüzde 12’si lise eğitimi görmüş. Bu çocukların 1224’ü tevkif edilirken 884’ü kurumlara, 13.164’ü ise evlerine dönüyor.
     <br/>
    </br>
   </br>
  </font>
  <br/>
  <!---- YAZI SONU ----------->
 </p>
</div>


## Yorumlar

### Faruk İkinci, 21-Haziran-2005
> Kim hatalı?: 
> Bu haber, sokak çocukları ve kapkaç konularına farklı bir bakış açısı getirdi. Kim hatalı? Bitirim ve arkadaşları mı, onlara ulaşamayan bizler mi? Lütfen bunu kendi içimizde sorgulayalım. Bana dokunmayan yılan bin yaşasın mantığından sıyrılamadığımız sürece bu olaylar daha da büyüyecek ve yılan bir gün bize de ‘dokunacak’.

### Mustafa Taşkın, 21-Haziran-2005
> Ne bekliyoruz?: 
> Sokak çocuklarının sayısı her geçen gün artıyor. Çeteler durmuyor. Nerede, ne kadar sokak çocuğu var hemen hemen bilindiği halde probleme çözüm üretmekte gecikiyoruz. İlgililer, uzmanlar neyi bekliyor? Bu haberi gerekli yerlere ulaştırmalıyız. Belki harekete geçilmesini hızlandırır.

Kaynak: [www.aksiyon.com.tr](http://www.aksiyon.com.tr:80/detay.php?id=22001&yorum_id=5050), [web.archive.org (arşiv bağlantısı)](http://web.archive.org/web/20060106152707/http://www.aksiyon.com.tr:80/detay.php?id=22001&yorum_id=5050)
