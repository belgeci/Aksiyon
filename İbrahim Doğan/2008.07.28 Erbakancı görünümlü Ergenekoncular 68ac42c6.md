# Erbakancı görünümlü Ergenekoncular

*İbrahim Doğan 2008.07.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Konya’da ulusalcı-dindar Millî Çözüm grubuna operasyon düzenlendi. Erbakan sevdalısı görünüyorlar ancak Doğu Perinçek’in fikirlerini savunuyorlar. Karanlık güçlerle bağları olduğu iddia ediliyor.
  </font>
 </div>
 <div id="newsText">
  <font class="detail-text">
   Ergenekon Terör Örgütü’ne yönelik 7. dalga operasyonu, dinî kisve altında ulusalcı söylemleriyle ön plana çıkan Millî Çözüm grubuna düzenlendi. Konya Emniyeti Terörle Mücadele Şube Müdürlüğü’nün gerçekleştirdiği operasyonda gözaltına alınan şahıslar, Necmettin Erbakan çizgisini izliyor görünse de daha çok Doğu Perinçek’in fikirlerini savunuyor, onun ideolojisine uygun hareket ediyor. Millî Çözüm Dergisi Yayın Yönetmeni Ahmet Akgül’ün Perinçek’in Ulusal Kanalı’nda ramazan programı yapması ve onunla ilişkisi de buna işaret ediyor.
   <br/>
   <br/>
   Ergenekon kapsamında Savcı Zekeriya Öz’ün talimatıyla İstanbul, Mersin, Kocaeli, Elazığ ve Konya’da eşzamanlı operasyon düzenlendi. Toplam 26 kişi gözaltına alındı. Konya Emniyet Müdürü Salih Tuzcu, “Bu bir terör örgütü operasyonudur. Gözaltına alınan kişilerin Ergenekon örgütü ile bağlantısı araştırılıyor.” diyordu. Operasyonda gözaltına alınanlar ülkede kaos oluşturmak, adam kaçırmak, hürriyeti tehdit, halkı isyana teşvik, hükûmeti yıkmaya teşebbüs, silahlı örgüt kurmak ve silah taşımaktan suçlanıyor. Bu operasyonda en büyük darbeyi Millî Çözüm Dergisi yöneticileri yedi, çünkü gözaltına alınanların büyük çoğunluğunu onlar oluşturuyordu. Evlerinde yapılan aramalarda ne ele geçirildiğine ilişkin net bilgiler kamuoyuna yansımasa da polis, şüphelilerin tuvalet sifonlarını dahi söküp içinde belge saklanıp saklanmadığını araştırdı.
   <br/>
   <br/>
   Konya’da Millî Görüş hareketinin ağırlığı biliniyor. Ancak bu çizgiden ulusalcı çizgiye kayan bir grup bulunuyor: Millî Çözüm ya da Tez Grubu. 2003 yılında Veli Küçük’ün yönlendirmesiyle İşçi Partililer ile Ülkücüler, Kızılelma Koalisyonu’nda bir araya gelmişti. Birkaç ay sonra, Ocak 2004’te ise Millî Çözüm Dergisi, ulusalcıların ‘vatan elden gidiyor, Kuvay-ı Millîye toparlanmalı ve harekete geçmeli” söylemiyle İşçi Partisi ideolojisine uygun yayınlanmaya başladı. Künyede derginin sahibi olarak ismi geçen Mehmet Deniz ilk sayıda amaçlarını şöyle dile getiriyordu: “Milletimiz, tarihimizin en kritik ve karanlık dönemlerinin birinden geçerken... Ülkemizdeki, bölgemizdeki ve yeryüzündeki gelişmeler, geleneğimizi ve güvenliğimizi tehdit ederken... Yani, ikinci bir Kurtuluş mücadelesinin gerektiği bir süreç yaşanırken... Yeni bir Kuvay-ı Milliye gayretiyle, milli güçlerin dirilmesi, derlenmesi ve direnmesi yolundaki onurlu ve şuurlu çağrılara bir katkı da biz yapmak istedik. Bu amaçla ‘Milli Çözüm’ dergisini çıkarmaya, yerli ve milli düşünce erbabının sesini duyurmaya karar verdik.” Deniz, yazısında insanları hainler, gafiller ve cahiller diye sınıflara ayırıyor; İslamcılığı AKP’nin işbirliğiyle bitirmek isteyen Batılı ve Siyonist güçlere karşı ‘uyanma ve toparlanma’ çağrısında bulunuyordu.
   <br/>
   <br/>
   MİLLÎ ÇÖZÜMCÜLERİN PERİNÇEK SEVGİSİ
   <br/>
   <br/>
   Ayışığı ve Sarıkız darbelerinin planlandığı günlerde yayın hayatına giren dergi, bugüne kadar ulusalcı çizgide yayın yaptı. Derginin yayın yönetmeni Ahmet Akgül ise sık sık köşesinde Ergenekon kapsamında tutuklanan İşçi Partisi lideri Doğu Perinçek’i övdü: “İşte Doğu Perinçek’in ‘Hz. Muhammed’in Medeniyet Devrimi’ başlıklı yazısı da böyle bir aklıselimin ve vicdani kanaatin meyvesidir… Ve hele Aydınlık’ın: Atatürk’ün ve kurmaylarının, Hz. Peygamber Efendimizle ilgili; erdemli ve gerçekçi tespitlerini içeren; tarihi ve talihli ifadelerini derleyip yayınlaması da ayrıca tebrik ve takdir edilmelidir.”
   <br/>
   <br/>
   Ergenekon’a da sahip çıkan bir çizgi izleyen derginin Ocak 2008’deki sayısında Doğu Perinçek, ‘millî ve manevi konularda duyarlı ve saygılı aydın’ olarak tanıtılıyor. Ergenekon ‘operaya’ benzetiliyor ve AKP’nin kahramanlaştırıldığı vurgulanıyor. Perinçek’in sözlerinden alıntılar yapılıp Ergenekon operasyonu eleştiriliyor.
   <br/>
   <br/>
   Millî Çözüm Dergisi, fikriyatını her fırsatta Necmettin Erbakan’a dayandırıyor. Söylemler dinî kisvelerle süsleniyor. Besmeleyle başlanan yazılar, Kuran’dan ayetler ve dergide ele alınan konular dikkat çekiyor. Ancak bu söylemlerin kılıf olarak kullanıldığı, ulusalcı fikriyatın yayıldığı ortaya çıkıyor. Vatan elden gidiyor, hainler, işbirlikçiler ve Türkiye bölünüyor gibi İşçi Partililerin jargonu dergide işleniyor.
   <br/>
   <br/>
   Öte yandan Necmettin Erbakan’ın ‘mehdi’ olduğuna inanıyorlar. Bu görüşe başta parti yöneticileri olmak üzere Konya’da birçok kişi karşı çıkıyor. Bunlardan biri de Saadet Partisi Konya eski İl Başkanı Zülfikar Gazi. Millî Çözüm grubunun ‘sapık bir düşünceyle’ hareket ettiğini düşünen Gazi, parti ile geçmişte bağı olsa da sonradan bu grubun kendilerinden ayrıldığını anlatıyor. Necmettin Erbakan’ın kendisine bu grupla ilgili şu sözleri söylediğini aktarıyor: “Bunların arkasında birtakım karanlık güçler olduğunu tahmin ediyoruz.”
   <br/>
   <br/>
   Millî Çözüm Dergisi’ni Tez Grubu finanse ediyor. Gayrimenkul işleriyle uğraşan gruptan birçok kişi operasyonda gözaltına alındı. Dergide çalışanların maaşlarının da gayrimenkul şirketi üzerinden ödendiği tahmin ediliyor. Bu gruptan bir yetkili, operasyonun komplo olduğunu iddia ediyor. Millî Çözüm’ün isyan ya da darbeyle bir bağı olmadığını öne sürüyor: “Milli Çözüm’de insanlara vatan, millet sevgisini aşılamaktan başka bir şey yok.” Hareketin Saadet Partisi ile resmî bir bağı olmadığını söylüyor ancak kendilerinin Millî Görüşçü olduğunu ekliyor. 4 YTL değerindeki siyasi kültürel derginin ise Türkiye genelinde birçok okuyucusu olduğunu anlatıyor; ancak sayı vermeye yanaşmıyor. Israr edince okur kitlesinin aslında çok olmadığını ancak gücünün ve etkisinin çok yüksek olduğunu ileri sürüyor. Konya’da 300 abonelerinin olduğunu, bunların arasında askerî bürokratlar ve devlet bürokratlarının da bulunduğunu aktarıyor. ‘Neden Milli Görüş çizgisi içinde değilsiniz?’ sorusuna cevabı ise emekli öğretmen Ahmet Akgül’ün yayın yönetmeni olduğu Millî Çözüm dergisi okuyucu kitlesinin, Millî Görüş çizgisinden farklı olduğu yönde.
   <br/>
   <br/>
   “KARANLIK GÜÇLERLE BAĞI VAR”
   <br/>
   <br/>
   Derginin yazarlarından ve Tez Grubu’nun sahiplerinden Erdoğan Bişkin adındaki kişi de tutuklular arasında yer alıyor. Başbakan Tayyip Erdoğan’a tepkisinden dolayı gerçek adı olan Erdoğan’ı kullanmıyor. Bunun yerine Erbakan sevgisinden dolayı Necmeddin ismini tercih ediyor. Dergideki yazıları da Necmeddin E. Bişkin imzasıyla çıkıyor. Ahmet Akgül’ün ise dergide birden fazla isim kullandığı belirtiliyor. Buna göre Akgül, gerçek kişiler tespit edip dergide birden fazla imza ile yazılar kaleme alıyor. Hatta Akgül’ün bir kadın imzası ile de yazılar yazdığı öne sürülüyor. Ahmet Akgül’ün yazıları daha çok derlemelerden oluşuyor. Mesela, Aydınlık Dergisi’nde çıkan bir yazıdan, Doğu Perinçek’in gündeme getirdiği bir fikirden sık sık esinlenen Akgül, çeşitli bilgileri derleyip dergide basıyor. Tabii hedefte Tayyip Erdoğan, Fethullah Gülen, Georghe Bush, Fener Rum Patriği gibi isimler yer alıyor.
   <br/>
   <br/>
   Erbakan’ı hem Ankara Balgat’ta hem de Altınoluk’ta Millî Çözüm grubu zaman zaman ziyaret ediyor. Parti teşkilatı ile kavgalı olmasına rağmen Erbakan ile nasıl bir ilişki içinde oldukları netlik kazanmış değil. Bu gruba geçtiğimiz hafta operasyon düzenlenmemiş olsaydı cuma günü otobüslerle Erbakan’ı Altınoluk’ta ziyaret edeceklerdi. Ancak Millî Çözüm ve Millî Görüş grubu arasındaki husumet mahkemeye kadar uzanmış. Derginin kurulduğu Ocak 2004’te Saadet Partisi’nin Konya İl Başkanlığı’nı yürüten Zülfikar Gazi, parti ile Milli Çözüm grubunun arasında uzaktan yakından bağ olmadığını dile getiriyor. Hatta Saadet Partisi, dört beş ay kadar önce “Bu grubun uzaktan yakından bizimle ilgisi yoktur” diye gazetelere ilan vermiş. Parti ve gençlik teşkilatlarında Millî Çözüm dergisinin okunması yasaklanmış. Toplantılara bu grup üyeleri alınmıyor. Dışlanmalarından dolayı sık sık gerginlikler yaşanıyor.
   <br/>
   <br/>
   Millî Çözüm Grubu, Saadet Partisi yetkililerinin kendilerine karşı tavır almasından dolayı ‘bize ayak bağı olanlar’ diye liste hazırlamış, bunları sindirmeye hazırlanıyormuş. Bunun üzerine parti yöneticileri durumu öğrenir öğrenmez savcılığa iletmiş. Bu şikâyetten bir gün sonra Saadet Partisi’nin gençlik kolları başkanı, Millî Çözümcüler tarafından mafyavari bir şekilde dövülüp komalık edilmiş. Bunun üzerine Millî Çözüm Grubu’ndan altı kişi tutuklanıp cezaevine sevk edilmiş. Zülfikar Gazi bu grubun karanlık güçlerle bağlantılı olduğunu düşünüyor: “Bunlar laf anlamadı, bizim camiadan dışlandı, partide konferans vermesi yasaklandı. 10 sene olmuştur belki. Kendilerini Milli Görüşçü olarak sunarlar, olay çıkartırlar, hiç laf dinlemezler. Bir yandan Erbakancıyız diyorlar, öte yandan Doğu Perinçek’i savunuyorlar. Sivri fikirleri var. 28 Şubat’ı Hoca başlattı, ihtilaller Hoca’nın emriyle oldu, diyorlar. Kitap basıyorlar, bedava gönderiyorlar insanlara. Parası nereden geliyor bunun?”
   <br/>
   <br/>
   Necmettin Erbakan’a yakınlığıyla bilinen Millî Gazete ve TV 5 ise Millî Çözüm Dergisi’nin reklamlarını hiçbir şekilde kabul etmiyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-23322-34-erbakanci-gorunumlu-ergenekoncular.html), [web.archive.org (arşiv bağlantısı)](http://web.archive.org/web/20130707151532/http://www.aksiyon.com.tr:80/aksiyon/haber-23322-34-erbakanci-gorunumlu-ergenekoncular.html)
