# Bu okul üç yıldır rehin

*İbrahim Doğan Bilinmeyen-tarih*

<div>
 <p>
  <font>
   Okulun inşaatı 3 yıl önce tamamlandı. Ancak müteahhit firma harcadığı parayı devletten alamadığı için okulu teslim etmiyor. 1200 öğrenci ise trafik tehlikesinden uzak, okullarına başlayacakları günü bekliyor.
   <br/>
   <br/>
   Türkiye yarım kalan yatırımlar cenneti gibidir. Siyasi konjoktürler gereği başlanan ancak daha sonra bitirilmemiş devlet hastaneleri, okullar, fabrikalar, baraj inşaatları ülkenin dört bir yanında boy gösterir. İstanbul'un Ümraniye İlçesi Alemdar Beldesi'ndeki bir ilköğretim okulunda olduğu gibi. Müteahhit firma, okulun inşaatını 3 sene önce tamamlamış olmasına rağmen Alemdar Beldesi Okul Yaptırma ve Yaşatma Derneği'nden parasını alamadığı için okulu teslim etmiyor. Bu okula ne valilik, ne bakanlık ne de bir hayırsever sahip çıkıyor.
   <br>
    <br>
     En yakın okul 4 km mesafede
     <br>
      <br>
       Her şey 2000 yılında Alemdar sakinlerinin beldelerine bir ilköğretim okulu yaptırmak istemeleriyle başlar. Belde sakinleri çocuklarının okula giderken trafik kazalarına kurban olmasına çare olarak okul yaptırmak istemektedir. İstanbul'un Ümraniye İlçesi'ne bağlı Alemdar Beldesi  Ekşioğlu Mahallesi'ne de en yakın okul 3-4 kilometre uzaklıktadır. 1200 öğrenci her gün yarım saat yol kat etmek ve Şile'ye giden kamyonların altında kalmamak için çok dikkatli olmak zorundadır. Mahalleli bu kazaların olmaması için Alemdar Beldesi Okul Yaptırma ve Yaşatma Derneği'ni kurdu. Okula adının verilmesi karşılığında bir de hayırsever bulundu. Dr. Zeynep Altay akrabası İsmail-Hacer Altay'ın adının verilmesine karşılık okula 58 milyar lira, değişik firma ve hayırseverler de toplam 45 milyar lira bağış yaptı. Okul inşaatının ihalesini kazanan Ekil İnşaat, dernek ile bir protokol imzalayarak Mart 2000'de inşaata başlar. Okulun temel atma törenine dönemin Çalışma Bakanı Yaşar Okuyan ile İstanbul Valisi Erol Çakır da katılır. Ancak okula destek olacak hayırsever Zeynep Altay bir süre sonra vefat eder ve dernek, ödemeleri yapamaz duruma düşer. Bunun üzerine müteahhit firma okulun yapımını durdurma noktasına gelir. Vali Erol Çakır ve İstanbul İl Milli Eğitim Müdürü Ömer Balıbey devreye girerek, 'Siz okulu bitirin, devlette paranız kalmaz' güvencesi ile okulun inşaatının tamamlanmasını ister. Alemdar Beldesi'ndeki bu okul 8 ay sonunda bitirilir.
       <br>
        <br>
         Gecekondu mahallesinde modern bir okul
         <br/>
         <br/>
         30 derslik olarak inşa edilen İlköğretim Okulu, Tarabya, Nişantaşı gibi lüks semtlerdeki birçok okuldan daha iyi durumda. Duvarlarında 4 bin metrekarelik perde beton ile depreme karşı dayanıklılığı artırılmış. İlköğretim okulu, 600 metrekaresi kapalı toplam 5 bin metrekare alan üzerine kurulu. Okulun çatısına yapılan ve yangın merdiveniyle çıkılabilen 1000 metrekarelik halı saha bulunuyor. Ayrıca 100 metrekarelik bir de laboratuvar eklenmiş okula. Duman ve ısıya duyarlı tam otomatik yangın ihbar sistemi ve LPG-doğalgaz dönüşümlü atmosferik ısıtma sistemi okulun ısınma sorununu çözüyor. Özürlü öğrenciler için gerekli donanımlar, pvc pencerelere kadar neredeyse her şey düşünülmüş. Standartlara uygun olarak yapılan bu okul Alemdar Beldesi'ndeki 1200 öğrencinin eğitim ve öğretimini rahat bir şekilde sürdürmesine imkan sağlayacak.
         <br/>
         <br/>
         2001 yılında bitirilen bu okul 3 yıldır kapalı. Okulların açılmasına birkaç hafta kala, bu yıl da sınıflar öğrencilerden mahrum kalacak gibi gözüküyor. Ekşioğlu Mahallesi'nde yaşayan ve iki çocuğu ilköğretim çağında olan Ali Taner (45), evlerine uzak olan okula giden çocuklarına araba çarpabileceğini, bundan dolayı endişe duyduğunu söylüyor. Ali Taner'in oğlu Raşit (11) ise okula gitmek için her gün toplam bir saat yürümek zorunda olduklarını, yürümekten ayaklarının ağrıdığını ifade ediyor. Necmi Akbulut (47), okula kimsenin sahip çıkmadığını, hükümetin yapılı okulu değerlendirmesi gerektiğini belirtiyor. "Civarda 7 tane okul açıldı ama yanımızdaki bir okul açılmadı. Bu okul bir an önce açılmalı."
         <br/>
         <br/>
         'Okula ismimi verin, 2 trilyon bağışlarım'
         <br/>
         <br/>
         Okulun yapımı için 2001 yılında harcanan para 1 trilyonun üzerindeydi. Okul Yaptırma ve Yaşatma Derneği, Eylül 2001'de Milli Eğitim Bakanlığı'na gönderdiği yazıda müteahhite ödeme yapılamadığını aktarıyor. Dernek, okulun yapımı için ödenmesi gereken paranın 1 trilyon 225 milyar olduğunu, yapılan bağışlar çıktığında bunun 1 trilyon 122 milyara düştüğünü söylüyor. Ancak ne Milli Eğitim Bakanlığı ne de İstanbul Valiliği, okulun açılması için maddi yardımda bulunmadı. Aradan geçen üç yıl içinde bu para Üsküdar 1. İcra Müdürlüğü'nün 6 Temmuz 2004'te açıkladığı rakamlara göre faziyle birlikte 3 trilyon lirayı aşıyor.
         <br/>
         <br/>
         Vali'nin güvencelerine dayanarak okulun inşaatını tamamladıklarını söyleyen Ekil İnşaat Yönetim Kurulu Başkanı Ekrem Ekşi, Milli Eğitim Bakanlığı'na çağrıda bulunarak anapara olan 1 trilyon 122 milyar liranın ödenmesi halinde okulu teslim edeceklerini söylüyor: "Bize 'Okulu bitirdiğiniz zaman gereğini yapacağız' sözü verildi. Ancak yerine getirilmedi. Devlete ismimin okula verilmesine karşılık 2 trilyonun üzerinde bağışta bulunacağımı söyledim. Ancak, Milli Eğitim İl Müdürlüğü ve valilik tarafından geri çevriliyor. Çözüme kavuşturulması konusunda 2001 yılından bugüne kadar birçok yazıya cevap alamadık." İstanbul Valiliği'nden bir yetkili, okulu kendilerinin sipariş vermediğini, paranın ödenmesi konusunda da bir taahhütte bulunmadıklarını söylüyor. Aynı yetkili, valiliğin okulu satın almayı düşünmediğini belirtiyor.
         <br/>
         <br/>
         Ümraniye İlçesi Milli Eğitim Müdürü İlyas Tekin ise, müteahhit firmaya çeşitli dönemlerde tekliflerde bulunulduğunu ancak bunların olumlu karşılanmadığını söylüyor. "Milli Eğitim önce 150 milyar teklif etti. Müteahhit firma önce kabul etti sonra bunu 600 milyara çıkarttı. Bir yıl kadar sonra 850 milyar teklif ettik yine kabul edilmedi. 3 trilyondan fazla para istendi." Müteahhit Ekrem Ekşi'nin geçtiğimiz haziran ayında Noter aracılığı ile yaptığı teklife göre, ödenmesi gereken 1 trilyon 122 milyar liranın Milli Eğitim Bakanlığı tarafından kabul edilmesi bekleniyor.
         <br/>
         <br/>
         3 yıldır sahibini arayan bu okulun bir an önce açılması durumunda bin 200 öğrenci trafik tehlikelerinden uzak bir şekilde okula gidip gelebilecek.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 872 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=14448), [web.archive.org (arşiv bağlantısı)](http://web.archive.org/web/20050408171929/http://aksiyon.com.tr:80/yazdir.php?id=14448)
