# Kahvaltı tabağında zehir var

*İbrahim Doğan Bilinmeyen-tarih*

<div>
 <font>
  <img border="0" height="1" src="/web/20041217033845im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041217033845im_/http://www.aksiyon.com.tr/resim/481/52.jpg" vspace="5"/>
  </p>
 </font>
 <font class="content">
  ‘Ucuz etin yahnisi yavan olur’ yerine artık ‘ucuz peynirle kahvaltı yapılmaz’ diyeceğiz. Çünkü piyasadaki ucuz peynirlerin içinde kısırlık yapan brusellosis adlı bakteri bulunuyor. Peynirde, sütün yok denecek kadar az olması da ayrı bir sahtekârlık.
 </font>
 <p>
  <font class="content">
   “Üç milyona beyaz peynir, haydi kalmasın” lafına pazarlarda herkes şahit olmuştur. Ancak aynı adla market ya da köyde satılan peynirin fiyatı bir anda 10 milyona çıkabiliyor. Aradaki bu fiyat farkı ucuz peynirin üç kilo sütten, normal peynirin ise 10 kilo sütten üretilmesinden kaynaklanıyor. Normal peynir için bekleme süresi 3-4 ay iken, ucuz peynir üç dört günde piyasaya sürülebiliyor. Bekletilmeden piyasaya sürülen peynirin içindeki brusellosis bakterisinin insana geçmesi kısırlığa kadar varan hastalıklara neden olabiliyor. Peynir üreticileri ve satıcıları halk sağlığına zarar verdiklerine dikkat etmeyedursun, devlet kurumları da gıda terörüne göz yumuyor. İstanbul İl Sağlık Müdürlüğü’ne bağlı gıda uzmanı yok. Türk Standartları Enstitüsü’nün (TSE) İstanbul’daki zarar gören gıda labaratuvarı hâlâ çalışmıyor. Ankara’daki tek laboratuvar ise Türkiye için yeterli değil.
   <br/>
   <br/>
   Peynir, sofraların değişmez ürünlerinden. Öyle ki Türkiye’de otlu peynirden Çerkez peynirine, Trabzon’un tuzlu peynirinden tulum peynirine kadar 100’e yakın çeşit var. Her yıl 400 bin tonun üzerinde peynir tüketiliyor. İşlenen sütün yüzde 18’i endüstriyel işletmelerde, yüzde 40’ı ise mandıralarda işlenerek sofralara geliyor. Ancak mandıralar piyasadaki sağlıksız peynirlerin üretim noktası. Türkiye’yi bir baştan bir başa ağ halinde saran mandıralar genellikle kırsal alanda kurulmuş durumda. Tekirdağ, Antalya, Kütahya, Bursa, Afyon gibi şehirlerin yanı sıra Doğu illerinin büyük çoğunluğunda mandıra bulunuyor. Sütleri bulundukları bölgeden toplayan mandıralar koşulların hijyenik olup olmadığına pek bakmıyor. Sütler ne laboratuvara uğruyor ne de standardına uygun olarak süzülüyor. Sağlıksız koşullarda saklanan sütler her türlü bakteriye karşı korunmasız. Bakterinin ölmesi için sütün işlenmeden önce kaynatılması gerekiyor. Ancak uyanık üretici kaynama sonucu ürünün buharlaşacağı endişesi ile sütü yeterince kaynatmıyor. Sütün üç kilosundan bir kilo peynir elde ediliyor. Normalde ise peynirin oluşması için gerekli süt oranı 10 kilogram. Bakanlar Kurulu, daha 1952 yılında yayınladığı tüzükte, beyaz peynirin en az 90 gün bekletilmesi gerektiği standardını getirmiş. Ancak ‘hızlı üret hızlı sat’ mantığının hakim olduğu Rami Kuru Gıda Pazarı, zehir saçan ucuz peynirin üssü konumunda. Rami’de beyaz peynirin kilosuna 2 milyon 750 bin lira fiyat biçen satıcılardan biri, “Üç dört gün önce Balıkesir’den geldi” diyor. Peynirin bir süre beklemesi halinde ise tamamen yok olacağını, su haline geleceğini ifade ediyor. Çünkü bu peynirlerin yapımında sütle birlikte su da kullanılıyor. Prof. Dr. Yeşildere, standarda uygun olarak yapılmayan ürüne peynir demenin doğru olmayacağını söylüyor.
   <br/>
   <br/>
   “Brusellosis kısırlığa yol açabilir”
   <br/>
   <br/>
   Üretim aşamasında beyaz peynirin bir süre bekletilmesi gerekiyor. Eğer içinde hastalık yapan etkenler bulunuyorsa bekleme süresi bu bakterileri öldürüyor. Bekletilmemesi durumunda ise hastalık saçan maddeler yaşayarak insanlara ulaşabiliyor. Bunların en yaygını malta humması ya da brusellosis bakterisi. Yeşildere, bu bakterinin tüberküloza dahi yol açabileceğini ifade ediyor. “Taze sütün yeterince bekletilmemesi sonucu brusellosis bakterisi peynir aracılığı ile insanlara geçiyor. Bu tüberkülozun yanı sıra kronik bir hastalığa dönüşebilir. Hatta erkeklerde kısırlığa bile yol açabilir.” Listeria adlı bakteri ise sütün yeterince kaynatılmamasından kaynaklanıyor. Bir diğer zararlı madde ise e.coli adındaki bakteri. Sağlıksız ortamlarda üretilen beyaz peynirde e.coli adlı bakteri süte karışıyor. Tahsin Yeşildere, e.coli’nin dışkı anlamına geldiğini ve bağırsak enfeksiyonlarına yol açabileceğini belirtiyor.
   <br/>
   <br/>
   Yüzde 50’si standartlara uygun değil
   <br/>
   <br/>
   Tüm Tüketicileri Koruma Derneği’nin (TTKD) Temmuz 2001-2003 yılları arasında İstanbul’daki hipermarketler, pazarlar, marketler, bakkallardan aldığı 1434 gıda numunesi üzerinde yaptığı analizlere göre, evlerimize giren bu ürünlerin yüzde 51’i sağlığa zararlı. Tulum peynirindeki bozukluk yüzde 90’lara ulaşmış. Lor peynirinde ise yüzde 80’lerin üstünde. Beyaz peynirlerin yüzde 60’a yakını insan sağlığına zararlı iken tereyağında bu oran yüzde 50’ye ulaşmış durumda. Kaşarların ise yüzde 40’ının bozuk olduğu tespit edilmiş. En temiz süt ürünü ise yoğurt. Bozukluk oranı yüzde 10 düzeylerinde. Et ve süt ürünlerinde taramaya göre e.coli, staphylococcus aureus, küf-maya (sütün açık havada bulunmasından kaynaklanan mikroorganizma) oranları oldukça yüksek çıkıyor.
   <br/>
   <br/>
   Peynir kovaları çöp kovası gibi
   <br/>
   <br/>
   İstanbul’a çevre illerden gelen peynirler Rami’deki kuru gıda pazarına uğramadan şehrin içine dağılmıyor. Dükkanların arka taraflarına saklanan beyaz peynirlerin 17 kiloluk bir kovası, 45 milyon lira. Peynirleri içinde saklayan beyaz kovalar adeta çöp kovalarını andırıyor. Kovaların üzerinde de hiçbir bilgi bulunmuyor. Ne zaman üretildikleri, nereden geldikleri, son kullanma tarihleri, içlerinde nelerin bulunduğu belirsiz. Tüketici merak edip de sorarsa satıcının isteğine bağlı olarak bilgi alabiliyor. Ancak sorularınız peynirin nasıl üretildiği yönünde olursa satıcı ürününü satmaktan vazgeçebiliyor. Çünkü son günlerin modası gizli kamera korkusu onları da sarmış. Rami’de ismini açıklamak istemeyen bir gıda toptancısı peynir kovalarının imha edilmesi gerekirken tekrar tekrar üretime sunulduğunu belirtiyor ve durumu şöyle özetliyor: “Kovayı peyniri üreten toptancı tekrar alarak kullanıyor. Temizlik ise üstünkörü yapılıyor. Normal beyaz peynir kovaları tenekedir, küf tutmaz ve bir kere kullanıldıktan sonra çöpe atılır.”
   <br/>
   <br/>
   TSE, standardını kendi belirlemiyor
   <br/>
   <br/>
   Beyaz hastalık tacirleri zehirlerini saçadursun bu kurumları kontrol etmekle yükümlü kurumlar da denetimleri yeterince yapmıyor. İstanbul Büyükşehir Belediyesi’ne bağlı Hıfzıssıhha Müdürlüğü piyasadaki ürünleri alarak analiz ediyor ve çıkan sonuçları bağlı bulunduğu kurumlara iletiyor. Ancak herhangi bir müdahale yetkisine sahip değil. Tarım Bakanlığı’na bağlı İl Müdürlükleri ise gıda kontrolü yetkisi olmadığından herhangi bir uygulamada bulunamıyor. Bu noktada gözler Sağlık Bakanlığı’na bağlı İl Sağlık Müdürlüğü’ne dönüyor. Ancak şu an tüm yetkileri elinde bulunduran İl Sağlık Müdürlüğü’nün elinde gıda uzmanı bulunmuyor. Gıda uzmanı, örneğin bir salamın içinde ne gibi katkı maddeleri var bunu inceliyor. İl Sağlık Müdürlüğü’nün yaptığı denetim, üretimci kurumda gözle görülen ne gibi olumsuz şartlar var türünden. Sahip olduğu 250 denetmen ile 15 milyonluk İstanbul’daki gıda ile ilgili merkezleri kontrol etmesi mümkün değil. Bakanlar Kurulu, Kanun Hükmünde Kararname(KHK) ile İl Sağlık Müdürlüğü’ndeki yetkiyi alarak Tarım İl Müdürlüğü’ne vermeye hazırlanıyor. Ancak görevi devralacak Tarım İl Müdürlüğü’nün bünyesinde de ne gıda uzmanı ne de denetmen bulunuyor. Tarım İl Müdürlüğü görevi devraldıktan sonra 4 binden fazla denetmen ve gıda uzmanı almayı planlasa da bunu ne zaman hayata geçirileceği belirsiz. Yetki kargaşasının yaşandığı gıda sektörü çıkacak Kamu Yönetimi Yasası’nı bekliyor. Yetkilerin belediyelere devredilmesi ile kargaşa çözülebilir. TSE'nin 2 yıl önce İstanbul bölgesine bakan labaratuvarı patlama sonucu zarar görmüştü. Geçen sürede laboratuvar yenilenmedi. TSE’nin tek laboratuvarı Ankara’da. Türkiye’deki tüm ürünlere standart vermekle yükümlü devlet kurumunun tek tahlil merkezinin olması, TSE’yi özel laboratuvarlara yöneltmiş. Ancak devlet kontrolünde olması gereken inceleme ve analizlerin özel şirketlere yaptırılmasını Prof. Dr. Tahsin Yeşildere, “Devletin standart koyacağı ürüne özel sektörün karışması yanlışlıklara yol açabilir. Bunun bir an önce değiştirilmesi gerekir” diye değerlendiriyor.
   <br/>
   <br/>
   Sözün özü: Ne yediğinize dikkat edin!
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=11185), [web.archive.org (arşiv bağlantısı)](http://web.archive.org/web/20041217033845/http://www.aksiyon.com.tr:80/detay.php?id=11185)
