# Faili meçhul avcıları!

*İbrahim Doğan 2010.11.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Urfa’da son 10 yılda işlenip çözülemeyen cinayetler şimdi bir bir ele alınıyor. Şu ana kadar 9 dosyadan 7’si çözüldü, katil ya da katiller bulundu. Bu başarıda Emniyet Müdürlüğü Cinayet Bürosu’nda kurulan özel bir ekibin mührü var. Dosyaları yeniden açıp her şeyi didik didik ediyor ve saklambaç oynadıkları katilleri yakalıyorlar.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Takvimler 31 Aralık 2007’yi, saatler ise gece 2’yi gösteriyordu. 8 yaşındaki İbrahim, anne ve babasıyla kaldığı odanın içinde silah seslerini duyduğunda korkudan yorganın altına saklandı. Silah sesleri kesilmesine rağmen gün ışığı kendini gösterene kadar İbrahim saklandığı yerden çıkmayacaktı. Evin içinde çıt çıkmıyordu. Kendisinden büyük 3 kardeşi o akşam büyükbabalarında kaldığı için evde anne babasıyla yalnızdı. Sabah olup başını yorganın altından çıkardığında kurşunların anne ve babasını cansız yere serdiğini gördü. O gece, Eyüp (39) ve Tülay Demir (36) çifti Şanlıurfa’nın Eyyübiye Mahallesi 3057 numaralı sokaktaki evlerinde kurşun yağmuruna tutularak öldürüldü. Çift, başlarından ve vücutlarının değişik yerlerinden tabancayla vurulmuştu. Yüzlerce kişinin ifadesi alındı, dört klasör dosya birikti ancak hiçbir netice alınamadı.
    </p>
    <p class="MsoNormal">
     Demir çiftinin yakınları bir yıl sonra olayla ilgili bilgi sormak için polise gitmekten vazgeçtiler. Çünkü ne zaman gitseler aldıkları tek cevap, “Delil yok, ne yapalım?” oluyordu. 4 çocuk kendi başlarına yaşamlarını sürdüremeyeceğinden İstanbul’daki amcalarının yanına yerleştirildi. Böylece hem ev hem dosya tozlanmaya bırakıldı.
    </p>
    <p class="MsoNormal">
     Aradan iki buçuk yıl geçti ve Şanlıurfa’da cinayet bürosunda kurulan özel ekip dosyayı yeniden açtı. Aynı ekip son 10 yıl içinde rafa kaldırılan 9 faili meçhul cinayetten 6 tanesini çözmeyi başarmıştı. Demir çiftinin dosyası 7’ncisiydi. 4 klasörlük dev çalışma yeniden gözden geçirilip 30 sayfalık küçük ama daha kullanışlı bir dosyaya dönüştürüldü. Yeni ekip, eski dosyalardaki kanaatlere hiç aldırmadan sanki cinayet yeni işlenmiş gibi yola çıktı. Cinayete ilişkin fotoğraflar, video kayıtları, otopsi raporu ve krokiler mercek altına alındı. Mağdur yakınlarının ifadeleri yeniden alındı.
    </p>
    <p class="MsoNormal">
     Ailenin en büyük çocuğu olan 17 yaşındaki Serdar İstanbul’dan çağrılarak ev yeniden açıldı. Olay yeri ilk günkü gibi duruyordu. Hatta kurumuş kan lekeleri bile simsiyah yerdeydi. Evdeki vazonun içinde bulunan tarihî eser parçalarına el kondu. Cinayetten sonra ortaya atılan senaryolar genelde bu tarihî eser parçaları etrafında toplanmıştı. İddiaya göre Eyüp Demir babasının müstakil evinde yere çukur açarken tarihî eserler bulmuş ama bunlar cinayetten üç ay önce çalınmıştı.
    </p>
    <p class="MsoNormal">
     Dedektifler tarihî eser kaçakçılığı ihtimali üzerinde durdu ancak çıkmaz sokağa girme endişesiyle bu senaryoyu devre dışı bıraktılar. Aksi hâlde klasör sayısı artacak, bir sonuca varılamayacaktı. Sonra birçok alternatif senaryo ortaya atıldı.
    </p>
    <p class="MsoNormal">
     Olay yerinde yapılan yeni incelemede, ikinci katta bulunan eve, yan taraftan bir pencereyle bağlantı olduğu saptandı. Pencere korkuluğundaki büyük çiçek saksıları yan evin damındaydı. Normalde bu saksıların pencere süpürgeliği üzerinde olması gerektiği çocukların ifadesinden öğrenildi. Olay yerinde eşyaların yerinin değiştiği görüldü, failin nasıl davrandığına ilişkin ipuçlarıydı bunlar. Olay yerinden failin yaklaşık kilosu, boyu ve davranışları saptanmıştı. Sadece ismi ve yüzü belli değildi meçhul kişinin. Hatta olay yerinden alınan bir delilde DNA’sı bile bulunmuştu. Katilin maktullerle soy bağı olmadığı anlaşıldı, aileden olanlar şüpheliler listesinden düştü.
    </p>
    <p class="MsoNormal">
     Yeni ekip daha önce uygulanmayan bir yöntemi bile tatbik etti: Failsiz tatbikat. Polislerden biri katili, ikisi de maktulü canlandırdı. Cinayetin senaryosu yeniden oynandı. Güçlü bir memur evin kapısına defalarca yumrukla vurdu, bir alt kattan hiçbir ses duyulmadı; duvarlar kalındı, silah sesinin duyulmama nedeni muhtemelen buydu. Bir memur yan evin duvar dibindeki direkten tırmanarak olay yerine açılan pencereye ulaşmayı başardı, polisin fiziki yapısı önceden tespit edilen özelliklere uygundu. Çiçek saksılarının yerinin değiştirilmesi de, failin bu yolla odaya girdiğini gösteriyordu. Senaryo çalışmaları tutanak hâline dönüştürüldü, olay çözüldüğünde gerçekle yüzde 90 benzerliği ortaya çıkmıştı.
    </p>
    <p class="MsoNormal">
     Polis yeni bulgulardan hareketle katil profiline uyan kişileri araştırmaya başladı. Maktullerin hayatı mercek altına alındı, son bir sene içinde irtibata geçtikleri 300’ü aşkın kişi üzerinde araştırmaya koyuldular. Sonra bu sayıyı 19’a kadar indirdiler. Polis bu kişilerden kan, kıl ve tırnak örnekleri almak için harekete geçti. Bu kişilerden biri de olay yerine 30 kilometre uzaktaki Suruç ilçesinde tavukçuluk yapan Ahmet Genç idi. Asayiş Şube’ye getirildiğinde önce, maktulleri tanımadığını, olayla ilgisi olmadığını söyledi. Sorgudaki polislerin “DNA’yı bulduk, sıra katili bulmakta. Umarım sen değilsindir.” demesi üzerine Ahmet Genç donakaldı. Önce bir sigara yaktı, sonra “Madem delil var, raporu gördüm. Her şeyi anlatacağım, cinayetleri ben işledim.” diye itirafa başladı.
     <span>
     </span>
    </p>
    <p class="MsoNormal">
     “O dönemde Suruç ilçesinde esnaftım. Cinayetten bir süre önce Şanlıurfa’da dolaştığım esnada Tülay Demir’i tesadüfen tanıdım. Tülay’ın yalnız bir kadın olduğunu düşünüp, ona yardım etmek istedim. Onu koruyup kollamak için takip ettim ve evini öğrendim. Zaman zaman ilçeden gelip evinin etrafında dolaşıyor, rahatsız edilip edilmediğini kontrol ediyordum. Duygusal anlamda herhangi bir his taşımadım, bende bazı bayanlara karşı böyle koruma içgüdüsü var. Evine giren çıkan erkek olmayınca yalnız yaşadığına emin oldum. Cinayet günü saat 01.00 sıralarında her zaman ki gibi Tülay Demir’in in evini gözetliyordum. Tülay gece yarısı bina dış kapısını açıp, kısa boylu bıyıklı bir erkeği eve aldı. Epey samimi görünüyorlardı, durumdan şüphelendim. Bunu görünce şaşkına döndüm. Tülay’ın kötü yolda olduğunu ve yanlış yaptığını düşünüp onu ikaz etmek istedim. Yan evin duvar bitişiğinde bulunan elektrik direğinden tırmanıp, komşunun çatısından inip, açık olan pencereden apartman boşluğuna, oradan da evin içerisine, yatak odasına girdim. Tülay ve yanındaki kişi yataktaydı, ses üzerine ikisi de uyandı. Ben erkeği elimle iterek
     <span>
     </span>
     ‘Seninle işim yok’ diyerek Tülay’a yanlış yolda olduğunu söyledim. Bu sırada erkek bana ‘Ben onun kocasıyım, ne yanlışı’ diye karşılık verince şaşkına döndüm. Onun da yalan söylediğini düşünerek yanımda getirdiğim tabancamı çıkartıp ikisine de mermim bitene kadar ateş ettim. Bu sırada odadaki küçük çocuk, elleri ile yüzünü kapatıp yorganın altına saklandı. Beni görmemişti.”
    </p>
    <p class="MsoNormal">
     İfadesine göre Ahmet Genç, öldürdüğü çiftin gerçekten evli olduğunu bir gün sonraki gazetelerden öğrenecekti.
    </p>
    <p class="MsoNormal">
     Şanlıurfa Asayiş Şube Müdürlüğü’ne bağlı Cinayet Büro Amirliğinin çözdüğü 7’nci faili meçhul dosyasıydı bu. Bir yıldır görevde olan cinayet bürosu, son 10 yılda rafa kaldırılmış 9 faili meçhul cinayet dosyasını yeniden açtı. Cinayetleri çözen ekibin başında, daha önce Konya’da görev yaptığı 6 yıl boyunca hiçbir cinayeti faili meçhul bırakmayan Emniyet Amiri Ertuğrul Güler var. Emniyet Genel Müdürlüğü’nün cinayet çözümü konusundaki beş eğitmeninden birisi olan Güler, cinayet soruşturma teknikleri üzerine polislere eğitim veriyor. Onun başında bulunduğu 10 kişilik özel ekibin oluşturulması 2009 yılı başında Şanlıurfa’ya Sabri Durmuşlar’ın il emniyet müdürü olarak atanmasıyla başladı. Durmuşlar, haziran ayındaki tayin döneminde asayişten sorumlu il emniyet müdür yardımcılığına Ankara’da uzun yıllar çalışmış Mehmet Or, asayiş müdürlüğüne ise Adana’da çalışmış deneyimli polis müdürü Sedat Yorgancı’yı atadı.
    </p>
    <p class="MsoNormal">
     Daha sonra, onun talimatıyla, cinayetlerin çözülmesi için özel bir ekip kurulması yönünde harekete geçildi; biri bayan dokuzu erkek personel seçildi. Bu personel birbirini tamamlayan bir bütün gibi çalışıyor; biri sorgudan, biri psikolojiden, bir başkası teknolojiden, diğeri ise bölgenin dilinden anlıyor. Vali, emniyet müdürü ve başsavcının desteğiyle, olaylarda daha çabuk sonuca ulaştıklarını anlatan Ertuğrul Güler, cinayetleri nasıl çözdüklerini şöyle açıklıyor:
    </p>
    <p class="MsoNormal">
     “İki tür soruşturmacıdan söz edilebilir. Söylentilerden etkilen soruşturmacı ki, olay yerinden kısa sürede uzaklaşır. Olay yeri onun için bir nokta kadar küçülür. Hipermetroptur, yakını göremez. İkinci soruşturmacı sağlamcıdır, olay yerindeki iz ve delilleri takip eder. Herkesten, her şeyden kuşkulanarak sonuca gider. Söylentilerden etkilenmek, bir vatandaş ya da mağdurlar gibi düşünerek hareket etmektir. Genelde, olay yerindeki iz ve delilleri takip etmek yerine söylentiler takip ediliyor. Katil aslında olay yerinde sıkıştırılır ve orada yakalanır. Dedektifler olay yerini incelerken katille âdeta saklambaç oynarlar. Eşya ve deliller üzerinde birer gizli ok işareti vardır, bunları iyi okuyabildiğinizde ve sonuna kadar gidebildiğinizde mutlaka katille yüz yüze gelirsiniz.”
    </p>
    <p class="MsoNormal">
     Bu ekip rafta bekleyen dosyaları tek tek sanki yeniymiş gibi ele alıyor. Böylece yeni iz ve delillere ulaşıyor. Defalarca olay mahalline gidiliyor, hadise tekrar tekrar canlandırılıyor. Yeni senaryolar ortaya konuyor, Güler’in deyimiyle ayakta kalan senaryo cinayeti çözüyor. Büro ekip ruhuyla hareket ediyor. 10 kişilik çekirdek kadrodaki herkesin fikri önemseniyor. Bu yüzden kimin amir kimin memur olduğunu cinayet bürosuna yeni gelen birinin anlaması pek kolay değil. Profesyonel duyarsızlığının cinayetlerin çözümüne engel olduğunu söyleyen Ertuğrul Güler olaylara bazen amatör gözüyle, bazen profesyonel gözüyle baktıklarını, cinayeti işleyenin bu iki yoldan birine takılacağını söylüyor.
    </p>
    <p class="MsoNormal">
     Cinayet masasının tozlu raflardan masaya indirdiği bir başka dosya ise 1 Kasım 2008 tarihinde Şanlıurfa’nın Maşuk köyü kırsalında elleri ve ayakları bağlı şekilde boğazı kesilerek öldürülmüş 19 yaşındaki Hakkı Küçükoğlu’na aitti. Hakkı, öğle saatlerinde bakkala ekmek almaya gitmiş, bir daha dönmemişti. Maktulun nereye, kimle gittiğine dair görgü tanığı ya da en küçük bir bulgu yoktu. Cinayet sonrasında 5 klasörün içi doldurulmuş, yüzlerce kişinin ifadesine başvurulmuştu ama sonuç yoktu.
    </p>
    <p class="MsoNormal">
     Olay yeniden ele alındığında öncelikle 5 klasörlük cinayet dosyası ayıklanarak küçük ama kullanışlı bir hâle dönüştürüldü. İki yıl sonra olay yerine gidilip yeniden inceleme yapıldı; maktulün yatışı, kullanılan suç aleti ve olay yerinin özelliklerine ilişkin birçok senaryo üretildi. Köylerdeki vatandaşlarla görüşüldü, hiçbir somut bilgiye ulaşılamadı. Maktulün bağlandığı naylon ipin nereden temin edildiği araştırıldı ama sonuç yoktu. Maktulün üzerinde cüzdanı olmadığından olaya gasp diye bakıldı, tüm alternatif senaryolar çürüdü. Geriye tek alternatif kalmıştı; tesadüfi tanışma ve devamında gasp. Olay yerinde bulunan iki sigara izmariti kriminal incelemeye gönderildi. İzmaritlerden birinde öldürülen Hakkı Küçükoğlu’nun DNA’sına, diğerinde ise kim olduğu belli olmayan birinin DNA’sına rastlandı. Polislerin senaryosuna göre katil bu sigaranın ucundaydı. İkinci izmariti inceleyen ekipler, bu sigaranın hem yandan bükülerek hem de dudakla temas eden kısmının yarı oranda ezilerek söndürüldüğünü gördü. Bu bir bakıma katilin imzasıydı, polisleri sonuca da işte bu detay götürecekti.
    </p>
    <p class="MsoNormal">
     İlk dosyada bulunmayan küçük bir ayrıntı daha ortaya çıkmıştı; maktul Hakkı Küçükoğlu kent merkezindeki Şehitlik Çamlık Parkı’na gidiyordu. Sivil polislerden bir ekip oluşturularak Çamlık Parkı’nda aylarca süren bir çalışma yapıldı. Günde en az 1000 kişinin uğradığı bu parka sürekli takılan 200 kişi tespit edildi. Bunlara olay yerinde bulunan sigara ile aynı marka (Prestij) sigaradan ikram edildi. Bu kişilerin söndürdükleri sigaraların fotoğrafı tek tek çekildi. Sigarasını cinayet yerindeki sigaraya benzer söndüren ve analizlerdeki profile uyanların sayısı 10 kişiye düşürüldü. Bu şahısların bazılarının değişik suçlardan kaydı da vardı. Polis bu kişileri
     <span>
     </span>
     kan, kıl ve tırnak örnekleri almak üzere devlet hastanesine götürdü. Sigara izmaritindeki DNA ile bu şahıslarınkinin karşılaştırılması için deliller Ankara Kriminal Laboratuvarına gönderildi. Bir ay sonra gelen sonuç raporu, 10 kişiden 9’uncu sırada yer alan Ömer Faruk Gülap ismini işaret ediyordu. 20 yaşındaki Gülap’ın DNA’sı olay yerindeki sigara izmaritindeki DNA’yla bire bir eşleşti.
     <span>
     </span>
     Önce inkâr eden Ömer Faruk Gülap, DNA raporu gösterilince daha fazla direnemeyip “Evet ben öldürdüm.” itirafını yaptı. Zanlının sorgu odasında içtiği sigaraları söndürüş biçimi, iki yıl öncekiyle aynıydı.
    </p>
    <p class="MsoNormal">
     “Onunla tesadüfen parkta tanıştım. Bir bankta oturmuş bana doğru bakıyordu. Yanına gidip tanıştım, biraz sohbet ettikten sonra isminin Hakkı olduğunu öğrendim. Daha sonra kendisi ile gezmek için Maşuk köyüne kadar yürüdük, köye giderken yolda Abdulkadir Kaplama (20) ile karşılaştık. O da bizimle Maşuk köyüne doğru geldi. Amacımız gezmekti. Sonra üçümüz bir ağaç altında oturup sigara içerken, aramızda tartışma çıktı, Hakkı bana küfretti. Elinde bıçak vardı. Sinirlenerek o sırada yanımızda bulunan kaya parçasını kafasına hızlıca vurdum, dereye yuvarlandı, koştum arkasından, birkaç kez daha başına vurdum. Abdulkadir Kaplama, o yerde can çekişirken ellerini ve ayaklarını bağladı. Sonra boğazını sıktı. Hakkı’nın elinden bıçağı aldım, boğazını kestim. Sonra nabzına baktık, öldüğünü anladık. Hakkı’nın cüzdanını aldıktan sonra kaçtık. Çok pişmanım.”
    </p>
    <p class="MsoNormal">
     Bu itiraf üzerine ikinci cinayet zanlısı Abdulkadir Kaplama şehir merkezinde bir otel önünde yakalandı, her iki şahıs da cezaevine gönderildi. Olayın sessiz tanığı sigara izmaritiydi. Polis geçmişin aksine zanlıları baskıyla değil, delilden suçluya giderek yakalamıştı.
    </p>
    <p class="MsoNormal">
     Ertuğrul Güler’in başında olduğu ekibin çözdüğü bir diğer cinayet ise 15 Şubat 2007’de işlenmişti. 28 yaşındaki Yaziy Toru ile 6 yaşındaki oğlu Yusuf sabah saatlerinde gırtlakları kesilerek öldürüldü. Kadının kolundaki bilezikler ile parmağındaki yüzük çalındı. İlk şüpheli eşini ve çocuğunu kaybeden Hüseyin Toru’ydu. Şüpheli olarak bir süre gözaltında kaldı.
    </p>
    <p class="MsoNormal">
     Cinayet bürosu değişip yeni ekip kurulduğunda dosya raftan indirildi. Öteki soruşturmalardaki gibi olaya dair tüm deliller, izler yeniden incelenmeye başlandı. Daha önceden delil olarak alınan ancak herhangi bir bulguya ulaşılamayan bir havlu, polisleri katile götürecekti. Katil, iki kişiyi öldürürken bir boğuşma yaşanmıştı. Maktullerin tırnaklarıyla kollarında yaralar açılan katil, ellerini lavaboda yıkadıktan sonra bu havluyla silmişti. Kolundaki yaralardan bir leke havluya bulaştı. Havludaki küçük bir lekeyi Ertuğrul Güler’in başında bulunduğu cinayet bürosu tespit etti. Adli Tıp’a gönderilen lekeden bir DNA’ya ulaşıldı.
    </p>
    <p class="MsoNormal">
     Şanlıurfa’nın özel cinayet ekipleri, kadının bilezikleri ve yüzüğünün çalınmasından dolayı olayı gasp olarak değerlerdi. Hedefte ise yakın akrabalar değil, yabancılar vardı ilk etapta. Olay yerine üç yıl sonra gidildiğinde tuvalet aynasının üstünde bir kalem izine rastlandı, araştırma sonucuna göre olaydan bir gün önce dolap ölçüsü almıştı bir marangoz. Cinayet bürosu bu marangoza ulaşıp DNA’sını aldı. Cinayet sonrasında çekilen fotoğraflarda tezgâhın üzerinde ekmek görülüyordu, olaydan bir süre önce eve fırıncı uğramıştı, onun da DNA’sı alındı. Çamaşır makinesi açıldığında arızalı olduğunu gören cinayet bürosu, tamircinin cinayetten önce üç defa eve geldiğini öğrendi. O tamirciye de ulaşıldı; kan, tırnak ve saç örnekleri alınarak DNA’sına ulaşıldı. Olayın olduğu sıralarda evin karşısında bir inşaat yapılıyordu, inşaatta çalışan 17 kişiye de ulaşılıp DNA’ları alındı. Aynı şekilde bisikletçi, fayansçı, kadının sosyal çevresindekilerin neredeyse tamamının DNA’ları alındı ancak havluda bulunanla karşılaştırıldığında hiçbiri uyum sağlamadı. Yani katil bu kişiler değildi.
    </p>
    <p class="MsoNormal">
     Yabancıların suçlu olmadığının anlaşılması üzerine bu defa ibre yakın akrabalara döndü. Bu aileyle kan bağı olan 17 sülalenin DNA örnekleri alınıp havludakiyle karşılaştırılması için Adli Tıp’a gönderildi. Sonuç, katilin bu soyağaçlarından birinden, Uluğ ailesinden biriyle irtibatlı olduğu şüphesine götürdü polisleri. Polis, bu aileden katilin profiline uyan 31 kişiyi tespit etti. Bunlardan birisi ise 20 yaşındaki Ali Uluğ idi. Polis, bu kişilerin evlerine uğrayıp ertesi gün hastanede kan, tırnak ve saç örneği alınacağını iletti. Ali “Pazar günü eve cinayet amiri geldiğinde ayakkabımı kontrol edip üzerime yoğunlaşınca, yüreğim cız etti. Buldu beni diye düşündüm. O gece sabaha kadar uyuyamadım. Sigara içtim. Çalışmaların yoğunlaştığını fark ettim; herkesten kan, kıl ve tırnak alınıyordu. Çok korktum.” diyor. Ertesi gün 30 kişi DNA için Adli Tıp’ın yolunu tutmuştu, sadece Ali gitmemişti.
    </p>
    <p class="MsoNormal">
     Polis, şüpheliye iyice yaklaşmıştı artık. Ali gece boyunca odasında sigara içmişti, onun DNA’sına bu sigara izmaritleri üzerinden ulaşıldı. Sigaradan alınan DNA ile havludan alınan DNA eşleşince Şanlıurfa polisleri katile üç yıl aradan sonra ulaştı. Ancak Ali Uluğ kimliğinin ortaya çıkacağını anlayınca kayıplara karıştı. İstanbul’a kaçan Ali, bir kafeden facebook’a girdi. Urfa’dan yola çıkan cinayet bürosu elemanları Ali’yi Aksaray’da girdiği internet kafenin etrafında aramaya koyuldu ve bir parkta gazete okurken yakaladı. İlk sözü “Burada bitti; son. Teyzemi ve Yusuf’u ben öldürdüm. Teyzemin bana çok iyiliği dokundu, nankörlük ettim.” oldu. Ali Uluğ teyzesini para vermediği için, kendisini gören 6 yaşındaki Yusuf’u da geride tanık bırakmamak için öldürdüğünü anlattı cinayet masası polislerine.
    </p>
    <p class="MsoNormal">
     Şanlıurfa’da bunlar gibi 4 cinayet daha tozlu raflardan indirilip çözüldü. Polisiyede cold case, yani eski cinayetleri çözme olarak kayıtlara geçen bu tip olayların büyük önemi var, zira sıcağı sıcağını cinayet çözmek çok daha kolay; ancak geçmişteki cinayetlerin aydınlatılması delillerin ve izlerin kaybolmaya yüz tutmasından dolayı bir hayli zor. Şanlıurfa şehir merkezinde şimdi son 10 yıla ait çözüm bekleyen 2 dosya bulunuyor. Bu cinayetlerin Güneydoğu gibi ismi siyasi faili meçhul cinayetlerle anılan, 1990’lı yıllarda terörle mücadele adı altında birçok insanın öldürüldüğü şüphesinin hâlâ varlığını sürdürdüğü bölgede çözülmesi büyük önem taşıyor; polise ve dolayısıyla devlete bakışı olumlu etkiliyor. Urfa dedektifleri bunları da çözdüğünde işsiz mi kalacak sorusuna Ertuğrul Güler iki farklı cevap veriyor; son 10 yıldan önceki cinayetlere ait dosyalar açılacak, taşradaki faili meçhul cinayetlere el atılacak.
    </p>
    <p class="MsoNormal">
     Emniyet Müdürü Sabri Durmuşlar: Hata yapma lüksümüz yok
    </p>
    <p class="MsoNormal">
    </p>
    <p class="MsoNormal">
     Mevcut güven ve huzur ortamının devamı için faili meçhullerin çözülmesinin çok önemli olduğunu düşünüyorum. Bu, bir ekip çalışmasının sonucudur. Olayları çözdükçe gelen ihbar sayısı da arttı. Vatandaş hem destek vermeye hem teşekkür etmeye başladı bize. Bunu sokağa çıkınca yaşıyorsunuz. Polisin başarısı devlete güveni artırıyor. Hata yapma lüksümüz yok, hiç hata yapmamamız gerekiyor.
    </p>
    <p class="MsoNormal">
     Vali Nuri Okutan: DEVLETE GÜVEN ARTIYOR
    </p>
    <p class="MsoNormal">
     Urfa’da çözülememiş dosyalarımız vardı, savcı bey bu arkadaşın (Ertuğrul Güler) yeteneğini biliyordu, ekibi eğitti. Amirleri, il müdürü, müdür yardımcıları ona ufuk açtı. Dolayısıyla çok güzel, bizim de hoşumuza giden çalışmalar yapıldı. Çözülemeyen cinayetler peş peşe çözüldü. Tabii devlete, kamuya olan güveni artırıyor. Güneydoğu faili meçhul olaylarla anılıyor, öyle bir algı var. Bu algıyı değiştirmiş oluyoruz. Bunlar çözülünce en karmaşık dosyaların bile çözüleceği kanaati oluştu. Burada bu dosyaların bir kısmı jandarma bölgesindeki dosyalar. Şöyle bir anlayış yerleşti: Jandarma-polis önemli değil, savcılık bunu isterse yapabilir, mühim olan sonucun alınması. Bu bir kıskançlığa da yol açmıyor, dayanışma içinde çözülmesi gerekiyor. Bu cinayetler tamamen bilimsel metotlarla çözülüyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28051-265-faili-mechul-avcilari.html), [web.archive.org (arşiv bağlantısı)](http://web.archive.org/web/20140309052747/http://www.aksiyon.com.tr:80/aksiyon/haber-28051-265-faili-mechul-avcilari.html)
