# Hanedanlıkla demokrasi birlikte olabilirdi

*İbrahim Doğan 2005.03.21*

<div bgcolor="#FFFFFF">
 <font class="content">
  <p>
   <!--- Resim Burada ---------->
   <img border="0" hspace="5" src="/web/20060130100922im_/http://www.aksiyon.com.tr/resim/537/18.jpg" vspace="5"/>
   <!--- Resim Burada ---------->
  </p>
 </font>
 <font class="content">
  Osman Selahaddin Osmanoğlu, Şehzade Ömer Faruk Efendi’nin Kurtuluş Savaşı’na katılmasına izin verilmemesinin ‘hanedanlığın prestijini azalttığını’ söylüyor. Kızı Ayşe Sultan’ın hazırladığı yüksek lisans tezindeki ‘hanedanlık ile demokrasi birlikte gidebilirdi’ sonucunu o da benimsiyor
 </font>
 <p>
  <font class="content">
   Hanedan mensuplarının Kurtuluş Savaşı’na katılmadığı ileri sürülür öteden beri. Sarayda yaşananlar, cumhuriyet yıllarında kara kutunun içinden dışarı çıkmadı. Ancak hanedandan Ali Vâsıb Efendi’nin yazdığı hatıralar, saray yıllarına ışık tutuyor adeta. Saltanat dönemi ve sürgün yıllarını yazan tek şehzade olan Ali Vâsıb Efendi, bu hatıraları tek çocuğu olan Osman Osmanoğlu için 1961’de yazmaya başlar, 1972 yılında tamamlar. Ancak hatıralar, Ali Vâsıb Efendi’nin 1983’te vefat etmesinin ardından İskenderiye’deki evinde ortaya çıktı. Kendisi için yazılan bu hatıraların yayımlanmasının sebebini Osman Osmanoğlu, “Kitabı yazmasaydım benden sonra yok olacaktı, ama ben hem çocuklarımın hem de diğerlerinin öğrenmesini istedim.” sözleriyle açıklıyor.
   <br>
    <br>
     Hanedan ailesinden Ömer Faruk Efendi, Kurtuluş Savaşı’na katılmak için gizlice Samsun’a gider; ancak İstanbul’a geri gönderilir. Osman Osmanoğlu saraydaki şehzadelerin savaşa katılmasına izin verilmemesinin hanedanlığın prestijini azalttığı görüşünde: “Ömer Faruk Efendi mücadeleye katılmış olsaydı, onun peşinden en az 8-10 şehzade daha giderdi.” Bu şehzadelerden birinin de babası olduğunu belirterek, “Babam hizmet edemediğine çok üzüldü. Çünkü erkan-ı harp mektebine gitti, subay oldu. Zannediyordu ki bir hizmette bulunacak.” diyor.
     <br/>
     <br/>
     Şehzade babası tarafından Sultan V. Murad’ın torununun torunu, anne Mukbile Sultan tarafından ise Sultan V. Mehmed Reşad’ın torununun çocuğu olan Osman Selahaddin Osmanoğlu, babası Ali Vâsıb Efendi gibi imparatorluğun dünya savaşına sokulmasını ‘hata’ olarak görüyor. Şehzade Ali Vâsıb, ‘Bir Şehzâdenin Hâtırâtı’ adlı kitapta, Osmanlı’nın savaşa sokulmasından haberdar iki kişiden birinin Harbiye Nazırı Enver Paşa, diğerinin ise Göben (Yavuz) zırhlısının Alman amirali Souchon olduğunu aktarıyor. Kurtuluş Savaşı yıllarında sarayın ve padişahın birtakım yanlışlar yaptığını kabul eden Ali Vâsıb Efendi, bunun kendilerini üzdüğünü ve manen mesul vaziyette bıraktığını kaydediyor.
     <br/>
     <br/>
     Kurtuluş Savaşı’nın kazanılması halk gibi saraydakileri de sevince boğar. Fişekler atılarak kutlamalar düzenlenir. İşgal güçlerinin İstanbul’dan ayrılmasını Dolmabahçe’de Valide Camii’nin yanındaki köşkten izleyen Ali Vâsıb Efendi, “Bu kadar heyecan ve sevinçle başka bir şeyi seyrettiğimi hatırlamıyorum.” diye anlatıyor. Ankara hükümetinin kurulması ve reis-i cumhur olarak Mustafa Kemal Paşa’nın seçilmesi üzerine Halife Abdülmecid, bir tebrik gönderip memleket hakkında hayırlı olmasını diler.
     <br/>
     <br/>
     Harbiye Mektebi’nde okuduğu yıllarda 21 yaşında olan Ali Vâsıb Efendi gibi tüm şehzadeler ‘kadrolarda darlık’ gerekçesiyle rütbeleri alınıp ordudan atılır. Bu sırada saltanatın geleceği Ankara’da tartışılır. Kaldırılması veya hanedan mensuplarından başka birinin bu göreve getirilmesi gündeme gelir. Nihayet meclis, saltanatın kaldırılmasına karar verir. Hanedan mensubu 155 kişiye ellerinde bavullarla sürgün yolu görünür. Ali Vâsıb Efendi, İstanbul’dan ayrılmadan birkaç gün önce Halife Abdülmecid’i Dolmabahçe Sarayı’nda ziyaret eder. Bu felaket karşısında ailenin takınacağı tavrı öğrenmek ister. “Beti benzi atmış bir halde pek sinirli görülüyor ve konuşurken kelimeler üzerine takılıyordu.” diye Abdülmecid’in o anki ruh halini aktaran Ali Vâsıb Efendi, hangi memlekete gitmek gerektiğini sormasına karşılık, ‘bilmiyorum’ cevabını alır.
     <br/>
     <br/>
     Abdülmecid de gazetelerin yazdığı üzere, cumhuriyet hükümetinin vereceği paradan Ali Vâsıb Efendi’nin alacağı parayı hesap eder. Bunun üzerine “Pek genç bir yaşta tecrübesiz bir insan olmama rağmen, şaşkın bir hale gelerek teessür ve sukut-u hayale uğradım.” diyen Ali Vâsıb Efendi, “Hiçbir programı olmadan çil yavruları gibi dağılmamız ve felaketlere düçar olmamız ikinci büyük bir felaket idi. Aile reisimiz olan bu zatın bu cevabı beni cidden müteessir etti. Yedi yüz sene koca Osmanlı İmparatorluğuna hükmeden bu aileyi temsil ve riyasetini hasbelkader deruhde eden bu zatın fikir ve hislerinin bu suretle tezahür etmesi benim için acı bir ders oldu.” diyerek yapılabilecek bir şey kalmadığını anlatıyor.
     <br/>
     <br/>
     Osman Osmanoğlu’nun üçü erkek biri kız dört evladı var. Kızı Ayşe Gülnev Sultan İngiltere’de Ziya Gökalp’in “Osmanlı hanedanı kalabilir miydi” fikri üzerine bir master tezi hazırlar. Tez, hanedanlıkla demokrasi birlikte ilerleyebilir sonucuna varır. Osman Osmanoğlu, kızının hazırladığı tezin kendi fikirlerine paralel olduğunu söylüyor.
     <br/>
     <br/>
     Ali Vâsıb Efendi’nin oğlu Osman Osmanoğlu ile babasını ve Osmanlı ailesini konuştuk.
     <br/>
     <br/>
     -Babanız ‘maalesef memlekete hizmet edemeden ayrıldığını’ söylüyor. Nasıl yorumluyorsunuz bu sözleri?
     <br/>
     <br/>
     Hizmet edemediğine üzüldü elbette. Çünkü erkan-ı harp mektebine gitti, subay oldu. Zannediyordu ki bir hizmette bulunacak. 21 yaşında memleketi terk ettiğinde başka bir mesleği icra edecek tedrisatı yoktu. Bundan dolayı çok sıkıntı çekti. Ayrıca, böyle bir şey beklemiyorlardı. Tarihte öyle bir vaka yok. Diğer memleketlerde cumhuriyet kurulunca kral gider, veliaht gider, böyle 160 kişi gitmez. Hele hanımlar padişah olamaz; ama onlar neden gitti belli değil.
     <br/>
     <br/>
     -Aile direnmedi mi?
     <br/>
     <br/>
     Birkaç gün içinde çıkmaya mecbur oldular. Nasıl dirensinler? Bu mevzubahis bile değil. Onlar zannettiler ki bir iki sene sonra işler düzelince dönme fırsatı olur. Şehzadelerin 50 sene hiç dönmeyeceği kimsenin aklına gelmemişti.
     <br/>
     <br/>
     -Size göre bunun sebebi nedir?
     <br/>
     <br/>
     Artık o zamanki iktidarda olan insanların mizacına düşmüş bir şey. Bunu onlara sormak lazım. Zannedersem o zaman da sevilirdi şimdi de sevilir gibi geliyor bana. Büyükten küçüğe kadar herkese saygı gösterirlerdi.
     <br/>
     <br/>
     -20. asırda böyle bir hanedanlık var olabilir miydi?
     <br/>
     <br/>
     20. asırda istibdatla diktatör bir padişah olamazdı. Bir Avrupa şeklinde monarşi olabilirdi. Bugün bence en demokrat olan ülkeler kraliyet olan ülkelerdir. İsveç, Norveç, Lüksemburg, Hollanda, Danimarka İngiltere gibi. Burada da olabilirdi ama burada kraliyetle demokrasiyi karıştırmamak lazım. “Yaşasın cumhuriyet, yaşasın demokrasi” gibi levhalar var. Tamam ikisi de yaşasın ama ikisi de aynı manada olamaz. Cumhuriyetin olması demokrasinin de olması anlamına gelmiyor. Maalesef dünyanın en berbat diktatörleri cumhuriyet memleketlerinde. İspanya’da diktatör Franko vardı, iyi gitmiyordu. Kraliyet geldikten sonra İspanya daha iyi yönetildi ve demokrasi oturdu.
     <br/>
     <br/>
     -Şu an durum nasıl?
     <br/>
     <br/>
     Demokrasi yok demedim ama her şeyin bir derecesi var. Bu derecenin yükseldiğini isterdik ve elhamdülillah şu an artıyor.
     <br/>
     <br/>
     -Babanız operaya gitmiş, dans etmiş. Hanedan mensuplarının bu tür şeyler yapması tepki çekiyor.
     <br/>
     <br/>
     Bu hanedan olduğundan dolayı değil hilafet olduğundan dolayı. Bunu ayırmak lazım. Bir hilafet makamı var, bir de padişah makamı. Hanedanın başı padişahtı, aynı zamanda halifeydi. Tabii halifeye yakışmazdı bunlar. Halifenin diğer aile efradına karışması mümkün değil. Onun hayat tarzı farklıydı. Halife ile hanedanlığı karıştırmamak lazım. Roma’da papa var. Kardeşi ne biçim hayat sürüyorsa bu onun hayatı.
     <br/>
     <br/>
     -Memleketinden ayrıldıktan sonra kendini eğlenceye vermiş...
     <br/>
     <br/>
     Ne yapsın ki Budapeşte’de başka! Eski tarz Arapça, Farsça öğrenmesi mümkün değil. Eğlencesinin altında memlekete geri döneceği düşüncesi vardı. Bizim aileye Avrupa’da çok hürmet edilirdi. 6 asır hüküm süren bir hanedanlığın üyesine bunlar zaten hürmet ederler. Ömer Faruk Efendi’nin Kurtuluş Savaşı’na katılmasına izin verilseydi hanedanlığın prestiji farklı olurdu. Onun gibi hatta ondan daha kabiliyetli şehzadeler vardı. Birinci Dünya Savaşı’nda kumandan olmuş, Balkan Harbi’ne iştirak etmiş... Gitseler onlar da geri gönderilecekti, gitmediler. O kuvvete katılmak istemesinin nedeni de kurtuluş harekatının tek elden yönetilmesini sağlamaktı.
     <br/>
     <br/>
     -Çok sıkıntı çektiler mi?
     <br/>
     <br/>
     Buradan çıkarken birkaç haftalık para aldılar. Bunu alırken bile zorluklar çıkarıldı. Giderken hiçbir şey götürmediler. Erkeklerin sultanlara göre daha az paraları vardı, Avrupa’da mezarlıklarda çalışanlar oldu ama bunları çok abartmamak lazım. 25 sene çalışmak başka 25 gün çalışmak başka. Kariyer yapmak başka. Ticaretle uğraşan, petrol işinde çalışanlar var ailede. Hatta, pilot olanlar bile var.
     <br/>
     <br/>
     -Aile içinde hangi dili konuşuyordunuz?
     <br/>
     <br/>
     Aile içinde Osmanlıca konuşuyorduk yani bugünkü konuşmamdı. Başkaları ile Türkçe konuşmazdım. Dışarıda Arapça, okulda İngilizce, arkadaşlarla Fransızca konuşurduk.
     <br/>
     <br/>
     -Siyasete giren oldu mu?
     <br/>
     <br/>
     Siyasete giren olmadı. Ama başka ülkenin askerliğini yapan bir kişi vardı.
     <br/>
     <br/>
     -Hanedan İstanbul’u istiyor mu?
     <br/>
     <br/>
     Ne benim ağzımdan ne de başka bir aile efradının ağzından böyle bir şey çıktı. Onu söyleyenler bizi sevmeyen, problemi çıkartan insanlar. Bir dava kaldı sonuçlanmayan...
     <br/>
     <br/>
     -Topkapı Sarayı’na gittiğinizde sizi tanıyanlar nasıl davranıyor?
     <br/>
     <br/>
     Hürmet gösteriyorlar. Oğlum evlendiğinde bilet almadan 40-50 kişiyi götürüp sarayı dolaştırdım. Dolmabahçe’den gurur duyuyorum. Annem orada doğdu büyüdü. Bize anlatırdı. Şurada oynardık diye. 10 sene önce vefat etti. Bir iki defa annemle gittim. Gözleri yaşarırdı. Herkese ders öğretirdi, rehberlere yanlışlıklarını, bilmediklerini anlatırdı, “Burada o anlattığınız gibi bir olay olmadı ama şöyle bir şey olmuştu.” diye.
     <br/>
     <br/>
     -Aile çok farklı yerlere gitmedi?
     <br/>
     <br/>
     Herkes mizacına göre bir yere gitti. Çoğunluk Fransa’yı tercih etti. Macaristan, Viyana, Paris, bazıları da ABD’ye gitti. Babamın Mısır’a gitmek istemesinin sebebi de yardım etmek isteyen Mısır prensleri vardı. İklim de güzeldi. Avrupa’da Dünya Harbi patladı. Fransa’da hayat çok kötüydü. Onun için Mısır’a gittiler. Kültür olarak da daha rahat. Suriye’ye, Lübnan’a gidenler vardı, onlar hiç Avrupa’ya gitmedi. Hanımlar 1952’de, erkekler 1974’te yurda döndü. Biz çoktan gelmek istiyorduk. Türk hükümeti bu kararı çıkarmadı. Ben ilk defa 1974’te gezmeye geldim.
     <br/>
    </br>
   </br>
  </font>
  <br/>
  <!---- YAZI SONU ----------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=20384), [web.archive.org (arşiv bağlantısı)](http://web.archive.org/web/20060130100922/http://www.aksiyon.com.tr:80/detay.php?id=20384)
