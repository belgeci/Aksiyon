# Hemşehrimin siyasî kimliği teferruattır

*İbrahim Doğan 2008.11.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   3 bin 780 hemşehri derneği İstanbul’u bir ağ gibi örmüş durumda. Yrd. Doç. Nail Yılmaz, Hemşehri Kimliği adlı bir araştırma yaparak bu karmaşık ağı inceledi. Sonuç çok ilginç: Hemşehri kimliği, siyasal kimlikleri zayıflatıyor.
  </font>
 </div>
 <div id="newsText">
  <font class="detail-text">
   ‘C HP Gençlik Kolları üyesiyim. Bunu herkes bilir; ama beraber dernekçilik yaptığım arkadaşların içerisinde bütün partilerden kişiler var. Mesela son seçimlerde dernek olarak Murat Başeskioğlu’nun (AK Partili) yanında yer aldık. Hemşehriliğin parti kimliğinin üzerinde olduğunu düşünüyorum.” Bu sözler, İstanbul’da mali müşavirlik yapan 37 yaşındaki Kastamonulu bir hemşehri derneğinin başkanına ait. Hemşehri kimliğinin diğer kimliklerin üstüne nasıl çıktığını gösteren bu ifadeler birçok kişi tarafından paylaşılıyor.
   <br/>
   <br/>
   Hemşehri kimliği gündeme geldiğinde diğer tüm kimlikler bir kenara itiliyor. “Hemşehri kimliği, ideolojik ve siyasal görüşleri törpülüyor. Kuşatıcı bir olgu hâline geliyor.” diyen Marmara Üniversitesi Öğretim Üyesi Yrd. Doç. Nail Yılmaz’ın araştırmasına göre, bu kimlik ekonomik ve ticari kazanım aracına dönüyor. Alanında en kapsamlı çalışmalardan biri olan ‘Hemşehri Kimliği’ isimli saha araştırması birbirinden ilginç sonuçları ortaya çıkarmış. ‘Lobi yapma, iş bulma, memlekete hizmet götürme’ gibi işlevler gören hemşehri derneklerinin sayısı İstanbul’da 3 bin 780’e ulaştı. Toplumsal olarak hemşehri kimliğini faydalı bulan Nail Yılmaz, zayıflayacağı sanılan hemşehriciliğin her geçen gün daha da güçlendiğini iddia ediyor. Üstelik kriz tartışmalarının yaşandığı şu günlerde hemşehri dayanışma ve yardımlaşması daha da önem kazanıyor.
   <br/>
   <br/>
   HEMŞEHRİLİK ALT KİMLİĞE DÖNÜŞTÜ
   <br/>
   <br/>
   İkinci Dünya Savaşı sonrası ekonomik sebeplerle ortaya çıkan göç, sonraki yıllarda kent hayatını derinden etkilemeye, toplumsal düzeni biçimlendirmeye başladı. Köyden başlayan zincirleme göç, kentte yöresel dayanışma ve hemşehrilik ilişkilerini doğurdu. Önceleri aile bireyleri arasında gelişen ilişkiler, zamanla aynı kente daha evvel gelen ve bu yabancı çevrede onlara yardım edebilecek hemşehrileri de kapsadı. Yeni yurtlarına alışamayan göçmenler, farklı yörelerden gelenleri yabancı gördü, memleketlisine sarıldı. Zamanla bu kimlik kurumsallaşarak hemşehri derneklerine dönüştü. Kültürel, ekonomik ve siyasal bakımdan roller kapmaya aday oldu. Kentleşme ile kalkacağı öne sürülen hemşehri kimliği daha da derinleşti. Hatta Sosyolog Yılmaz’a göre, ‘mikro milliyetçilik’ diye tanımlanan hemşehri kimliği kentsel bir alt kimliğe dönüştü ve uzun süre daha sosyal hayatta etkin olacak. Zaten tanışmalarda önce, “Memleket neresi?” sorusu yöneltiliyor. Alt kimliğin insanların zihninde oluştuğuna işaret eden bu sorunun cevabına göre karşıdakiyle diyaloğa giriliyor.
   <br/>
   <br/>
   Göçün ilk yıllarında ‘uyumu kolaylaştırıcı mekanizma’ olarak kurulan hemşehri kimliği hem yerel hem de ulusal düzeyde yaptırım gücüne sahip baskı yapabilen bir mekanizma hâline geldi. Bugün üyelerine siyasal, ekonomik ve kültürel alanlarda ayrıcalıklar sağlıyor. Bu nedenledir ki, dernek sayıları hızla artıyor. Demokrat Parti’nin iktidara geldiği yıl, İstanbul’da hemşehri derneği sayısı sadece 14’tü. Göçün merkezindeki İstanbul, 1989’da 236 derneğe sahipti. Bugünse Türkiye’deki 7 bin 834 hemşehri derneğinin neredeyse yarısı (3 bin 780) İstanbul’da.
   <br/>
   <br/>
   Gruplaşmanın merkezi İstanbul’un ardından en fazla derneği sırasıyla Ankara, İzmir, Bursa, Kocaeli, Antalya, Mersin, Kayseri, Konya, Tekirdağ ve Adana barındırıyor. Bu şehirlerin yoğun göç almasının altında, diğer bölgelere göre gelişmişlikleri yatıyor. En az hemşehri derneği bulunan iller sıralamasında ise birer dernekle Ardahan, Bitlis, Iğdır, Hakkâri ve Kilis; ikişer dernekle Artvin ve Kars; üçer dernekle Tunceli ve Batman öne çıkıyor. 4 dernekle Yozgat, 5 dernekle Uşak da en az derneğe sahip il sıralamasında. Bu illerin dernek sayısının az olması, göç vermelerinden kaynaklanıyor.
   <br/>
   <br/>
   İstanbul’u bir ağ gibi kuşatan dernekler artık sadece muhtaçlara yardımlarıyla ön plana çıkan tampon mekanizmalar değil. 22 yıldır derneklerde yöneticilik yapan Nuri Bey’in (saha araştırmasında görüşülen kişilerin gerçek ismi açıklanmıyor), “Amacımız siyasal bakımlardan temsil edilmek, bürokraside, ekonomide bir yerlere gelmek. İstanbul’daki yerel yönetimlerin imkânlarından faydalanmaktır. Çünkü İstanbul’un belediyelerinden giden eski araçlar bile Malatya, Erzincan ve daha birçok şehri ihya etmiştir. Parkını, bahçesini yapıyor. Ama biz bu imkânlardan yararlanamıyoruz.” demesi hemşehri kimliğinin baskı mekanizmalarına dönüştüğünü, lobicilik yapıldığını ortaya koyuyor. Yrd. Doç. Nail Yılmaz da derneklerin TÜSİAD, MÜSİAD, sendikalar gibi hareket etmeye başladığını vurguluyor.
   <br/>
   <br/>
   İSTANBULLU SİVASLILAR
   <br/>
   <br/>
   52 yaşındaki bir başka yönetici ise bugüne kadar görmediği hemşehrileriyle dernek sayesinde bir araya geldiklerini söylüyor: “25-30 yıl görmediğimiz akraba ve dostlarımızla dernek aracılığıyla görüşüyor, tanışıyoruz. Dernek kuruluncaya kadar çoğu hemşehrimiz ‘Kastamonuluyuz’ demezdi. Dernekçilikle birlikte bu değişti. Topluluk olarak kendimize güvenimiz geldi.”
   <br/>
   <br/>
   Memleketini terk ederek ‘taşı toprağı altın’ diye İstanbul’u yurt edinenlerin başında Sivaslılar geliyor. Sosyolog Yılmaz’ın araştırmasında, Sivaslıların İstanbul’daki seçmen sayısı 415 bin (18 yaşın altındaki yüzde 35’lik nüfus bu rakama dâhil değil). İkinci sırada 303 bin ile Kastamonulular, üçüncü sırada ise 274 bin ile Giresunlular dikkat çekiyor. İstanbul’daki 7 milyon 400 bin seçmenin, sadece bir buçuk milyonu (yüzde 20) İstanbul nüfusuna kayıtlı. Yrd. Doç. Nail Yılmaz, nüfus sayım sonuçlarına ilişkin birçok eleştiri olduğunu dikkate alarak, araştırmasını 2007 yılında İl Seçim Kurulu’ndan aldığı veriler ışığında hazırladı. Hemşehri haritasında, bireylerin doğdukları şehir değil, nüfusa kayıtlı oldukları yer dikkate alındı.
   <br/>
   <br/>
   EN ÖRGÜTÇÜ OLANI KARADENİZLİLER!
   <br/>
   <br/>
   Dernekler, amaçlarını çoğunlukla isimlerine yansıtmaya çalışıyor. 7 tip hemşehri derneğinin olduğu listenin neredeyse yarısını ‘sosyal yardımlaşma ve dayanışma dernekleri’ oluşturuyor. Bölgesel olarak ele alındığında en organize olanların, en çok dernek kuranların Karadenizliler olduğu ortaya çıkıyor. Derneklerin yüzde 48’ini bu bölgeden İstanbul’a gelenler kuruyor. Bunun en önemli sebebi, Karadeniz’in İstanbul’a ilk göç veren bölge olması. Göç edenlerin ekonomik durumlarını erken düzeltmesi de örgütlenmeyi kolaylaştırdı.
   <br/>
   <br/>
   Araştırmanın ikinci bölümünde Kastamonu’nun 24 dernek yöneticisi ile yapılan derinlemesine görüşmeler yer alıyor. Bunun neticesinde ortaya çıkan hemşehri kimliği ve derneklerin gücü, işlevleri, geleceği gibi konulara ışık tutuluyor. Kastamonuluların seçilmesinin sebebi ise homojen bir yapı oluşturmaları. Nüfus açısından İstanbul’da ikinci büyük hemşehri grubunu oluşturan Kastamonulular yerel siyasette ve ekonomide büyük bir güce sahip.
   <br/>
   <br/>
   Kastamonu örneğini inceleyen Yılmaz, ‘işe sokma’ talebinin derneklere çok sık gittiğini anlatıyor. Mesela Kastamonulu bir derneğin 54 yaşındaki iş adamı başkanı, “Ben kendi şirketime lazım olan elemanların büyük çoğunluğunu KASDER şubeleri aracılığıyla buldum. Böylece Kastamonu’dan İstanbul’a gelen hemşehrilerimizin işsizlik problemlerine çözüm bulmaya çalıştık. Bu formül işledi, epey bir hemşehrimiz iş buldu.” diyor. Ekonomik işbirliği öyle bir noktaya varmış ki, milyonlarca dolarlık ciroya sahip Kastamonu Holding bile kurulmuş.
   <br/>
   <br/>
   70 yaşındaki bir dernek yöneticisi, İstanbul Büyükşehir Belediyesi’ne ait İETT’de çalıştığı dönemde hemşehricilik ilişkilerinin önemini, “Benim dönemimde 150-200 hemşehrimin işe alınmasına vesile oldum.” ifadesiyle anlatıyor. Bir başka dernek yöneticisi, Gaziosmanpaşa ve Göktürk belediye başkanlarının Kastamonulu hemşehrisi olmasının önemini bakın nasıl aktarıyor: “Danışmanları bu konuda aracılık eder, hemşehrilerimize yardımcı olurlar. Biz de dernek olarak bu konuda baskı yaparız. Her grup için işler bu. Örneğin Malatyalı bir belediye başkanı varsa kapıcıdan şoförüne, danışmanından özel kalem müdürüne Malatyalıdır. Bizimkiler de böyle…” Tabii hemşehricilik ticari ilişkilere de şekil veriyor. 49 yaşındaki bir dernek başkanı, mali müşavirler arasında Türkiye vergi üçüncüsü (İstanbul ikincisi) olmasını Kastamonulu hemşehrilerine borçlu olduğunu dile getiriyor. Çünkü kazandığı paranın beşte biri Kastamonululardan gelmiş.
   <br/>
   <br/>
   ÖNCE KASTAMONU, SONRA PARTİ
   <br/>
   <br/>
   Hemşehri dernekleri, siyaset kurumlarıyla da yakın ilişki içinde. Siyasete girmek isteyenler, hemşehri derneklerinin kapılarını aşındırıyor, yardımlarda bulunuyor, vaatler sıralıyor. Seçim dönemlerinde dernek merkezleri cazibe merkezlerine dönüşüyor. Siyasilerin oy taleplerine karşılık, hemşehri dernekleri partilerden çeşitli taleplerde bulunuyor. Beta Yayınları’ndan piyasaya çıkacak Hemşehri Kimliği adlı çalışma da bu derneklerin ‘siyasal etkileme platformu’ olarak kullanıldığını gösteriyor. Dernek başkanları, hangi partiden olursa olsun hemşehrileri olması durumunda adayları desteklediklerini anlatıyor: “Buradaki amacımız partileri değil Kastamonulu siyasetçileri öne çıkarmaktı. Bu kişilerin Kastamonulu olduğu heyecanını herkese yansıtmaya çalıştık.”
   <br/>
   <br/>
   “Neden Kastamonulu adayları öne çıkarıyorsunuz?” sorusuna ise dernek yöneticileri şu cevabı veriyor: “Çünkü biz sıkıntıya düştüğümüz zaman koşacağımız ilk insan hemşehrimiz olacaktır. İnsanımızın da anneden-babadan kalma bir şekilde şu ya da bu partiye oy vermektense, hemşehriciliği particiliğin önüne geçirmesi gerekir. Böyle olmadığı zaman siyasiler bizi dikkate almaz.” Dernek başkanları, AKP de olsa CHP de olsa kendi adaylarına destek verdiklerini; aksi hâlde kendilerini memleketlerine ihanet etmiş gibi göreceklerini söylüyor. Dernek yöneticileri bugünlerde (2009 seçimlerine hazırlık) hangi hemşehrilerinin hangi belediyeden meclis üyesi olacağı ve muhtarlık konularında hazırlık yapıyor. Hatta ‘hemşehri adaya oy verilmesi’ için karar çıkarmayı bile düşünüyorlar. Son 10 yıldır bu bilince ulaşan dernekler, ‘muhafazakâr, milliyetçi veya solcu’ kimliklerini bir kenara bırakıyor. Bu, muhtarlık seçimlerinde de önem kazanıyor. Mesela İstanbul Fatih’teki muhtarların 14’ü Kastamonulu.
   <br/>
   <br/>
   Göktürk Belediye Başkanı’nın son yerel seçimi kazanması buna örnek gösterilebilir. Birçok belediyeyi AK Parti kazanırken, bu belediyeyi ANAP’ın Kastamonulu adayı hemşehrilerinin desteğiyle kazandı. Bu durum hemşehri dayanışmasının siyasal bir sonucu. Bayrampaşa, Eminönü, Maltepe ve Zeytinburnu belediye başkanlarının memleketi ile ilçede en yoğun seçmene sahip hemşehri grubunun memleketi aynı. İstanbul’un 32 ilçesi incelendiğinde belediye başkanlarının 15’inin doğum yeri, şehre en fazla göç veren iller arasında yer alıyor. Erzincanlı Mustafa Sarıgül’ün belediye başkanı olduğu Şişli’de Erzincanlılar nüfus açısından üçüncü sırada. Sarıgül, hemşehri ziyaretlerini ihmal etmiyor, onların ihtiyaçlarını karşılıyor.
   <br/>
   <br/>
   Siyaset ile ilişki öyle bir noktaya gelmiş ki memlekete hizmet götürmede her kanal kullanılıyor. Mesela Gaziosmanpaşa Belediyesi hemşehricilik ilişkilerinden dolayı Kastamonu’nun farklı ilçelerine 1500 çöp konteynırı ve bank gönderdi. Belediyelerin ramazan yardım paketleri dernekler aracılığıyla dağıtılıyor, Kastamonu’nun bir ilçesinin yol ihtiyacını İstanbul’daki bir ilçe belediyesi karşıladı.
   <br/>
   <br/>
   ‘DEVLET’ GİBİ HEMŞEHRİ DERNEĞİ
   <br/>
   <br/>
   İl dernek başkanlarından 59 yaşındaki bir iş adamı, Kastamonu Üniversitesi’nin kuruluşuna yardımcı olduklarını, istihdam için memleketlerine yapılan birçok yatırıma öncülük ettiklerini anlatıyor. Kastamonu Üniversitesi’nin bütün binalarını hemşehri derneklerinin yaptığını, bunun için 30 milyon YTL değerinde bütçe oluşturulduğunu kaydediyor. Ayrıca bu dernek, şehre 250 milyon dolarlık yatırım yapılmasına vesile oldu. İli canlandırmak için 10 bin kişilik bir askeri birliği şehre getirdi. 20 milyon YTL’yi de hibe etti. Ayrıca Jandarma Bölge Komutanlığı’nın gelmesinde de hemşehricilik ilişkilerinin etkili olduğu söyleniyor. Bölgeye getirilen Cengiz İnşaat, bakır madenlerini işletiyor. Türkiye’nin en büyük sanayi şirketlerinden İÇDAŞ’ın sahibi Bayram Aslan’ın Cide’de tersane kurması yine hemşehri derneği sayesinde oldu. Kastamonu’daki bu hareketlilik, şehre geri göçlerin de önünü açmış. 5 sene önce 37 bin civarındaki nüfus bugün 80 bine yaklaşmış. Dernek yöneticilerinin kazançlarını ise 43 yaşındaki bir başkandan öğreniyoruz: “Dernek başkanı olmak kişilere sosyal statü sağlar. Bunu para kazanmada mı, siyasette mi, onurlu olmakta mı, yoksa manevi boyutta mı değerlendirirsiniz, neye tahvil edersiniz, bu size bağlı. Bana kalırsa bunların hepsi var.”
   <br/>
   <br/>
   Ekonomik durumu düzelen kişilerin hemşehricilikten uzaklaşacakları, bu kimliğin ortadan kalkacağı çeşitli platformlarda öne sürülüyor. Ancak araştırmada çıkan sonuçlar bunu doğrulamıyor. Hemşehri dernekleri yöneticilerinin ciddi bir kısmının eğitimli ve varlıklı olduğu görülüyor. Kentsel uyum sürecinde ciddi faydalar sağlayan bu kimliğin sayıca arttığına, nitelik açısından da geliştiğine dikkat çeken Yrd. Doç. Yılmaz, kamu kuruluşları ve kamuoyu arasında koordinasyonu sağlayan, devlet katmanlarında ciddiye alınan bu örgütlenmenin uzun süre etkinliğini koruyacağını belirtiyor.
   <br/>
   <br/>
   Görüşme yapılan 24 dernek yöneticisinin hepsi hemşehri kimliğinin hiçbir zaman ortadan kalkmayacağını iddia ediyor. Bunun temelinde ise çıkar ilişkisi ya da kişisel faydalar yatıyor. 42 yaşındaki bir dernek yöneticisinin tespitleri de bu yönde: “Hemşehri kimliği devam edecektir. Çünkü hemşehriciliğin kişilere başta maddi olmak üzere çok farklı türden katkıları var. Bu çıkarlar var oldukça hemşehricilik de var olacaktır.”
   <br/>
   <br/>
   “MİLİTAN MİKRO-MİLLİYETÇİYİM”
   <br/>
   <br/>
   Hemşehri derneklerinde görev alanların ileri yaşlarda İstanbul’a göç ettiğinden memleket özlemini gidermek için bu yapıların içinde yer aldığı düşünülüyor. Hâlbuki araştırmada 24 dernek yöneticisinin 6 tanesi İstanbul doğumlu. Bu yöneticilerin 18’inin İstanbul’da kalış süresi 40 yıl ve üzeri. Bunlardan 49 yaşındaki iş adamının söyledikleri ise hayli ilginç: “Ben militan mikro milliyetçiyim. Hanım bile buna şaşırıyor. ‘Sen İstanbul doğumlusun, nasıl oluyor da bu kadar Kastamonucu olabiliyorsun?’ diyor. Ama benim atalarım oradan gelmiş. Çocukları da hemşehrici yapmak için ne gerekiyorsa yapıyorum. Ama hemşehri kimliği 15-20 sene sonra zayıflayacak. Çünkü biz evliliklerimizi hemşehrilerimizle yaptık. Ama yeni nesil farklı yerlerden evleniyor.”
   <br/>
   <br/>
   <br/>
   <br/>
   YRD. DOÇ. DR. NAİL YILMAZ: HEMŞEHRİ KİMLİĞİ GÜÇLENİYOR
   <br/>
   <br/>
   Çoğu kişi tarafından ortadan kalkacağı varsayılan bu tür ilişki ağları, güçlenerek varlığını sürdürürken, kentsel rantların paylaşılması konusunda da önemli birer aktör haline dönüştü. Duygusal bir ilişki olmaktan çıkarak üyelerine ciddi kazanımlar sağlayan hemşehri ilişkileri, toplumun her kesiminden kişileri etkileyerek yeni bir alt kimliğin inşa edilmesi sürecini başlattı. Üyeleri arasında eğitimli-eğitimsiz, zengin-fakirlerin birlikte çalışabilmesi buna işaret ediyor. Yakın ve orta vadede hemşehri kimliği varlığını sürdürecek. Zira örgütlenerek kurumsal bir yapı kazanmaya başlayan hemşehri ilişkileri, her geçen gün daha da güçleniyor, sayıları artıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-22526-34-hemsehrimin-siyas%C3%AE-kimligi-teferruattir.html), [web.archive.org (arşiv bağlantısı)](http://web.archive.org/web/20140316115120/http://www.aksiyon.com.tr:80/aksiyon/haber-22526-34-hemsehrimin-siyas%C3%AE-kimligi-teferruattir.html)
