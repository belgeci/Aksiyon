# Terör gitti, maç bitti

*İbrahim Doğan 2005.02.14*

<div>
 <p>
  <font>
   Devlet, yıllarca, PKK terörüne karşı futbolu destekledi. Ne zaman bu destek bitti, doğunun takımları sessiz sedasız liglerden çekildi. Van, Ağrı ve Silopi'den sonra Hakkarispor da 10 sezon boyunca mücadele ettiği liglere veda etti.
   <br/>
   <br/>
   Futbolcuların kimi memur oldu kimi farklı takımlara gitti. Stadın önündeki otobüs ise sahip çıkan olmadığından hurdaya döndü.
   <br>
    <br>
     Doğu ve güneydoğu bölgesi, PKK teröründen çok çekti. On binlerce insanımız hayatını kaybetti. Devlet, halkın terörden uzak durmasını sağlamak için 1990'larda bölgedeki futbol takımlarını destekledi. Bunlardan bazıları birinci ligde bazıları da ikinci ligde başa güreşen takımlar haline geldi. Ancak terörün etkisini yitirmesiyle bu destek geri çekildi. Takımlar da birer birer liglerden düşmeye başladı. Şimdi ismi amatör kümede bile geçmeyen Hakkarispor, bir zamanlar doğunun yıldızlarından biriydi. Bugün ise otobüsü çürümeye terk edilmiş, stadı bakımsızlıktan kullanılamaz hale gelmiş.
     <br>
      <br>
       Karayolu ile Van'a uzaklığı 5, İstanbul'a ise 30 saat olan Hakkari,  Türkiye'nin en ücra köşesi. 1990'lı yıllara kadar 25 bin olan nüfusu, terörün  tırmanışa geçtiği yıllarda köyden göçlerle 70 bine ulaştı. Bu dönemde, şehre sosyal alanda hiçbir yatırım yapılmadı. Halkın terör olaylarından uzak durmasını sağlayacak, şehirdeki köylüler ile ve kentlileri buluşturacak çözümü aslında Hakkarililer üretmişti: futbol.
       <br>
        <br>
         Amatör kümede oynayan dokuz takım birleşir ve Hakkari'den bir futbol takımının doğrudan üçüncü lige alınmasını ister. Bu teklif, 1991 yılında milletvekili Evliya Parlak tarafından Meclis’e sunulur. Doğunun kritik bölge olması hasebiyle Hakkarispor'un talebi, o dönemdeki bir yasaya dayanılarak kabul edilir. Böylece, Hakkarispor maç oynamadan 1992-93 sezonunda üçüncü lig birinci gruba alınır.
         <br/>
         <br/>
         İlk defa profesyonel ligde mücadele etme fırsatı yakalayan il ve ilçedeki  amatör takımlar, bu fırsatı değerlendirip kaliteli futbolcularını  Hakkarispor'a verir. Kimi çok küçük paralara transfer olurken kimi de  üçüncü ligin yeni ekibinde top oynamanın bile şans olduğunu düşünerek para istemez. Futbolcular, teknik direktör, masör ve antrenör, şehirdeki amatör takımlardan alınır.
         <br/>
         <br/>
         İlk sezonunda orta sıralarda mücadele eden kulübün başkanlığını dönemin Hakkari Belediye Başkanı olan Şükrü Çallı üstlenir. Birinci sezon profesyonel ligde tecrübe kazanan takımı ikinci sezonda Türk Telekom satın alır ve takımın ismini değiştirir. Ancak, işler yolunda gitmez ve Hakkarispor 1994-95 yılında kötü bir sezon geçirerek amatör kümeye düşer. Aynı yıl şehre gelen Vali Kemal Çelik, Hakkarispor'a destek vereceğini söyleyerek şehirdeki futbol tutkunlarını ferahlatır. Takım, bir yıl amatör kümede kaldıktan sonra yeniden üçüncü lige çıkmayı başarır. Vali Çelik, takıma yılda bugünün parası ile yaklaşık 50 milyar lira yardım yapıyordur. Bu destek şehrin ileri gelenlerini de yardıma zorlar. Takım bir yandan tecrübe kazanır diğer yandan da üçüncü ligdeki yerini sağlamlaştırır.
         <br/>
         <br/>
         İkinci ligde “yabancı” transfer
         <br/>
         <br/>
         1999'da, Çelik'ten sonra göreve gelen Vali Nihat Canpolat da takıma desteği sürdürür. Kulüp için düzenlediği yardım yemeklerine katılır, antrenmanları ve iç sahadaki maçları takip eder. Beş sezon sonunda Hakkarispor'un Başkanı Necmi Kurt'un “2. lige yükseleceğiz.” vaadi valinin desteği ile gerçek olur. 2000-2001 sezonunda kendi sahasında oynadığı 16 maçı kaybetmeyerek “şampiyon” sıfatı ile ikinci lige yükselir. “İlk”ler gerçekleşir. Hakkari Stadı'nda boş koltuk kalmaz.
         <br/>
         <br/>
         İkinci lige çıkan takımın “yabancı” transferleri de arka arkaya geldi.  Elazığ Belediye'den Abdullah, Of'tan Güray, Sivas Divriği'den Muhammed, Yüksekova'dan Nazım, Ağrı'dan Vahdeddin... 25 futbolcunun 15'i yabancı, 10'u ise yerlidir. Davut, Mikail, İsa gibi kaliteli yerli futbolcular da takımda yer bulur. Teknik Direktör Ufku Sandalcı da dışardan gelenler arasındadır. Haliyle transfer ücretleri yükselir, Futbol Federasyonu'na yatırılacak lisans parası kulüp kasasına ağır gelmeye başlar. Vali Nihat Canpolat'ın Kayseri'ye atanması ile devletin desteği son bulur ve işler tersine döner.
         <br/>
         <br/>
         Takımın kuruluşundan kapısına kilit vurulduğu güne kadar antrenör olarak görev yapan  Mahmut Aşgan, transfer ücretlerinin yüksekliğinden şikayetçi. “İkinci lige yükseldiğimizde transfer ücretleri çok yüksekti. Şimdi doğuda top oynayan oyuncuların transfer ücretleri çok düştü. İstediğin futbolcuyu alabilirsin. Biz düşmeden önce iyi futbolcu alamıyorduk. Oyuncularımız asgari ücretle top oynuyordu.” diyor. İlk sezonunda kümede kalma mücadelesi veren Hakkarispor, ligin sonlarına doğru karşılaştığı birinci ligin eski takımı Vanspor'u yenerek üçüncü lige gönderir.
         <br/>
         <br/>
         Ancak ikinci sezonun başında mali kriz kapıya dayanır. Hakkarili tiyatro sanatçısı Yılmaz Erdoğan'ın amcasının oğlu Mekin Erdoğan kulüp başkanlığına gelir. Böylece yardımlar yeniden başlar. Örneğin, Yılmaz Erdoğan sezon başında kulübe 70 milyar lira verir, Beşiktaş Kulübü'nün altyapısından 7 genç oyuncu ile bir teknik direktörü Hakkarispor'a kazandırır. İstanbul'dan gelen bu oyuncular Hakkarispor tarihinde en yüksek transfer ücretini almıştır. Rakam yıllık 6 ila 10 milyar lira arasında değişiyordur. Fakat, futbolcuların paraları ödenemez ve onlar da teknik direktörle birlikte İstanbul'un yolunu tutar.
         <br/>
         <br/>
         Yılmaz Erdoğan, takıma destek olmak için bu sefer İstanbul Levent'teki bir türkü evinde “Hakkarispor'a yardım gecesi” düzenler. Hakkarili zenginlerin katıldığı gecede yardım olarak vadedilen para 171 milyar TL’dir. Ancak aradan geçen birkaç hafta içinde bu miktarın sadece 80 milyarı kulüp kasasına girer. Yabancı oyuncular Hakkari'ye gelmiyordur. Oyuncular ya kiralıktır ya da takımlarına küskün. Hazırlık maçı için de hiçbir takım rakip olmayı kabul etmez.
         <br/>
         <br/>
         Sezon arası kampı için gidilen Antalya Belek'te kriz gün yüzüne çıkar. Kampın sonunda yöneticiler otel paralarını ödeyemediği için takım rehin kalır. Hemen Yılmaz Erdoğan’dan yardım istenir. “Otel paralarını ben ödeyeceğim.” diyen Erdoğan yöneticilerin serbest kalmasını sağlar. Antrenör  Mahmut Aşgan kulübün o zamanki durumunu şöyle anlatıyor: “Maçlara giderken para olmadığından arabanın benzinini biz koyardık. Finansman yoktu. Dolayısıyla otelde kalamıyorduk. Pazar günkü maçlar için yola cumartesi akşamı  çıkıyorduk. Haliyle futbolcular yorgun yorgun sahaya çıkıyor ve maçları  kazanamıyordu. Futbolcuların paralarını da zamanında ödeyemememiz krizi artırdı. Profesyonel lig zaten tamamen para üzerine kurulu değil mi?”
         <br/>
         <br/>
         Ah 30 milyarı bir bulabilseydik
         <br/>
         <br/>
         Bu kriz döneminde yeni valinin desteği yeterli olmayınca Emniyet Müdürlüğü takıma destek olmak için takvim bastırır. Bir buçuk milyara mal olan takvimlerin satışından iki milyar lira toplanabilir. Ancak, takımın 120 milyardan fazla borcu vardır.
         <br/>
         <br/>
         Yöneticiler, futbolcuların lisansları için gerekli 30 milyar lirayı bulamayınca Hakkarispor 2002 yılında ligden çekilme kararı alır. Antrenör Aşgan, Hakkarililerin takıma sahip çıkmadığını belirtiyor: “Eğer 30 milyarı bulsaydık takım 2002'de değil de bir sonraki yıl kapanırdı. Çok söz veren oldu ama bunlar tutulmadı. Kağıt üzerinde vaat edilen paraları alamadık. Bir ara durum çok iyiydi ama valilerin ayrılıp yerine gelenlerin sahip çıkmaması takımı düşüşe sürükledi. Valinin olmadığı hiçbir yemeğe Hakkariliyi toplayamadık. Vali gelecek ki zengin gelsin. Vali bey olunca farklı oluyordu. Eğer şehir sahip çıksaydı bugün liglerde mücadele ediyor olurduk.”
         <br/>
         <br/>
         Hakkarispor'un ligden çekilmesi ile futbolcuların büyük çoğunluğu farklı takımlarla anlaştı. Kimisi de memurluk hayatına atıldı. Mahmut Aşgan Milli Eğitim Bakanlığı evrak kayıtta, Hakkarili oyuncu Davut Yıldırım TEDAŞ'ta, Nuretin Akdağ Telekom'da memur olarak çalışıyor. Takımın ligden çekilmesi üzerine Hakkari Stadı'nın önüne çekilen otobüs çürümeye terk edilmiş.
         <br/>
         <br/>
         Mahmut Aşgan, arabanın 5-6 ay stadın önünde beklediğini ancak  sahip çıkan olmadığını söylüyor: “Otobüsün camları kırılmış, aksamı çürümüş. Bir kurum sahip çıksaydı ona verilecekti. Kimse istemediği için bu hale geldi.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2336 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19538), [web.archive.org (arşiv bağlantısı)](http://web.archive.org/web/20060106053247/http://www.aksiyon.com.tr:80/yazdir.php?id=19538)
