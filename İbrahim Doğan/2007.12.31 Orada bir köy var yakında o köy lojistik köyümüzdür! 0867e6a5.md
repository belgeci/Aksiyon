# Orada bir köy var yakında, o köy lojistik köyümüzdür!

*İbrahim Doğan 2007.12.31*

<font class="agenda2NewsSpot">
 Şehir merkezlerinin yakınına kurulacak 13 “lojistik köy” hizmete girdiğinde ürünler daha verimli ve hızlı taşınacak, ekonomi canlanacak. Yüklemeden gümrüğe her şey bu üslerde yapılacak. Ruslar ve Almanlar işletmeye şimdiden talip.
</font>
<font class="newsDetail">
 Modern yük taşımacılığının üssü kabul edilen lojistik köyler Türkiye’ye de geliyor. 2008’den itibaren 13 lojistik köy tek tek devreye girecek. Şehir içlerinde antrepo, TIR deposu gibi yerler bu merkezlere taşınacak. Böylece hem trafik rahatlayacak hem de taşımacılık hızlanacak. Bu sayede dünyaya kolayca ulaşacak Türk ürünleri, küresel sermaye ile de daha kolay rekabet edecek. Avrupa’da çok yaygın olan lojistik köylerin işletmesine inşaat başlamadan Rus ve Alman işadamları talip oldu.
 <br/>
 <br/>
 Karayolu taşımacılığındaki ağırlık, son birkaç yılda deniz, hava ve demiryoluna kaymaya başladı. Yarım asırdır göz ardı edilen demiryolları, hızlı trenle tanışıp taşımacılığın üç büyük sacayağından birisi olmaya hazırlanıyor.
 <br/>
 <br/>
 200 MİLYON YTL’YE 11 LOJİSTİK KÖY
 <br/>
 <br/>
 Hızlı tren projesinin yanı sıra Ulaştırma Bakanlığı’nın öncülüğünde, Türkiye Cumhuriyeti Devlet Demiryolları (TCDD) ikinci bir projeye daha imza atıyor: Türkiye’nin 11 yerine; Samsun, Balıkesir, Eskişehir, İstanbul, Kayseri, Adana, İzmit, Erzurum, Konya, Uşak ve Denizli’ye lojistik köy kurmaya hazırlanıyor. İstanbul Büyükşehir Belediyesi de iki ayrı lojistik köy kurmayı hedefliyor. Demiryolunun yanı sıra lojistik köyler kara, hava ve deniz ile de entegre olacak; kombine taşımacılık hayata geçecek.
 <br/>
 <br/>
 Hem ulusal hem de uluslararası tüm nakliye, lojistik ve eşya dağıtımının çeşitli işleticiler tarafından yürütüldüğü alanlar kabul edilen lojistik köylerin tamamlanmasıyla TCDD yılda yaklaşık 6 milyon ton (yüzde 35) daha fazla yük taşımayı hedefliyor. TCDD Genel Müdürü Süleyman Karaman’ın ifadesiyle 200-300 milyon YTL’ye mal olması beklenen 11 lojistik köy, organize sanayi bölgeleri ile bağlantılı ve yük taşıma potansiyelinin yoğun olduğu alanlara yapılıyor. Trafikte rahatlatmaya yol açmasının yanı sıra şehirlerde ekonomik ve sosyal gelişime de katkı sağlıyor.
 <br/>
 <br/>
 Peki lojistik köylerde neler var, işleyiş nasıl sağlanacak? Konteynır yükleme, boşaltma ve stok alanları; gümrük sahaları; acenteler, gümrük müşavirleri yer alan bu köylerde başta gümrük hizmetleri olmak üzere her türlü hizmet merkezîleştiriliyor. Lojistik köylerde tehlikeli ve özel eşya yükleme, boşaltma ve stok alanları, sosyal ve idari tesisler; müşteri ofisleri, personel ofisleri ve sosyal tesisler, otopark, TIR parkı, yönetim merkezleri, genel hizmet tesisleri; bankalar, restoranlar, oteller, bakım-onarım ve yıkama tesisleri, akaryakıt istasyonları, büfeler, depo ve antrepolar, iletişim ve posta merkezleri de yer alıyor.
 <br/>
 <br/>
 11 MERKEZ, LOJİSTİK ÜSSE DÖNÜŞECEK
 <br/>
 <br/>
 Türkiye’nin ilk lojistik köyü, Samsun Gelemen’de Başbakan Recep Tayyip Erdoğan tarafından 6 Temmuz 2007’de açıldı. Projeleri hazırlanan ve ihale çalışmalarının sürdüğü bu köy tam anlamıyla hizmete girmedi. 330 dönüm üzerine kurulan lojistik köyün tam kapasite ile çalışmaya başlamasıyla, bölgenin 500 bin ton olan yıllık yük taşıma miktarı 1 milyon 100 bin tona çıkacak. Samsun Gelemen Lojistik Köyü’nden demir, hurda, rulo sac, bakır, konteynır, çimento, kömür, kereste, buğday, gıda maddesi, un, gübre taşıması yapılacak.
 <br/>
 <br/>
 Bir diğeri ise Balıkesir Gökkök Lojistik Köyü. Devreye girmesiyle yük taşıma yılda 390 bin tondan 1 milyon tona ulaşacak. 200 dönüm arazi üzerine kurulacak lojistik köy mevcut ulaşım seçeneklerinin yanı sıra, Tekirdağ-Bandırma Tren Feri Projesi (trenlerin feribotla deniz üzerinde bir yerden başka yere taşınması) ve Bakü-Kars-Tiflis demiryolu projesiyle bütünleşmiş olacak. Böylece bu bölgeden yüklenen ürünler hem Avrupa’ya hem de Orta Asya’ya kadar hiç durmadan gidecek. Otomobil, konteynır, sunta ve mermerin yanı sıra gıda maddesi olarak et ve süt, kuru gıda, sentetik malzemeler, içecek maddeleri, kömür, askerî yükler, demir, sanayi ürünleri Balıkesir’deki lojistik köyden yüklenip yurtiçi ve yurtdışına taşınacak.
 <br/>
 <br/>
 Kamulaştırma işlemlerinin tamamlandığı, projelerin hazırlandığı ve ihale sürecinin devam ettiği Eskişehir Hasanbey Lojistik Köyü, 630 dönüm üzerine inşa edilecek. Bölgedeki taşıma miktarının 215 bin tondan 567 bin tona çıkması bekleniyor. Lojistik köyden fayans, demir, seramik, inşaat malzemeleri, buzdolabı, konteynır, manyezit, gıda maddesi, su, kömür taşınabilecek.
 <br/>
 <br/>
 Lojistik köy yapılması planlanan yerlerin içinde en fazla önem taşıyan şehir kuşkusuz İstanbul. Trafik keşmekeşinin her gün daha da arttığı İstanbul Halkalı Lojistik Köyü’nün inşasının tamamlanmasıyla yılda 944 bin ton olan taşınan yük miktarı 2 milyon tonu aşacak. 1060 dönümlük alanda kurulacak lojistik üste, RO-LA (kamyon-TIR’ların trenle taşınması) taşımacılığı için uygun yol ve rampa oluşturulacak. Konteynır, ihraç ve ithal eşya, tekstil ürünleri, işlenmiş deri, küçük ev aletleri, oto yedek parçası, TIR, temizlik maddesi, kâğıt, MDF, boru taşıması yapılacak.
 <br/>
 <br/>
 Son yıllarda Anadolu’nun parlayan yıldızı Kayseri’ye de lojistik köy yapılacak. 511 dönümlük alana yapılacak lojistik köyün faaliyete girmesiyle 717 bin ton olan taşıma miktarı bir milyon 782 bin tona çıkacak. Projelerin hazırlandığı lojistik köy için kamulaştırma çalışmaları sürüyor. Demir, boru yem, konteynır, sac, levha ve seramiğin yanı sıra kömür, pamuk, çinko, mobilya, kablo, oto lastik, askerî yük, soba nakliyesi yapılacak.
 <br/>
 <br/>
 TAŞIMACILIĞI UÇURACAK PROJE
 <br/>
 <br/>
 Akdeniz’e, oradan dünyaya açılan kapımız Mersin yakınlarında 640 dönüm üzerine Yenice Lojistik Köyü inşa edilecek. Konteynır, araç, makine yedek parçası, tarım aletleri, demir, çelik, boru, gıda maddesi, pamuk, seramik, kimyasal madde, çimento, askerî yük ve ambalaj malzemesinin taşınacağı lojistik köyün tamamlanmasıyla 418 bin ton olan bölgenin yıllık yük taşıma miktarının 896 bin tona çıkması bekleniyor.
 <br/>
 <br/>
 Türkiye’nin sanayi yükünü çeken bölgelerin başında gelen İzmit’te Köseköy Lojistik Köyü’nün faaliyete geçmesiyle yılda 600 bin ton olan taşıma miktarının bir buçuk milyon tonu aşması öngörülüyor. 765 dönümlük alandan yurtiçi ve yurtdışına otomobil, otomotiv yedek parçası, MDF, sunta, petrol ürünleri, alçıtaşı, konteynır, demir, selüloz, emaye hammaddesi, su, borasit, çelik, sac, odun, tutkal gönderilecek.
 <br/>
 <br/>
 Kış Olimpiyatları’na ev sahipliği yapacak Erzurum’daki Palandöken Lojistik Köyü’nün (327 dönümlük alan üzerine kurulu) devreye girmesiyle 200 bin ton olan yıllık taşıma miktarının iki katına çıkması hedefleniyor. 2008 yatırım planı içine alınan Palandöken’den, otomobil, kömür, demir, un, tuğla, kiremit, konteynır, seramik, gıda maddesi, su, içecek maddeleri, gübre, yem, saman taşınabilecek. Türkiye’nin buğday deposu Konya’daki lojistik köy, 300 dönüm alan üzerine inşa edilecek. 634 bin ton olan taşıma miktarı üç katına ulaşacak. Kömür, çimento, mermer, gıda maddesi, un, yem, saman, gübre, şeker, tarım makineleri ve ürünleri, konteynır, askerî eşya taşınacak.
 <br/>
 <br/>
 Tekstil ürünlerini dünyanın her ülkesine gönderen Denizli’de, Kaklık Lojistik Köyü’nün inşasının tamamlanmasıyla 150 bin ton olan taşıma miktarı, yarım milyon tonu bulacak. Mermerin ve kömürün yanı sıra, konteynır, tekstil ürünleri, bakır hammaddesi lojistik köyden paketlenecek.
 <br/>
 <br/>
 Uşak Lojistik Köyü’nün faaliyete geçmesiyle 113 bin ton olan yıllık taşıma miktarı ikiye katlanacak. 2008 yılı yatırım programına alınan köyden seramik, konteynır, battaniye, iplik, mermer, plastik hammaddesi, makine ekipmanları, gıda maddeleri taşıması yapılacak.
 <br/>
 <br/>
 TIR’LAR ŞEHİR İÇİNDEN ÇIKIYOR
 <br/>
 <br/>
 TCDD’nin bu projelerinin önümüzdeki yıldan itibaren hayata geçmesi bekleniyor. AK Parti hükümeti tarafından yatırım planlarına alınan projelere kaynak da Hazine’den aktarılacak. 20 milyon ton civarında olan TCDD’nin yük taşıma rakamının lojistik köylerle 6 milyon ton artması bekleniyor. 2002 yılına göre yük taşımada yüzde 40, yük gelirlerinde yüzde 131 fazla gelir elde eden TCDD, önümüzdeki yıllarda lojistik pastasından daha fazla pay alacak.
 <br/>
 <br/>
 TCDD’nin yanı sıra İstanbul Büyükşehir Belediyesi de Hadımköy ve Tuzla’ya lojistik köy kurmayı hedefliyor. Ne zaman başlayacağı netleşmeyen projenin tamamlanmasıyla İstanbul içinde yer alan birçok antrepo ve TIR deposu bu merkeze taşınacak. İstanbul’da 7 bin 700 depo ve 424 antrepo olduğunu ortaya koyan belediyenin araştırmasına göre bu merkezin tamamlanmasının ardından yüzlerce TIR İstanbul trafiğine girmek yerine gümrükten yüklemeye kadar tüm işlemlerini lojistik köyde yapabilecek. Lojistik köy aynı zamanda diğer ulaşım araçlarına da entegre olacak. Böylece İstanbul trafiği bir nebze olsun nefes alacak.
 <br/>
 <br/>
 Uluslararası Nakliyeciler Derneği (UND) Başkanı Tamer Dinçşahin, gelişmiş ülkelerde lojistik merkezlerin sanayiciyle birlikte planlandığını aktarıyor. İstanbul trafiğine TIR’ların girmemesi ve bütün antrepoların kaldırılmasıyla kent yaşamının rahatlayacağını öngören dernek başkanına göre, ürünlerin daha hızlı ulaştırılması ile üreticinin küresel sermaye karşısındaki rekabet gücü de artacak. Böylece maliyetler düşerken, zamandan da tasarruf sağlanacak. UND’ye göre bu merkezlerin yapılmasıyla İstanbul’da yük taşıma miktarları yüzde 20-30 artış gösterecek. Projeye başlanması durumunda bir yıl içinde de tamamlanabileceği belirtiliyor.
 <br/>
 <br/>
 RUSLAR VE ALMANLAR ŞİMDİDEN TALİP
 <br/>
 <br/>
 Eskişehir Milletvekili Nedim Öztürk, lojistik köylerin en önemli işlevinin dağıtımın tek merkezden yapılması, akıllı depolama sistemlerine sahip olması ve gümrük işlemlerinin kolayca yapılabilmesi olduğunu söylüyor. 1972’de başlayan lojistik köy uygulamaları, Avrupa’nın yanı sıra ABD ve Çin’de de giderek yayılıyor. Lojistik köylerin sadece ulaştırma yatırımı olarak görülmemesi gerektiğini dile getiren Öztürk, “Bu köyler büyümeyi öncelikle bölgesel olarak gerçekleştirmekte ve ülke ekonomisine olumlu katkılar sağlamaktadır.” diyor.
 <br/>
 <br/>
 Lojistik köylerin altyapısını oluşturacak yeni kanun çalışmaları da sürüyor. Henüz taslak halinde olan kanunla ilgili çalışmalar yürüten Eskişehir Milletvekili Öztürk’ün anlattığına göre dünya örnekleri inceleniyor. Rusya’dan bir firma lojistik köyleri işletmek istediğini Türkiye’ye iyi niyet mektubu göndererek resmen bildirdi. Maliye Bakanı’na iletilen konunun bugünlerde değerlendirilmesi bekleniyor. Rusların yanı sıra Almanlar da işletmeyle ilgilendiklerini aktardı.
 <br/>
 <br/>
 Türkiye’de 40 milyar dolarlık potansiyele sahip olan lojistik sektörüyle ilgili olarak Ulaştırma Bakanı Binali Yıldırım, TCDD’nin bu alanda yüzde 4 olan payının cumhuriyetin 100. kuruluş yılına kadar yüzde 20’lere çıkartılacağını açıklamıştı. TCDD, 2008’de üç lojistik köyü hizmete açacak, 6’sının da inşasına başlayacak. TCDD Genel Müdürü Süleyman Karaman’ın verdiği bilgiye göre, 2013 yılına kadar tüm köylerin tam kapasite ile devreye girmesi bekleniyor.
 <br/>
 <br/>
 <br/>
 <br/>
 TCDD Genel Müdürü Süleyman Karaman: KAPIDAN KAPIYA TAŞIMACILIK DEVRİ BAŞLAYACAK
 <br/>
 <br/>
 Trenle taşımacılığın gelişmesiyle, karayolları ile trenlerin birbirine nakilleri kolaylaşacak, kombine taşımacılığa destek olacak. Kapıdan kapıya taşımacılık olacak. Taşımacılığın kolaylaştırılmasını sağlayacağız. TCDD’nin lojistik köylerinden sadece trenler değil, tüm ulaşım araçları yararlanacak. Hem içerdeki firmaları bir araya getirecek hem daha ucuza taşıyacak. Taşımacılık açısından olması gereken büyük bir ihtiyaç. 2008’de üç lojistik köyü bitirmeyi hedefliyoruz. Samsun’u geliştireceğiz. Eskişehir ihaleye çıktı. Halkalı’yı toparlayacağız. Kayseri ve Balıkesir’e başlayacağız. Konya da olabilir. Biz önce bunları kendimiz yapıp oluşturacağız. Özel sektör ilgilenirse ihaleye çıkıp verebiliriz.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-16427-35-orada-bir-koy-var-yakinda-o-koy-lojistik-koyumuzdur.html), [web.archive.org (arşiv bağlantısı)](http://web.archive.org/web/20100612172411/http://www.aksiyon.com.tr:80/aksiyon/haber-16427-35-orada-bir-koy-var-yakinda-o-koy-lojistik-koyumuzdur.html)
