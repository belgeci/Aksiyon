# Keşke Susurluk kazası olmasaydı

*İbrahim Doğan 2004.11.01*

<div class="pNewsDetailMainContent ctx_content" itemprop="articleBody">
 Türkiye'de "gizli" kalmış derin ilişkiler, Susurluk'ta meydana gelen bir kaza ile ortalığa saçıldı. Kısa zamanda iç içe geçmiş ilişkiler yumağı çorap söküğü gibi çözülmeye başladı. Türkiye adına bu iyi bir gelişmeydi; ancak o kaza birinin hayatını mahvetti: Kamyon şoförü Hasan Gökçe. Psikolojik sorunlar yaşayan ve biriken borçlarını ödeyemeyen Gökçe, kaza için "keşke olmasaydı" diyor.
 <br/>
 <br/>
 Susurluk kazasının üzerinden tam 8 yıl geçti. Türkiye'deki "derin" ilişkileri açığa çıkaran kaza, aradan geçen bunca seneye rağmen unutulmadı, asla ülke gündeminden düşmedi. Bugün de gazete manşetlerinde, televizyon ekranlarında Abdullah Çatlı'nın, Haluk Kırcı'nın, Sedat Bucak'ın isimleri zikrediliyor; ne olduğu tam olarak çözülemeyen ve Susurluk Çetesi olarak adlandırılan yapının farklı aktörlerinden bahsediliyor.
 <br/>
 <br/>
 Ancak, bunun belki de tek istisnası var. O da kazaya sebep olan meşhur kamyonun şoförü Hasan Gökçe'nin unutulması... Hasan Gökçe, bugün hâlâ kamyonculuk yapıyor, üstelik Susurluk kazasına karışan aracı ile Kazanın Türkiye'de "gizli" kalmış birçok olayı ortaya çıkarttığını; ancak kendisine büyük zarar verdiğini söylüyor. Kaza için de acı konuşuyor: "Ben çok mağdur oldum, keşke Susurluk kazası olmasaydı."
 <br/>
 <br/>
 Türkiye'nin yakın tarihine damgasını vuran olaylar zinciri 3 Kasım 1996 tarihinde, Balıkesir'in Susurluk İlçesi'ndeki Uçakyolu Mevkii'nde, bir benzinlikte başladı. Hasan Gökçe yönetimindeki 20 RC 721 plakalı kamyon, İstanbul yönündeki benzinlikten otoyola çıktı. Bu esnada süratli bir şekilde yol alan Mercedes marka bir otomobil, kamyonun sağ arka tarafına son sürat çarptı. "Arkadan bir arabanın geldiğini görüyordum; ama arada çok mesafe vardı. Ben rahatça devam edeceğimi düşünüyordum. 3 şeritli yolda o kaza nasıl oldu anlayamadım." diyor Hasan Gökçe, o yolda kaza olmaması gerektiğini vurgulayarak... Hasan Gökçe, polislerin açıklamasına göre kamyona çarpan Mercedes'in hızının 240 kilometre olduğunu da aktarıyor.
 <br/>
 <br/>
 Cesetlerde kan bile yoktu
 <br/>
 <br/>
 Hasan Gökçe, kaza sonrası kaçmayı düşünmez; çünkü kamyonu yola devam edecek durumda değildir. Kaza mahalline yardım ekibi gelinceye kadar aracın içindekileri çıkarma görevi de kendisine düşer. Mercedes'in arka koltuğunda oturan Abdullah Çatlı, Gonca Us ile ön koltuktaki Emniyet Müdürü Hüseyin Kocadağ ve milletvekili Sedat Edip Bucak'ı çıkararak yol kenarına taşır. Aracın önünün ezilmiş olmasına rağmen, Gonca Us hariç diğerlerinin vücutlarında kan bile yoktur. Araçtan çıkarttığı ve kim olduğunu bilmediği kişilerin hepsinin ölmüş olduğunu düşünür ilk anda... Aylar sonra Sedat Bucak'ın kurtulduğunu öğrenir Hasan Gökçe. Üzerine çok konuşulan arabanın bagajındaki cephaneliği ve geçtiğimiz günlerde Sedat Bucak'ın hakime teslim ettiği Çatlı'nın çantasını görmediğini söylüyor.
 <br/>
 <br/>
 Kaza jandarma bölgesinde olmasına rağmen olay yerine kimse gelmeden polise giderek teslim olur. Polisin kaza sonrasında kendisini suçsuz bulduğunu; ancak daha sonra nasıl olduğunu anlayamadığı bir şekilde sekizde altı ile suçlu konumuna düşürüldüğünü dile getiriyor: "Onların kim olduğu anlaşılınca bana bakışları değişti. Türkiye'de hâlâ derin devlet etkili. Önce hatasız buldular, sonra hatalı. Bir vatandaş olarak ben mi haklı olacağım yoksa milletvekili mi!" Hasan Gökçe'nin ikinci kazası ise, 1998 yılında Manisa'nın Ahmetli İlçesi'nde meydana gelir. Susurluk'la benzerlik gösteren kazada başka bir kamyon Gökçe yönetimindeki kamyona arkadan çarptı; ama Gökçe bu kez suçsuz bulundu.
 <br/>
 <br/>
 İsteselerdi beni hapiste de öldürülebilirlerdi
 <br/>
 <br/>
 Susurluk kazası ile ilgili davanın devam ettiği günlerde hakim, Hasan Gökçe'yi can güvenliği gerekçesiyle iki ay hapse mahkum etti. "Beni isteselerdi hapiste de öldürebilirlerdi" diyen Gökçe, kaza konusunda kendisini vicdanen rahat hissettiğini söylüyor; "Kazada bir suçum yoktu, ama beni suçlu çıkarttılar."
 <br/>
 <br/>
 Hasan Gökçe'nin kazadan sonra yaşamı tamamen değişir. 1996 yılına kadar süren kamyon şoförlüğü macerasında herhangi bir sorun yaşamamıştır. Maddî açıdan da oldukça rahattır. "Kaza öncesinde taş gibi adamdım" diyor. Ancak Türkiye'deki en önemli olaylardan birinin ortaya çıkmasını sağlayan kaza, onun hayatını adeta mahveder.
 <br/>
 <br/>
 Önce 3 yıl hapis, 945 bin lira para cezası verilir kendisine. Hapis cezası paraya çevrilir. Ardından, Hüseyin Kocadağ'ın eşi Kıymet Kocadağ'a 100 milyon lira tazminat ödemeye mahkum edilir. Ayrıca, Mercedes'in sigortasından dolayı 11 milyar liranın üzerinde ayrı bir tazminat ödemesi istenir. Bugüne kadar bu paraları ödeyebilmiş değil Hasan Gökçe. Borcu şimdiden yasal faiziyle birlikte 50 milyar lirayı çoktan aşmış durumda. Kamyonunu kaybeden ve evi kira olan kamyon şoförünün bu paraları ödemesi mümkün görünmüyor.
 <br/>
 <br/>
 Hasan Gökçe'nin kamyonunu kaybetmesi ise kazadaki hasar sonrası oldu. Kamyonunun tamiri için 800 milyon lira ödemesi gerekiyordu; ancak o zaman için yüksek olan bu parayı ödeyemedi. Bunun üzerine sahibi olduğu kamyon borçlarından dolayı bir akrabasının üzerine geçti, o günden sonra aslında kendisinin olan ancak başkasının ismine kayıtlı kamyonunda şoförlük yapmaya başladı. Bugün Manisa'nın Alaşehir ilçesinde Susurluk kazasındaki kamyonu ile üzüm taşıyor. Arkadaşları ona "Bay Susurluk" diyor. Aylık üzüm taşıma işinden bir milyar lira kazanıyor. Kendisine kalan para ise sadece 400 milyon lira.
 <br/>
 <br/>
 Susurluk kazası beni bitirdi
 <br/>
 <br/>
 Hasan Gökçe, kazadan çok mağdur olduğunu belirterek "Keşke o kaza olmasaydı. O günden bugüne sıkıntılar içindeyim" diyor. Kazada büyük hasar gören kamyona artık eskisi kadar kimse iş vermediği için uzun yola da çıkamıyor. Biriken borçlardan dolayı sigorta primlerini ödeyemediğinden emeklilik umudu da kalmamış. Hayata küsüp köşesine çekilen Gökçe, yaşadıklarını unutmak istiyor. Denizli'deki ailesinden uzakta olsa da arkadaşlarının bulduğu bu işi yapmak zorunda olduğunu söylüyor. 1976 yılında şoförlüğe, 1982'de ise kamyon şoförlüğüne başlayan Hasan Gökçe'nin yapabileceği başka bir iş yok çünkü. Alaşehir'deki vefakar kamyonunun içinde geceleri uyumaya çalışıyor.
 <br/>
 <br/>
 Kazanın yükü Gökçe'nin yüzüne de yansımış. Çekilen ıstıraplar adeta dantel gibi simasına işlenmiş. Bu kadar sıkıntıya rağmen ne kimse yardım elini uzatmış ne de kimseden yardım istemiş. Ailesini de olumsuz etkileyen kaza hakkında bugüne kadar hiçbir yerde konuşmamasının sebebi ise kazayı hatırladığı zaman o ana geri dönüyor olması: "Hayatım bu olaydan sonra çöktü, psikolojik olarak çöktüm. İnsanların beni böyle tanımasını istemezdim."
 <br/>
</div>


Kaynak: [www.aksiyon.com.tr](http://www.aksiyon.com.tr:80/ibrahim-dogan/keske-susurluk-kazasi-olmasaydi_514957), [web.archive.org (arşiv bağlantısı)](http://web.archive.org/web/20160216175820/http://www.aksiyon.com.tr:80/ibrahim-dogan/keske-susurluk-kazasi-olmasaydi_514957)
