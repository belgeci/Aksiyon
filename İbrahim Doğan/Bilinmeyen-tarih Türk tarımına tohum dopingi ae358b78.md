# Türk tarımına tohum dopingi

*İbrahim Doğan Bilinmeyen-tarih*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Mecliste oylanacak tohum yasasıyla, 30 milyon dolarlık tohum ihracatının milyar doları aşması hedefleniyor. Karşı çıkanlara göre, sektör yabancılara geçecek.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20061025053951im_/http://www.aksiyon.com.tr/resim/619/58.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Hükümet, 43 yıllık tohum yasasını değiştirerek tohumculuk sektörünün önünü açmak istiyor. Hedef, 27 milyon dolarlarda seyreden tohum ihracatını, bu işten yılda 3 milyar dolar kazanan Fransa gibi milyar dolarlara ulaştırmak. Bu hafta TBMM Genel Kurulu’nda ele alınacak yasa tasarısına karşı çıkan da var, destek veren de. Destekleyenler, tohumculuğun kurtuluşunu bu yasaya bağlıyor. Karşı çıkanlar sektörün çokuluslu şirketlerin eline geçeceğini ileri sürüyor.
   <br>
    <br>
     Türkiye, son yıllardaki gelişmelere rağmen hâlâ bir tarım ülkesi. Tarımın olmazsa olmaz ana maddesi tohum. Üstün nitelikli tohum, uygun tabiat şartlarında kullanıldığında verim üç katına çıkabiliyor. Türkiye’deki bitkisel üretimin Gayri Safi Milli Hâsıla (GSMH) içindeki payı yaklaşık 20 milyar dolar. Tohumculuk, tahıl ve sebze olarak ikiye ayrılıyor. Tahıl tohumlarını yerli firmalar üretiyor.
     <br/>
     <br/>
     FRANSA, GELİRİNİ 40’A KATLADI
     <br/>
     <br/>
     Nüfusun üçte birinin geçimini tarımdan sağladığı Türkiye, uygun çevre şartlarına sahip olmasına rağmen dünya tohumculuğunda söz sahibi değil. Sebze tohumculuğunda yüzde 90 oranında dışa bağımlıyız. Oysa bu sektör üstün teknoloji de gerektirmiyor. Tahıl dahil toplam tohum ihracatımız sadece 27 milyon dolar. Tohum ithali için her yıl dışarıya 75 milyon dolar ödüyoruz. İşin ilginç yanı ise ihraç ettiğimiz tohumların büyük çoğunluğunun Türkiye’deki yabancı firmalarca üretiliyor olması.
     <br/>
     <br/>
     Özel tohumculuk firmalarının son yıllarda denediği yerli ürünler sonuç vermeye başladı. Özellikle Antalya’da Tarım Bakanlığı, özel tohumculuk şirketleri ve üniversitelerin ortak çabasıyla yürütülen Batı Akdeniz Tarımsal Araştırma Enstitüsü’ndeki proje çerçevesinde önemli ölçüde yerli tohum üretildi. Tohum üretimindeki yerli payı yüzde 2’lerden yüzde 10’lara tırmandı. Ama tarım sektörünün endüstrileşme yönünde son 20 yılda attığı adımlar, beklenen seviyenin çok uzağında.
     <br/>
     <br/>
     Fransa ise büyük tartışmalara yol açan tohum yasasını 1990’larda meclisten  geçirdikten sonra tohum ihracını neredeyse 40 kat artırdı. Yasadan önce 80 milyon doları bulmayan tohum ve benzeri ürün ihracatı bugün 3 milyar doları aştı. Fransızlar 2005 yılında sadece tohumdan 707 milyon dolar elde ettiler. Öte yandan Konya büyüklüğündeki Hollanda’nın 32 milyar dolarlık tarım ürünleri ihracı yapabilmesi, Türkiye’nin bu alandaki potansiyelini ortaya koyuyor.
     <br/>
     <br/>
     1963 yılında çıkarılan 308 sayılı Tohumculuk Yasası’na göre üretimi kamu üstleniyor. Üretim teknolojilerinde gelinen nokta da göz önüne alınarak hazırlanan yeni tasarı ise tohumculuğun yeniden yapılandırılarak özel sektöre devrini öngörüyor. Bu şekilde yerli üretimin artırılmasıyla öncelikle dışa bağımlılığa son verilmesi amaçlanıyor. Avrupa’nın tohumculukta en gelişmiş iki ülkesi Hollanda’daki Tohum Denetim Vakfı (NAK) ve Fransa’daki Tohum ve Fide Birliği (GNIS) modellerinden esinlenilerek Türkiye Tohumcular Birliği kuruluyor. Tohum ıslah, üretim, satış, dağıtım gibi 11 alt birlikten müteşekkil olacak birlik, TOBB benzeri kamu tüzel kişiliği hüviyetine bürünecek. Tohumcular Birliği’ni, Tarım ve Köyişleri Bakanlığı denetleyecek. Birlik görevlerini yerine getirmediğinde bakanlık hakemlik görevini devralacak.
     <br/>
     <br/>
     SEKTÖR YABANCILARA MI TESLİM EDİLİYOR?
     <br/>
     <br/>
     Türkiye Ziraat Mühendisleri Odası Başkanı Gökhan Günaydın, yasanın sektörü yabancılara teslim edeceğini öne sürüyor: “Tohumcular Birliği’ni kuracaksınız, bütün faaliyetler yabancılara geçecek. Çokuluslu şirketler egemen olacak. Dağıtımı, sertifikasyonu onlar denetleyecek. Bu dünyada yok.” Yürürlükte olan kanuna göre sadece tohum bayileri denetleniyordu; ancak yeni kanun satış, dağıtım, üretim aşamalarının da denetlenmesini zorunlu hale getiriyor.
     <br/>
     <br/>
     662 sıra sayılı yasa tasarısını hazırlayan Tarım Orman ve Köyişleri Komisyonu Başkanı Prof. Dr. Vahit Kirişci ise tohumculuğun yabancıların eline geçmesinin mümkün olmadığını savunuyor: “Türkiye’de tohum üreten firma sayısı 145. Bunun 10 tanesi tamamen yabancı sermayeli. 30 tanesi yüzde 50 yerli, yüzde 50 yabancı. 105’i tamamen yerli sermaye. Birliğe diğer üye olacakları saymasak bile 40’a karşılık 105 oyu var yerli firmaların. Firmanın büyüklüğü esas alınmıyor. Her bir üyenin bir oyu var. Bu Avrupa’da da böyle.”
     <br/>
     <br/>
     Uzun yıllar Çukurova Üniversitesi Ziraat Fakültesi’nde öğretim üyeliği yapan Prof. Kirişci’ye göre ruhsatlandırılamayan piyasanın denetim altında tutulması, kontrol edilmesi de mümkün değil. Zaman zaman gündeme gelen ‘çürük tohum’ haberleriyle zarara uğrayan çiftçi yeni yasaya göre zararlarını da tazmin edebilecek. Örneğin tohumdan kaynaklanan birtakım hastalık, kusur ya da verim düşüklüğü olması durumunda çiftçinin tazminat alma hakkı doğacak.
     <br/>
     <br/>
     Türkiye’de 3 bini Anadolu’ya özgü (endemik) 13 bin bitkisel tür bulunuyor. Bu, Avrupa’nın bitki gen kaynağından fazla. Eski kanunda tescille ilgili bir düzenleme yok. Bu bitki türleri kayıt altına alınmadığı için tarihî eserler gibi yurtdışına kaçırılıyor. Bunlardan birisi lale. Hollanda, gen değişikliğiyle farklı türlerini ürettiği laleden büyük gelir elde etti. Yeni kanunla beş yıllık geçiş süreci sonunda gen kaynaklarının tamamı kayıt altına alınarak hırsızlığın önüne geçilecek. Aynı zamanda piyasada tescilsiz tohum satılması da engellenecek. Ayçiçeği, mısır gibi tohumların üretimi tarlada başlıyor. 50 metreden 2 kilometreye kadar değişen mesafelerde ekilen ürünün tozları, rüzgârın da etkisiyle üretme alanlarına ulaştığında tohum zarar görebiliyor. Ancak yeni yasa risk kapsamına giren bölgelerin etrafına ürün ekilmesini engelliyor.
     <br/>
     <br/>
     Gökhan Günaydın, müstakbel yasanın Ar-Ge faaliyetlerine destek getirmediği görüşünde. İlgili komisyon başkanı Prof. Vahit Kirişci ise 308 sayılı yasada özel firmaların araştırma ve geliştirme projelerinin desteklenmediğini; ancak yeni yasada  bu tür yatırımları desteklemenin zorunlu hale geleceğini söylüyor. Günaydın’ın “Yerli çeşit geliştirme kaygısı yok. Çeşit geliştirmeyi bırakın, iki yıllık geçiş süresinde çiftçinin yerel tohumu üretmesi yasaklanıyor.” itirazını AK Parti Milletvekili Kirişci şöyle cevaplıyor: “Üreticinin görevi tohum değil. Kendine döllenen buğday arpayı tekrar kullanmasına bir mâni yok. Sertifikalı tohumluk kullanılması gayretindeyiz. Üretmiş olduğunuz ürünleri kullanmaya devam edin demek üreticiye yapılan kötülüktür. Tohumluğun yenilenmesi lazım.”
     <br/>
     <br/>
     Vahit Kirişci, 2004’te hazırlanan tasarıya CHP’lilerin o zaman destek verdiğini bugün ise karşı çıkıp kendilerini ‘Vatan haini’ konumuna getirdiğini söylüyor: “CHP’nin komisyonda 8 üyesi vardı; beşi olumlu oy kullandı. Üç kişi gelmemesine rağmen karşı çıkmadı. CHP’li Necati Uzdil, o zamanki konuşmasında ‘Yasa çıkarılması gereken alanlardan birisi. Bu konuda tartışma yapacak halimizin olduğunu da zannetmiyorum. Ancak geç kalındığını da söylemek zorundayız’ demişti. Kayıtlarda da var bu. 27 ay geçti aradan, komisyonda ne konuştuklarını unutmuşlar.” diyor. Bu tutum değişikliğini ise “Bu çok planlı, çok örgütlü, Meclis içinde de uzantıları olan muhalefet planının bir parçasıdır. Bunların hepsi AK Parti iktidarına karşı Meclis içinde ve dışında çok sistemli yürütülen bir muhalefettir.” diye yorumluyor.
     <br/>
     <br/>
     DIŞA BAĞIMLILIK VAR
     <br/>
     <br/>
     Yasanın tohumculuğu olumlu etkileyeceğini, güçlü bir tohumculuk sektörünün ancak bu şekilde oluşabileceğini söyleyen Türkiye Tohumcular Endüstrisi Derneği (TÜRKTED) Başkanı Mete Kömeağaç, “Dışa bağımlılık var. Yıllardır bu araştırmayı, geliştirmeyi yapanlar yabancılar. Biz bunların içinden en güzelini seçip satıyoruz. Altyapı, devlet desteği olmadığından üretemiyoruz.” diyor. 15 yıl Hollanda merkezli bir firmanın Türkiye’deki ofisinde üst yönetici olarak çalışan Kömeağaç, bugün Akdeniz Tohum Sanayii adıyla kendi şirketini kurmuş. Mısır ve ayçiçeği tohumu üretmeyi de bu yabancı firmadan öğrenmiş.
     <br/>
     <br/>
     Türkiye Ziraat Odaları Birliği ise yasayla tohumculuk sektöründeki verimliliğin artırılmasının hedeflendiğini vurguluyor: “Yerli üretim teknolojisi ihtiyaca cevap verebilecek hale gelirse, uluslararası tohum şirketleri karşısında, ülkemiz tohumculuğu daha güçlü bir yapıya sahip olacaktır. Uzun vadede ise tohumculuk sektörü mutlaka Ar-Ge alt yapısını kurması yönünde özendirilmelidir.”
     <br/>
     <br/>
     1999 yılında tartışılan; ancak Meclis’ten onay alamayan Tohumculuk Yasası sektörün geleceğine şekil verecek. Vahit Kirişci, 1984 yılında tercih edilen serbest piyasa ekonomisinde tohum ithalatının serbest bırakıldığını; ancak yerli çeşitleri geliştirmek için Islahçı Hakları Kanunu’nun çıkarılmadığını anlatıyor: “O zaman yasa çıkartılmış olsaydı 9-10 milyar dolarlık bir büyüklüğe sahip olurduk. Ama geç kalmadık, bitki türü açısından çok şanslıyız. Fransa’nın 3 milyar dolarlık rakamlarını geçebiliriz.”
     <br/>
     <br/>
     ALTIN KADAR DEĞERLİ
     <br/>
     <br/>
     Hibrit domates tohumu, altın kadar değerli. Bir kilogram tohumun fiyatı 20 bin YTL. Bu tohum kasalarda saklanıyor. Ancak üretici bir kilogram domates tohumu satın almıyor. Domates tohumu tane hesabıyla satılıyor. 1 pakette 1000 adet bulunuyor. Fiyatı ise 100-130 YTL arasında değişiyor. Çiftçi bu tohumla yarım dönüm alan ektiğinde 20 ton domates elde ediyor. Domatesi 30 kuruştan sattığı düşünülürse eline 6 bin YTL eline geçiyor.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=25600), [web.archive.org (arşiv bağlantısı)](http://web.archive.org/web/20061025053951/http://www.aksiyon.com.tr:80/detay.php?id=25600)
