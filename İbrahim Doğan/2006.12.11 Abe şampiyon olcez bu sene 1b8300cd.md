# Abe şampiyon olcez bu sene

*İbrahim Doğan 2006.12.11*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Romanların da artık bir futbol takımı var: Tayfunspor. Edirne Emniyet Müdürü Hanefi Avcı’nın himayesindeki takım Brezilya’yı kıskandıracak futbolcular çıkaracak
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20061219161959im_/http://www.aksiyon.com.tr/resim/627/16.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Çingene, diye alay etmekteydi sınıf arkadaşları. Boş zamanlarında çalışarak harçlığını kazandığı işi de yoktu artık. Okuldan eve ulaşan yolu değiştirmiş, izbe bir binanın çatısı altında her gün yeni arkadaşlarıyla buluşmaktaydı. Esrar alıyordu para eline geçtikçe; bulamazsa hırsızlıkla sürdürüyordu hayatını. Edirne’nin ‘kenar mahallesi’nde kurulan futbol takımı ayırdı onu bu âlemden. Sokaklardaki mücadelesi çamur sahaya taşındı. Futbol topu onun gibi 500 çocuğun suç, alkol ve uyuşturucu ile arasına girdi. İşin özeti ‘bizim mahallenin’ çocukları oluyorlar yeniden.
   <br>
    <br>
     Roman, Çingene ya da şehrimizin kenar mahalle sakinleriydi onlar. Neşeli, eğlenceliydiler hep. İçlerine girmekte tereddüt ederdi herkes. Bağda, bahçede mevsimlik işçiydiler. Motorun icadıyla pamuk toplayamaz, tütün dizemez, patates ekemez oldular. Temizlik işlerinin ihaleyle şirketlere verilmesi izledi bu süreci. İş başvurularında, renkleri referans oldu. Hızla ‘öteki’leştiler, toplumdan uzaklaştılar. Üçüncü sınıf işlerin yerini hırsızlık aldı. Alkol, uyuşturucu sokaklara indi. İstanbul Hacı Hüsrev gibi mahallelerin girişine ‘tehlikeli’ damgası vurulup girilemez levhası asıldı adeta.
     <br/>
     <br/>
     <br/>
     TAYFUNSPOR SUÇTAN KOPARIYOR
     <br/>
     <br/>
     Benzer izdüşümü Roman nüfus yoğunluğunun en yüksek olduğu Edirne’de de ortaya çıktı. 120 bin nüfuslu şehrin yaklaşık 30 binini oluşturan Roman mahallelerinde suç oranının ve madde kullanımının yükseldiği ortaya çıktı. Edirne Emniyet Müdürlüğü’nün verilerine göre asayiş suçlarının yarısı 24 mahallenin 7’sini oluşturan ‘kenar mahalleli’ tarafından işleniyordu. Ta ki Tayfunspor bu yılın başında küllerinden doğana kadar. İki bin civarındaki olay sayısı bin 650’ye geriledi. Yüzde 20’lik bu düşüşün altında bu takımın hikâyesi yatıyor.
     <br/>
     <br/>
     Edirne’nin kenar mahalleli gençleri, 1970’lerde Sarayspor’u kurdu. Parasızlıktan kapısına kilit vurdu, sahaya tekrar indiler ama kaderi yine kapanmak oldu. Adı da değişti bu arada. 1990’ların başkanı, takıma oğlu Tayfun’un ismini verdi. Pek başarılı sonuçlar alamasa da kâğıt üzerindeki varlığını sürdürdü. Geçtiğimiz yıla kadar Tayfunspor Başkanı olan Erden İyigüler, “Ben götüremeyeceğim. Bırakıyorum.” deyince yerine Kapıkule Sınır Kapısı’ndaki tuvaletleri işleten Efkan Karstır geldi. Kısa zamanda işsiz ve hamallardan 9 kişilik yönetim kurulu oluşturup görevi devraldı. Başarı için mahalle sakinlerine siyasi parti liderini aratmayacak vaatlerde bulundu: “Şampiyonluk, teknik direktör, forma…”
     <br/>
     <br/>
     İlk işi kulüp lokalinin yanı başına soyunma odaları yaptırmak oldu. A Takımı, bu yılın başında sahaya indi uzun aradan sonra. Maddi sıkıntılar yine kapıyı çaldığında, bayramlaşma için Kemikçiler Mahallesi’ne gelen Edirne Emniyet Müdürü Hanefi Avcı’ya sorunlar aktarıldı. Susurluk, Uzanlar ve Kapıkule gibi çete ve yolsuzluk operasyonları ile adından sıkça söz ettiren Hanefi Avcı, yeni bir operasyon için düğmeye bastı.
     <br/>
     <br/>
     Önce Ülkerspor ile temasa geçildi; ayakkabı, forma, eşofman ve tozluktan oluşan 150 takım Tayfunspor’a hediye edildi. 300 formayı kendi imkânları ile aldılar, 30 civarında da Eminönü Belediyesi gönderdi. Bu destek takımı ateşlemeye yetti. 25 yıl amatör sporla uğraşan Bekir Elmalıdan, başantrenörlüğe atandı. Uzun yıllar futbolun içinde futbolcu ve teknik direktörlük yapmış birinin takımın başına geçmesi Tayfunspor çatısı altında buluşmayı hızlandırdı. Takımın başkanı ile çalıştırıcısı uzunca bir süre ev ev dolaşıp ailelere, çocuklarını neden takım kadrosuna katmak istediklerini açıklamak zorunda kaldı.
     <br/>
     <br/>
     “Burada eroin de esrar da kullananı var, tinercisi de. 25 yıldır unutulan bir gençlik vardı. Bu gençliğe kimse sahip çıkmadı.” diyen Efkan Karstır, gençleri kötü alışkanlıklardan spor yaparak kurtarmayı amaçladıklarını aktarıyor. A takımda mücadele eden Müslüm Mermi, birçok arkadaşını uyuşturucu ve alkol masasından kaldırıp takıma dâhil ettiklerini anlatıyor. Nihayetinde bütün aileler ikna edilir. 500 çocuk ve genç takıma kaydolur birkaç ay içinde, topa vurmayı bilen 178’ine hemen lisans çıkarılır.
     <br/>
     <br/>
     Amatör kümede Tayfunspor bünyesinde mücadele edecek 6-23 yaş aralığında 6 takım kurulur. Haziran ayında vali, milletvekili, belediye başkanı, emniyet müdürü ve 5 bin kenar mahallelinin şaşkın gözleri önünde sezon açılışı yapılır. Trakya bölgesinde 35 yıldır verilmeyen Centilmenlik Kupası ilk başarıları olur.
     <br/>
     <br/>
     Amatör küme takımlarının sezonları, profesyonel liglerden biraz farklı. Bir yılın mücadelesi iki-üç ay arasında tamamlanıyor. Bugünlerde 12-14 yaş grubunun maçları oynanıyor. Edirne’nin 40 takımı arasında en büyük altyapıya sahip Tayfunspor’un hazırlıkları mahalledeki küçük ve bakımsız soyunma odasında başlıyor. Sadece soyunma odası değil, aynı zamanda maç taktikleri, saha içindeki kuralların yanı sıra genel ahlak ve adap kurallarının anlatıldığı bir sınıf. Bekir Hoca futbolla ilgili konuşmaya başlamadan önce 15 dakika “İyi insan olmadan iyi futbolcu olunamaz.” düsturunu açıklıyor talebelerine. Roman mahallesinin esmer topçuları, ilk on birde yer bulup bulamadığını burada öğreniyor. Tabii öncesinde yoklama alınıyor. “Faruk? Burada. Efe? Burada.” Herkesin geldiği anlaşılınca ilk uyarı şu oluyor: “Sahada hakeme itiraz, küfür asla yok.”
     <br/>
     <br/>
     Mahalledeki soyunma odasından mücadeleleri verdikleri toprak sahaya ulaşmaları on dakikayı buluyor. İkili sıra halinde, Tayfunspor eşofmanlarıyla adımlanıyor yol. Bu yürüyüş esnasında kadınlar pencerelerden el sallıyor, erkekler yol boyunca “Kazanın da gelin.” diye sesleniyor genç yıldızlara. Ağabeyleri de sahanın kenarına kadar eşlik ediyor desteklemek için. Disiplini bozmamak için yol boyunca kimsenin konuşmasına izin verilmiyor.
     <br/>
     <br/>
     Sahaya çıkmaya dakikalar kala Bekir Elmalıdan, taktiği son bir defa daha hararetle hatırlatıyor. “Benim sizden istediğim topa basıp pas yapmanız. Sadece istediğim bu. Kimse kimseye laf söylemiyor, saha içinde konuşmak yok. En yakınındaki arkadaşa pas yapıp boşa çıkacaksın. Orta sahanın sağı ve solu defansa yardıma geleceksiniz. Top size geldiğinde hücuma çıkıyorsunuz, rakipteyken kapanıyorsunuz…”
     <br/>
     <br/>
     “ÜJJ BİR, ÜJJ BİR...”
     <br/>
     <br/>
     “Hazır mıyız maça?” sorusuna cevap tereddütsüz “Eveet” oluyor. Çamurun kurumaya yüz tuttuğu toprak sahaya adım atan Tayfunspor oyuncuları rakip ve hakemlerle el sıkışıp seyirciyi selamladıktan sonra savunacakları kaleyi seçiyor. Maç başlıyor ama ters giden bir şeyler var: Rakip takım, Tayfunspor’un oyuncularından boyca bir hayli  uzun. Ne hava toplarını alabiliyorlar ne de savunmadan top çıkartabiliyorlar. Fizik farkı bir gömlek üstün olan rakibin golleri de ardı ardına geliyor. Ancak üç ay önce kurulan Tayfunspor mücadeleyi hiç bırakmıyor. Nihayet üçüncü gole cevap Mert’ten geliyor. “Üjj birr, üjj bir” sesleri yükseliyor tribünden. Rakip takımın kalesini gördüğü ilk pozisyonu, yerden vuruşla gole çeviren Mert, maçın sonunda “Önemli olan güzel oynamaktı. Gücümüzü verdik, çaba gösterdik” diyor. Rakip kaleye bıraktıkları beşinci maçlarındaki ikinci gol aynı zamanda bu. Saha bayram yerine dönüyor; futbolcular neşeden sahayı turluyor. Ama farkı kapatmak için atılan bu gol, rakip takımın fitilini ateşliyor. Goller, Tayfunspor’un kalesine yağmur gibi yağıyor. Takımı kurtarmak için mi yoksa tecrübe kazanması için mi bilinmez, 50 santim daha kısa olan 1 metre 26 santim boyundaki, “Maradona” lakaplı Selahattin’in oyuna girmesi skoru değiştirmiyor. Maç 17-1 sona eriyor.
     <br/>
     <br/>
     Bu kadar farka rağmen kimsenin yüzü asık değil. “Gariban mahallesiyiz.” deseler de neşeleri hiç eksik olmuyor, yüzleri bu mağlubiyete rağmen gülüyor. Kalelerinde gördükleri gol sayısı daha önceki maçlardakinden pek farklı değil gerçi. “Bizim maçlarımız her zaman böyle sonuçlanıyor. Benim tek görmek istediğim başarma azmi, biraz da topa yatkınlık oluşması. Şu anda bunlardan başarı bekleyemem. İlerleyen yıllarda başarıyı amaçlıyoruz. Şu an mayası atıldı.” diyerek maçın ardından skora açıklama getiriyor Bekir Hoca.
     <br/>
     <br/>
     Tayfunspor Kulübü Başkan Yardımcısı aynı zamanda hamallık yapan Osman Batı, bu mağlubiyetlerin önemli olmadığını dile getiriyor: “Gol istediği kadar yesinler. 20-30 tane yesinler. Bunlar zaman istiyor. Şu anda Edirne’de hiçbir amatör takımın yapamadığını biz yapıyoruz. 11-12 yaş grubunda bizden başka takım yok. Bizdeki inanç hiçbir kulüpte yok. Bize sahip çıkmadılar, çıksalardı durum çok farklı olurdu. Olmadı. Ama biz çocuklarımıza sahip çıkacağız. Eskiden arkalarında kulüp yoktu, güç yoktu. Şimdi var.” Ufuk ve Hüseyin ismindeki iki çocuğunu da takıma gönderen Selçuk Urtekin, Tayfunspor’un çocuklara ve gençlere eğilmesinden çok memnun. “Bu takım bir kişiyi topluma kazandırabilirse, kötü alışkanlıklardan muhafaza edebilirse ne mutlu. Tek gayemiz bu.” Takım galip gelemese de centilmenliği elden bırakmıyor. Son maçın iki sarı kartı da farklı galibiyete imza atan rakip takım hanesinde.
     <br/>
     <br/>
     Tayfunspor denince geçmişte saha yerine tribünde mücadele eden taraftar kitlesi akla geliyordu. “Yönetimi devraldığımızda şimdilik yenmek yenilmek hiç önemli değil, kötü imajı kaldıralım yeter.” dediğini aktaran Efkan Karstır’ın bu hayali gerçekleşir. Artık kavga çıkaran, korku salan ateşli Roman taraftar tiplemesi tribünlerden uzaklaşır. Başkan Yardımcısı Osman Batı, “Maçlara efendi gibi gelip efendi gibi gidiyoruz.” diyor. Sahadaki oyuncular da tribünle uyumlu hale gelir. Hakeme itiraz, rakip oyuncularla tartışma ve kavga son bulur.
     <br/>
     <br/>
     Öyle ki 18-25 yaş grubundaki A takımı oyuncularının özverisi, Tayfunspor altyapısındaki diğer takımlara da örnek. Güneş doğmadan kısa süre önce sınır kapısına gidiyorlar, kamyondan yükleri indirip kontrollerin yapılmasının ardından tekrar yüklüyorlar. Sınırdaki hamallık evde son bulmuyor.  Sahanın yolu tutuluyor. Takımın stoperi Müslüm Mermi bunlardan biri: “Sabaha kadar çalışıyoruz. Bazen birkaç saat uyuyoruz, bazen uyuyamıyoruz. Hemen sahaya gidiyoruz. Burası bir okul bizim için.”
     <br/>
     <br/>
     Sosyal bir okul gibi çalışan Tayfunspor’un altyapısındaki diğer yaş gruplarındaki oyuncular A takımı oyuncuları tarafından kontrol ediliyor. Belirli aralıklarla okullarına gidiliyor, başarı durumu sorgulanıyor. İçki içip içmediği, okulda arkadaşları ile ilişkileri takip ediliyor. Eğer derslerinde düşüşü tespit edilirse kadro dışı kalıyor. Karnelerin kopyaları her dönemin sonunda dosyalara ekleniyor. Akşam saat dokuzda son bulan antrenmanların ardından küçük oyuncular, A ve B takımındaki ağabeyleri tarafından evlerine bırakılıyor. Takımın Roman olmayan tek oyuncusu Efe, maçtan dolayı geç kaldığı dershaneye hocası Bekir Elmalıdan tarafından arabayla yetiştiriliyor.
     <br/>
     <br/>
     TÜRKİYE’NİN BREZİLYA’SI OLACAĞIZ
     <br/>
     <br/>
     Şehir dışındaki maçlara gitmek için kiralanan otobüslerin ücretleri mahallelinin topladığı parayla karşılanıyor. A takımı maçlarına deplasmanlarda bile en az 200 taraftar geliyor. Takımdaki bu hareketlilik transfer iddialarını da gündeme taşımış. Edirnespor, geçtiğimiz yıl iki oyuncularına talip olmuş ancak birinci amatör kümeye çıkmadan futbolcu satmayacaklarını ilan edip bu teklifi geri çevirmişler. A takıma 5 futbolcu transfer edilecek ancak toplam 2 bin 500 YTL’yi bulan transfer rakamı yöneticileri kara kara düşündürüyor. Aday çok olunca kadroya girmek de zorlaşıyor.
     <br/>
     <br/>
     Herkesin dilinde “Türkiye’nin Brezilya’sı olup büyük takımlara çok iyi oyuncular yetiştireceğiz. Beşiktaş’taki Muhammed gibi çok oyuncu var bizde.” sözü dolaşıyor. Tayfunspor’a bu kadar sarılmalarının nedenlerinden biri de yıllarca diğer takımlarda kendilerine yer bulamamaları. Edirnespor’da kadroya giremeyen Engin Kavrama, kendisinden daha kötü oyuncuların yer bulduğunu anlatıyor. “Benden kötülerini kadroya sokuyorlardı. Futboldan soğumuştum.” Bekir Hoca’nın takımın başına geçmesiyle Engin gibi birçok isim sahalara döndü.
     <br/>
     <br/>
     İşsiz yöneticilerden oluşan takımın gelir kaynağı bulunmuyor. Acilen 6 bin 500 YTL’ye ihtiyaç var ama nasıl temin edileceği belirsiz. Hanefi Avcı’nın girişimiyle yapılacak bir halı sahanın gelirleri Tayfunspor’a kaynak olacak. Mahallede yer tahsis edildi, projesi çizildi. 180 bin YTL’ye mal olması öngörülüyor. Bu paranın valilik kanalıyla temininin ardından beş ay içinde halı sahanın açılması planlanıyor. Şehrin dışındaki büyük bir alan, antrenman sahası olarak kullanılabilmesi için Tayfunspor’a verildi.
     <br/>
     <br/>
     Edirne Valisi Nusret Miroğlu: MADDİ DESTEK BULMAKTA ZORLANIYORUZ
     <br/>
     <br/>
     Valilik olarak herkese destek veriyoruz. Ama Tayfunspor’un durumu biraz farklı. Dezavantajlı çocuklarımızı kötü alışkanlıklardan, sokaklardan kurtarmak için kuruldu bu takım. Özellikle okul zamanları dışında ilköğretim çağındaki çocuklara yöneliktir bu. Top oynayacakları yer gösterildi. Bir çim saha yapmayla ilgili çalışmalarımız var. Gençlik merkezi oluşturduk. Arzu ettiğimiz derecede maddi destek veremedik. Yardım için bir iki temasımız oldu. 70-80 bin YTL civarında para gerekiyor.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=26144), [web.archive.org (arşiv bağlantısı)](http://web.archive.org/web/20061219161959/http://www.aksiyon.com.tr:80/detay.php?id=26144)
