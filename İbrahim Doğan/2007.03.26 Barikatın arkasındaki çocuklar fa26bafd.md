# Barikatın arkasındaki çocuklar

*İbrahim Doğan 2007.03.26*

<div>
 <p>
  <font>
   Mersin’de PKK sempatizanı eylemci çocuklarla üç gün üç gece geçirdik. “Öcalan zehirlendi” safsatası, bu sahipsiz çocuklar için hâlâ ‘aktif eylem’ sebebi.
   <br/>
   <br/>
   Güneşin batmasıyla lastikler üst üste yığılıyor. Terör örgütü sempatizanı bir grup, nevruz ateşini yakıyor yeniden. Sloganlar yükseliyor, pencereden manzarayı izleyenler destek veriyor bu ateşli gruba. Yumruk büyüklüğünde taşlar elden bırakılmıyor. Polis panzerine karşı en büyük silahları bu çünkü. Gözcüler panzerin yaklaştığını haber verince saldırı pozisyonu alınıyor. Taşlar bir bir çelik zırhlı aracın üzerinde patlıyor. Biber gazının tam ortalarına düşmesinin ardından ortalıkta kimsecikler kalmıyor. Kimi her daim kapıları açık evlere sığınıyor, kimi de ara sokaklarda kayboluyor. Bu çatışmayı düz damdan izleyen beş altı yaşındaki bir çocuk “Neler oluyor?” sorusuna “Savaş” diye cevap veriyor sessizce.
   <br>
    <br>
     O PROVOKATÖRÜ BİR DAHA GÖRMEDİK
     <br>
      <br>
       Bu sahneler, iki yıl önce Türk bayrağını yakma girişiminin yaşandığı Mersin’in varoşlarında meydana geldi. Bu sene nevruz öncesi ve sonrası bayrak hadisesinin minik aktörleriyle de karşılaşıyoruz. Eylemci Yakup,  “Siyaset yapıyorum” diyor, diğer mahalledekileri ‘düşman’ olarak algılıyor. Türk bayrağı yakma girişimini ise ‘kışkırtma’ diye niteliyor. Hatta bayrak yakma girişiminde bulunan arkadaşından bahsediyor. Onu en yakından tanıyanlardan biri. Çocukça tereddütlerle “Önce Kürt bayrağı yakıldı” dedikten sonra devam ediyor: “Mahalleden arkadaşım. Orada ben de vardım. Gözümle gördüm. Önce birkaç adam Kürt bayrağını yaktı. Ardından takım elbiseli bir adam küçük bir çocuğun eline Türk bayrağı tutuşturdu. Sonra biraz daha büyüğü aldı. Birisi kışkırtmak istedi. O takım elbiseliyi çok aradık arkadaşlarla; ama bulamadık. Bir daha görmedik.”
       <br>
        <br>
         Aksiyon, Mersin sokaklarının, işsizlik, terör ve göçle büyüyen gettoların dilini ve çelişkilerini eylemciler arasında araştırdı. Nevruz haftası boyunca her gece aynı oyun sahneye yeniden konuldu adeta. Siteler, Çilek, Demirtaş, Güneykent gibi mahalleler olayların üs bölgeleriydi. Köylerin yakılması, işsizlik ve terör gibi sebeplerden dolayı Mersin’e göç etmişti bu mahallerde yaşayanlar. Emniyet’ten üst düzey bir yetkiliyi dinliyoruz: “Burada mahaller koloni şeklinde. Geldikleri yerde hırsızlar aşağılanırken burada ganimet diye bakılıyor. Anne baba bir şey vermeyince bu hâle geliyor. 13 yaşına gelen kimi çocuklar denizi bile görmemiş. Çünkü getto içinde yaşıyorlar.”
         <br/>
         <br/>
         Tabelada 545 bin görünen; ancak gerçek nüfusunun bir milyonu aştığı tahmin edilen Mersin’in bu varoş mahallelerinde 200 bin kişi yaşıyor en az. Bunun yüzde 80’ini göçle Güneydoğu’dan gelenler oluşturuyor. Limon bahçeleriyle ünlü bölgede bugün iki-üç katlı sıvasız beton binalar boy gösteriyor. Her ailenin en az 5 çocuğu var. Gündüz tozlu yollarda volta atan çocuklar, ümitsiz gözle müşteri bekleyen seyyar satıcılar, havanın kararmasıyla renk değiştiriyor. Birkaç çocuğun birleşmesiyle gruplar oluşuyor, esnaf kepenk indiriyor, seyyar satıcılar uzaklaşıyor. Çünkü birazdan olaylar başlayacak.
         <br/>
         <br/>
         EYLEMCİ ÇOCUKLARA NASIL SIZDIK?
         <br/>
         <br/>
         Eylemlere karışan çocukların gerçek adlarının yanında hepsinin kod adı var. Hiçbiri gerçek adını söylemeye yanaşmıyor. Çünkü birçoğu poliste ‘sabıkalı’ görünüyor ya da aranıyor. Biz de gerçek adlarının peşine takılmadan üç gece onlarla nevruz ateşi ve polis müdahalesini izledik. Bu sokaklarda ‘abilerin’ sözü geçiyor, aralarına karışmak için de onların onayı gerekiyor. Bir tanesi “Bizdendir” deyince bütün kapılar ardına kadar açılıyor. Roj TV, Gündem gibi kuruluşlardan olup olmadığımız soruluyor, kimileri ‘evet’ cevabını duymak istiyor. Şüpheli ve yabancı olduğumuzdan dolayı, grubun etkili isimleri nerede çalıştığımızı öğrenmek için kimlik kontrolü yapıyor. Poşulu en büyük ağabeyin onayına kadar gidiyor bu işleyiş. Ve en nihayetinde ‘kalabilirsiniz’ denince her gece onların peşinden gitmenin yolu açılıyor. Bir şartla: “Fotoğraflarda yüzler belirgin olmayacak; çünkü yakalanabiliriz.”
         <br/>
         <br/>
         Yaşları 8’den başlayıp 20’ye kadar giden grubun güvenini kazanınca taşların hedefi olmaktan kurtuluyoruz. Küçük çocuklar “Abi, görüntüleri polise veriyormuşsunuz” deyince tek tek açıklama yapmak gerekiyor. Mersin’de görev yapan basın mensupları sürekli polis panzerlerinin arkasında hareket ettiklerinden, bu mahallede yaşayan çocuklar onları ‘polis’ diye tanıyor. Hatta sadece bir gün polisle mahallede hareket etmemiz, birçok çocuğun dikkatini çekmiş olacak, “Sizi polislerin içinde gördük.” deyiveriyor.
         <br/>
         <br/>
         LASTİK İÇİN KULÜBE YAKTIM
         <br/>
         <br/>
         Eylemlere katılanları yakılan lastik dumanları buluşturuyor. Yusuf, lastik toplayan çocuklardan birisi. Kimi yerde lastikleri çalıyor, vermeye yanaşmayan birinin kulübesini nasıl ateşe verdiğini övünerek anlatıyor. Ateş bir noktada yakılmadığından lastikler sokaktaki evlerde biriktiriliyor. Alevlerin yükseldiği esnada eylemcilerin sayıları mıntıkaya göre 50 ile 200 arasında değişiyor. Eğer büyük eylem yapılacaksa bu sayı daha da artıyor. Yakup, bu eylemcilerden birisi. Yaşı 17 belki; ama yaptığı eylemler bu yaşın çok üstünde. Üç yıl önce ortaokulu zor da olsa tamamlamış olmasına rağmen mahallede açıklama yapıyor, diğer çocukları yönlendiriyor, grupları galeyana getiriyor, lastik yakılacak bölgeleri belirliyor. Bir diğer eylemci Fırat’a neden daha büyük grubun içine karışmadıklarını sorunca “Herkesin muhiti var.” diyor.
         <br/>
         <br/>
         Telefonla diğer mahalledeki ağabeylerinden lastik yakma işareti gelince başlıyor alevler yükselmeye. Boydan boya bir sokak boyunca beş tane nevruz ateşi yükseliyor dar sokaklar arasında. Mahallede kimilerinin karşı çıktığı söylense de ateş yakıldığında herkes etrafında toplanıyor. “Biji Apo. Dişe diş kana kan seninleyiz Öcalan” sloganları yükseliyor. Polisin henüz ortalıkta olmadığı dakikalarda eylemciler çöp konteynırlarını ‘devlet tarafında’ sayıp tekmeliyor. Elektrik lambalarını yenilemeye gelen araca birkaç çocuk vurmaya teşebbüs edince, içindeki ağabeylerinden Yusuf, “Mahallemiz için gelmiştir. Vurmayın.” deyince herkes duruyor.
         <br/>
         <br/>
         EVLER SIĞINAK, POLİS İLK HEDEF
         <br/>
         <br/>
         Yerel Güneydoğu kıyafeti giyen kadınlar ateşin etrafındaki eylemcileri birkaç metre uzaktan destekliyor. Ateşi söndürmeye gelen panzerlerin yavaşlatılarak kolay hedef olması için etraf taşlarla örülüyor. Demirtaş Mahallesi’nde çöp konteynırlarının toplanmasına rağmen Yenipazar’da alınmadığından bunlar da panzerlerin önüne seriliyor. Bu mahallerin birçok noktasında ateş aynı anda yanıyor. Eğer ateş ara sokaklardaysa sadece panzerler söndürmeye gidiyor, ana caddede ise yürüyen polis ekipleri de dâhil oluyor. Gecenin karanlığında evlerin damlarından ve sokaklardan taş atıldığından, savunmasız kalmamak için polis dar sokaklara girmiyor.
         <br/>
         <br/>
         Lastik yakılan sokağın yanı sıra bitişik sokaklardaki evlerin neredeyse tamamının kapıları sonuna kadar açık. Bu evler âdeta kale. Panzer geldiğinde herkes bu evlere sığınıyor ve kapılar arkadan kilitlenip ışıklar söndürülüyor. Yumruk büyüklüğündeki taşlar, panzerlerin üstüne yağıyor. Damlardan da taşlar atılıyor zaman zaman.
         <br/>
         <br/>
         Olay mahalline biber gazının atılmasının ardından eylemciler seyirci hâline geliyor. Panzer, ateşi söndürdükten sonra bir sonraki hedefe yöneliyor. Eylem adeta bir kültür haline gelmiş; nerede bitip nerede başlayacağı belli. Yenipazar Sokağı üzerinde polis yaya olarak gidip gelebiliyor. Polisin bu yürüyüşü ‘kontrollü güç gösterisi’ diye tanımlanıyor. “Eğer polis panzerleri gelmese bu olaylar çıkmaz.” dense de bu sözlerin altında mahallenin kurtarılmış bölge yapılması hayali yatıyor. Çünkü güç gösterisinde emniyet kuvvetlerinin geri adımı PKK’nın zaferi gibi algılanabilir. Teröristbaşı Abdullah Öcalan’ın zehirlendiği iddiasının çoktan çürütülmesine rağmen bu haber mahalleye ulaşmamış; birçoğu hâlâ bu tepkiyle hareket ediyor.
         <br/>
         <br/>
         KÜRT OLDUĞUMDAN UTANIYORUM
         <br/>
         <br/>
         Lastik yakılıp kaçış esnasında çocuklardan birisi polis tarafından yakalanıyor. “Koştum; ama kurtaramadım” diyor Yakup. Annesi Meryem Eren, feryat figan karakolun yolunu tutuyor, çocuğunu geri almak için. “Ben Kürt olduğumdan utanıyorum. Bana bu devlet bakıyor, Kürtler değil. Kadir’i ayartmışlar. Mahallede ateşi izlerken doldurmuşturlar. Babası hastanede yaralı. Çocuğumu tutamıyorum. 13 yaşında. Mobilyacıda çalışıyor. Meslek sahibi olsun istiyorum.” diyor ama nafile. Karakoldan çıktıktan sonra yine sokakların yolunu tutuyor. Güneş, Şevket Sümer ve Yenihal mahallelerinin kesiştiği nokta aynı zamanda Yenipazar Sokağı. Kimi Tikrit benzetmesi yapıyor bu mahalleye kimi de “Ne geldiyse başımıza cahillikten geldi.” deyip kestirip atıyor. 2002’de bu mahalledeki karakola saldırıp Türk bayrağını indirme düşüncesinin hâlâ yaşadığına inanılıyor.
         <br/>
         <br/>
         ‘SAPANCI’ ÇOCUK: BENİM GİBİSİ YOK!
         <br/>
         <br/>
         Eylemcilerin içinde en dikkat çekeni, ‘sapancı’ diye bilineni. İsmini vermeye o da yanaşmıyor; ancak yüzünü gizlemenin verdiği güvenle nasıl çalıştığını anlatıyor. Sapancı üç yıldır panzerlere çocukların oyun misketlerinden, yani bilye atıyor. “Bilye daha etkili oluyor. Özellikle büyükleri. Camları daha iyi kırıyor.” diyen sapancı, diğer birçok eylemcinin aksine bugüne kadar hiç yakalanmamış. Panzere atış mesafesi 50 metre. Diğer çocuklar taş atarken o yolun ortasında durup panzere bilyeleri bir bir gönderiyor. Nevruz günü de bu ‘cephane’ için 5 YTL harcadığını söylüyor. Ne bu mahallede ne de diğerlerinde kendisi gibi bir sapancı yokmuş. Molotof atan arkadaşları da varmış; ancak gerçek savaşın bilye ile olduğunu düşünüyor. “Nevruz’a katıldın mı?” sorusuna “Hayır” cevabını veriyor: “Ben nevruza gitmedim. Sabah 10’dan beri mahallede bekliyorum. Nevruzda iki kişi bağırıp duruyor. Hep aynı şeyleri tekrarlıyorlar. Eylem öyle değil böyle yapılır.” Asıl mesleğinin fırıncılık olduğunu söylüyor. Sapan kullanmayı mahalledeki arkadaşlarından öğrenmiş, bir daha da elinden bırakmamış.
         <br/>
         <br/>
         SİYASET VAR, ÇOCUKLARA SAHİP ÇIKAN YOK
         <br/>
         <br/>
         Mersin Metropol Miting Alanı’ndaki Nevruz Programı’na yaklaşık 10 bin kişi katıldı. Mitingde sık sık terör örgütü lehine sloganlar atıldı. Sahneden zaman zaman ‘zor durumda’ kaldıklarını, partinin belirlediği sloganların dışına çıkılmaması öğütlense de dinleyen çıkmadı. Bir ara elinde PKK bayraklı bir genç sahneye fırladı; ancak amacına ulaşamadı. Nevruz programının ardından gençlerden oluşan 2 bin kişilik bir grup Yenipazar, Demirtaş, Siteler gibi mahallelerine yürüyüşe geçtiğinde önce terör örgütü lehine sloganlar yükseldi. İki yıl önce bayrağı yakma girişiminden dolayı tepki olarak yol üzerindeki evlere Türk bayrağı asılmıştı. PKK lehine sloganlar atan grup bu evlere, civardaki esnafa, hatta bir liseye taşla saldırdı. Polis bu olayların üzerine müdahale edip grubun bir kesimini gözaltına aldı. Bu esnada eylemciler ikiye ayrılınca daha büyük olayların yaşanması engellenmiş oldu.
         <br/>
         <br/>
         Lastik yakma olaylarının yaşandığı polis karakolunun karşısında toptancılık yapan Edip Turgut, hadiselerden şikâyetçi: “Kimse gidip gelmiyor. Bu kalabalıktan satış olmuyor.” Bu mahalledeki DTP Merkez İlçe Başkanlığı’na gelen il yönetim kurulu üyesi Meryem Uysal, “Bizim çocuklar çok coşkuludur. Partinin arabasını bile taşladılar.” diyor. DTP’li Tahir Aydın ise nevruzda yaşananları “engelleyemeyeceklerini” savunuyor. Hâlbuki engellemek için partinin somut hiçbir girişimi dikkat çekmiyor.
         <br/>
         <br/>
         <br/>
         ÇOCUKLARI SOKAKTAN KURTARMA PROJESİ
         <br/>
         <br/>
         Mersin’de polisleri taşlama ile gündeme gelen çocukları kazanmak için üç ay önce iki okuma salonu açılmış: Burak ve Berk. Annelerin mahallede yaşanan olaylar için “Çocuklarımızı çevredeki eylemlere yönlendiriyorlar. Onları sakın göndermeyin; sizin sözünüzü dinler.” feryatları da karşılıksız kalmamış. Birçok çocuk bu salonlardan ayrılmıyor. Maddi durumu elvermediği için herhangi bir dershaneye de gidemeyen 14 yaşındaki Melike Öztürk, okuma salonuna kaydolduktan sonra genetik mühendisi olmayı hayal etmeye başlamış. Birçok öğrenci bu eğitim merkezlerindeki memnuniyetlerini dile getiriyor. Kimisi soru çözmeyi öğrenmiş, kimisi ise hangi derse daha fazla ağırlık vermesi gerektiğini…
         <br/>
         <br/>
         “Bu öğrencileri daha rahat ortamda yaşatmak istiyoruz. Burada her türlü olaydan korunmuş oluyor. Şeffaf bir kurumuz. İsteyen aile gelip kontrol edebiliyor.” diyor Berk Okuma Salonu Müdürü Yavuz Şimşek. Halktan herhangi bir karşılık beklenmemesine rağmen kimi anneler teşekkürlerini sunmak için “Temizliğe yardım ederiz” gibi teklifler sunuyormuş. Mersin Eğitim Kültür Yardımlaşma ve Dayanışma Derneği’ne bağlı kurumlar, tamamen ücretsiz hizmet veriyor. 6, 7 ve 8. sınıfları OKS’ye hazırlayan bu eğitim merkezlerinde 15 öğretmen görev yapıyor. Başarılı öğrencileri kabul eden okuma salonlarına şu ana kadar 800 öğrenci kayıt yaptırmış. Tabii sınıflar yeterli olmayınca yenilerinin açılması için çalışmalar hızlandırılmış. Bu mahallerde 15 civarında daha okuma salonu açılması hedefleniyor. Öğrencilerin dersler dışında boş vakitlerini geçirecekleri sosyal ortam da oluşturuluyor. Kütüphane, masa tenisi ve satranç gibi zekâ oyunları salonları açık. Yakın zamanda internet bağlantısı da sağlanacak.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2330 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=27035), [web.archive.org (arşiv bağlantısı)](http://web.archive.org/web/20070712015532/http://www.aksiyon.com.tr:80/yazdir.php?id=27035)
