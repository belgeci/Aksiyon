# Kedinizin defni yapılmıştır!

*İbrahim Doğan 2006.01.23*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      ‘Tombiş’ son yolculuğuna merasimle uğurlandı. Hayvan Mezarlığı’na defnedilirken sahipleri üzgündü. Bu mezarlıkta onun gibi 621 hayvan yatıyor. İşlemeli mermerler dikkat çekiyor. İzmir’den bile 600 kilometre yol katedip hayvan getiren var.
      <br>
       <br>
       </br>
      </br>
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20060527145342im_/http://www.aksiyon.com.tr/resim/581/20.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   ‘Çok sevdiğimiz kedimiz Tombiş’i dün gece maalesef kaybettik. Onun üzüntüsü içindeyiz. Doğrusu bilmiyorduk nasıl defnedeceğimizi. Bir veterinerin tavsiyesi ile böyle bir yerin olduğunu öğrendik. İnternet aracılığıyla burayı bulduk. Rahat bir nefes aldık. Sonuçta hayvanlar çöpe atılıyor, herhangi bir yere gömülüyor. Bu durum rahatsızlık verici.” Bu sözler Haluk Hergün’e ait. 13 yıl önce Hergün ailesine dâhil olan Tombiş isimli kedisini kaybetmiş. Dört kişilik ailenin beşinci üyesiydi! Ta ki geçtiğimiz Salı gecesi saat 11 buçukta aniden ölünceye kadar… Tombiş’i kimse çöpe atmak ya da herhangi bir parka gömmek istemiyordu. Araştırdılar ve Tombiş gibi evcil hayvanların gömüldüğü ‘Hayvan Mezarlığı’nı buldular.
   <br>
    <br/>
    Tarih boyunca ölülerin gömüleceği mekânlar hep oldu. Hatta Osmanlı döneminde mezarlıklar birer mimari eserdi. Cellâtlar için bile ayrı yerler tahsis edilirdi. Fakat hayvanların toplu gömüleceği yer yoktu. 2001 yılında, sokakta ölü bulunan hayvanları gömmek için İstanbul Büyükşehir Belediyesi tarafından tahsis edilen alan, taleplerin gelmesi üzerine Hayvan Gömü Yeri’ne dönüştürüldü. İstanbul’un Tuzla İlçesi’ne bağlı Aydınlıköy’deki 20 dönümlük Hayvan Mezarlığı, sadece sahipli hayvanları ağırlıyor. Etrafı tellerle çevrili alana bugüne kadar 621 hayvan (kedi, köpek ve kuş) defnedildi.
    <br/>
    <br/>
    Hayvan Mezarlığı’nda ritüeli andıran bir gömü törenine, bir kedinin son yolculuğuna tanıklık ettik. Merasim, Üsküdar’da Tombiş’in evinde başladı. Kedi, kefen olarak renkli bir beze sarıldı. Uzun yolculuklara çıktığında uyuduğu plastik kafesi de tabuttu. Cenaze arabası ise her zaman bindikleri otomobilleriydi. Telefonla, Tombiş için mezar yeri talep edildi ve ‘olur’ cevabı alındı. Resmî işlemler için gidilen Tuzla Hayvan Rehabilitasyon Merkezi’nde tıpkı insan ölümlerinde olduğu gibi taziyeler sunuluyordu.
    <br/>
    <br/>
    Önce Hayvan Ölüm ve Gömü Tutanağı dolduruluyor. Hayvan sahibinin adı-soyadı, adresinin yanı sıra; ölen hayvanın cinsi, rengi, aşı karnesinin olup olmadığı, cinsiyeti, yaşı, ölüm sebebi, ölüm tarihi ve gömü tarihi not ediliyor. Mezar üç yıl süre için tahsis ediliyor. Süre dolunca aynı yerin tekrar kullanılması mümkün. Prosedür tamamlandıktan sonra belgeler tozlu rafa kalkıyor. Bir yandan da Haluk ve Canan kardeşlerin gözünden damlalar süzülüyor. Ofisi de sessizlik bürüyor.
    <br/>
    <br/>
    Temizlik görevlisi, aynı zamanda hayvanların gömücüsü Mehmet Zorlu’yla mezarlık yolu tutuluyor. Mezarlığın kapısına gelindiğinde tabut ellere alınıyor. Canan Hanım duraksıyor; ‘Ben dayanamayacağım ve daha ileri gidemeyeceğim.’ deyip olduğu yerde kalıyor.
    <br/>
    <br/>
    Haluk Hergün elinde tabut, çamura bata çıka çukurun kazılacağı noktaya ulaşıyor. Gömücü ilk kazmayı vurunca Haluk Bey hemen durmasını istiyor: “Şu çam ağacının gölgesine gömsek. Orası daha güzel.” Tamam, cevabının ardından mezarın yeri değiştiriliyor. Toprak kazıldıkça Canan Hanım hıçkırıklara boğuluyor. Bir yandan da defin işlemini kaçamak bakışlarla seyrediyor. Haluk Bey tabutu gömücüye uzatıp Tombiş’i kendi elleriyle yavaşça küçücük mezarına bırakıyor. Ancak Mehmet Zorlu karşı çıkıyor: “O tarafa yatırmayacaksınız. Yönünü değiştirin.” Hemen kedinin başı tıpkı insan mezarlarının baktığı tarafa döndürülüyor. Haluk Hergün, son bir defa daha kefenin baş kısmını açıyor ve kedinin gözlerinin açık olduğunu fark ediyor. “Gözleri açık gitti dün gece.” demekten de geri kalmıyor.
    <br/>
    <br/>
    “Gece boyunca uyuyamadık”
    <br/>
    <br/>
    “İlk toprağı ben atacağım” diyen Haluk Hergün küreği istiyor. “Bismillah” diyor ve bir iki kürek toprak serpiyor küçük yatağında yatan Tombiş’in üzerine. Gömücü kaldığı yerden devam ediyor. O esnada içinden dualar okumaktan geri durmuyor: “Dua okudum. Böyle bir şey yoktur belki ama içimden geldi. O da Allah’ın yarattığı bir can. Gönül rahatlığı içinde kabrine bıraktım.” İki kardeş Tombiş’in öldüğü 17 Ocak 2006 gecesini uykusuz geçirmiş. Haluk Hergün; “Öldüğü dakikadan itibaren kendimizi bilmiyoruz. Gece boyunca uyuyamadık. 13 yıldır bizim ailenin bir ferdi gibiydi.” diyor.
    <br/>
    <br/>
    Kız kardeşi Canan ise bir gün sonra e-postada “Çok üzgünüm. Acım hafiflemiyor. Ailece kedimize çok bağlıydık. Çok özel bir kediydi, sanki en iyi arkadaşımı kaybetmiş gibiyim. Onsuzluğa alışmak çok zor olacak… Anne ve babamın defin törenine gelmemesinin nedeni gömülmesine dayanamayacakları içindi, acıları çok tazeydi. Ama ilerleyen günlerde ziyaretine gidecekler. Bir mezarı olduğu için mutlular. Her şey onu hatırlatıyor. Annem markete girmiş ve peynir reyonunun önünden geçerken hıçkırarak ağlamaya başlamış. Tombiş peyniri çok severdi.”
    <br/>
    <br/>
    İki kişiden oluşan bu tören sessizce sona eriyor. Mezar yerinin belli olması ve diğerleri ile karışmaması için şimdilik bir taş parçası başucuna iliştirildi. Çevredeki mezarlar incelendikten sonra “Biz de böyle bir levha yaptıralım” kararı alındı.
    <br/>
    <br/>
    Hayvan Gömü Yeri’ndeki 621 mezarın birçoğu insan mezarlarını andırıyor. Kalp şeklinde üzerinde fotoğrafların olduğu, doğum ve ölüm tarihlerinin yer aldığı, ölen methiyelerin dizildiği birçok mezar taşı dikkat çekiyor. “Jale Yıldıran’ın Sevgili Kızı: Nazlı. Doğum Tarihi: 6 Ekim 1992. Ölüm Tarihi: 6 Ekim 2005. Kalbimin Sızısı, Evimin Nazlı Kızı, İki yaşam arası, Bir çizgi burası, Diliyorum bütün kalbimle, Kavuşacağız diğer âlemde, Terk ettin bu dünyayı, Doğum gününde, Şimdi rahat uyu kabrinde.”
    <br/>
    <br/>
    “Canım Kardeşim, Küçük Kızım: Bravigom. Ne yapsak sensiz olmuyor, Yokluğuna alışılmıyor, Dünyasının tek gerçek dostuna.”
    <br/>
    <br/>
    “Mimi. 14 Ocak 1996 – 26 Eylül 2005. Güzel kızım seni hiç unutmayacağız. Ailen.”
    <br/>
    <br/>
    “Blossom. Doğum: 1 Ocak 1992. Ölüm: Ölmedi ki. Canım kızım, sana özlemim ve sevgim hiç bitmeyecek, Rahat uyu kalbimdesin. Bebeğim, yokluğun çok zor geldi bana. Alışamadım sensizliğe, Eminim kendi cennetindesin orada. Mutlu ol bir gün ben de geleceğim, Her zaman söylediğim gibi geleceğim. Blossom, Canım bekle beni. Seni çok seviyorum. Gamze. N.”
    <br/>
    <br/>
    “Hüvel Baki (Arapça olarak). Pamuk. 2 Ekim 1994 - 10 Ekim 2004. Cennet Hediyesi sevgili oğlumuzla tekrar kavuşuruz inşallah.”
    <br/>
    <br/>
    Birçok insan mezarında bile bunlara rastlamak mümkün değil. Kilyos’taki kimliği meçhul insanların mezarlarının baş tarafına sadece bir tahta çakılıyor. Üzerine de diğerlerinden ayırt edilmesi için bir numara konduruluveriyor. Hayvan mezarlığındaki son uygulamaya göre ise; yüksek fiyatlara yapılmış mermer ve beton kabirler yasak. Bunun yerine demir ve sökülebilen kabre izin veriliyor. Tabii isteyen mezar taşı da koyabiliyor.
    <br/>
    <br/>
    Defin işlemini yapan Mehmet Zorlu her gömü başına bahşiş alıyor. Her ne kadar temizlik görevlisi olsa da aldığı maaşın düşüklüğü bu işi yapmasına neden oluyor. Dört arkadaşı ile çalışıyor. Mezarlığın kurulduğu günden beri defin yapıyor. Dolayısıyla mezarlık hakkında en çok bilgisi olan Mehmet Zorlu genel olarak ortamı anlatıyor; “Cenaze merasimleri genellikle çok kalabalık olmuyor. Nadiren 5-6 araba yas tutanın acısını paylaşmak için geliyor. Bazıları mezarlıkta imam olup olmadığını dahi soruyor. Kimi beyaz kefene sarıyor, kimi en değerli kumaşa. Gömenlerden bazıları ise hayvanın en sevdiği eşyasını da cesedinin yanına bırakıyor. Dua okuyanların sayısı da azımsanmayacak kadar.”
    <br/>
    <br/>
    Mezarlığın ziyaretçisi de hiç eksik olmuyor. Mesela köpeğine kendi soy ismini veren bir kadın her cuma mezar ziyaretine geliyor ve köpeği Leydi Pelenk’in kabrini çiçeklerle süsleyip büyüyen otları temizliyor. Onun için köpeği dünyadaki her şeyi. Çünkü köpeği öldükten sonra hayatla bağlantısını neredeyse kesmiş gibi. Hayvan Rehabilitasyon Merkezi ve Hayvan Mezarlığı’nın sorumlusu Murat Çırak, Yıldırım Mayruk’un köpeğinin de bu mezarlıkta yattığını söylüyor. Ayrıca İlk Türkiye Güzeli Gobby adlı köpek de mezarlığın misafirlerinden.
    <br/>
    <br/>
    İzmir’den hayvan getirmişler
    <br/>
    <br/>
    Rehabilitasyon Merkezi’nin veteriner teknikeri Mustafa Pilten, gelen hayvanların çoğunluğunun köpek olduğuna dikkat çekiyor; “Burada 2001-2005 arası 217 gömü yapıldı. Talepte patlama yaşandı ve sadece 2005’te 304 hayvan geldi. Bu yıl da 100 hayvan defnedildi. Süs köpekleri ve kediler mezarlığın müdavimleri. Kangal, pitbul da var.” Mezarlıkta kedi ve köpeğin dışında bir de muhabbet kuşu bulunuyor. 2005 yılının Temmuz ayında defnedilmiş. Hem de İzmir’den. Hayvanın sahipleri, mezarlığın varlığını duyunca 600 kilometrelik yolu katetmeyi göze almış.
    <br/>
    <br/>
    Hayvan Mezarlığı’nda defin işlemleri mesai saatlerinde yapılıyor. Hafta içi sabah saat 8 buçukta hizmet vermeye başlıyor. Defin işlemleri yarım saat sürüyor. Hayvan Mezarlığı, Mezarlıklar Müdürlüğü’ne değil, İstanbul Büyükşehir Belediyesi bünyesindeki Veteriner ve Mezbahalar Müdürlüğü’ne bağlı olarak çalışıyor. Buranın Müdürü Hüner Öztürk, bu mezarlığın tüm hayvan sahiplerine açık olduğunu anlatıyor. “Beslediği bir hayvanla 10-15 yıl yaşayınca aile sevgisi oluşuyor. Sokağa, çöpe atamıyor. Onun için böyle bir ihtiyaç vardı. Ölen hayvanların gömülmesi belediyelerin yasal sorumluluğu.” Öztürk, her ölen hayvanı gömmelerinin mümkün olmadığını, insanların hassasiyetlerine saygıdan dolayı mezarlığın açıldığını ifade ediyor.
    <br/>
    <br/>
    İstanbul Müftülüğü’ne bağlı Alo Fetva hattı hayvan mezarlığının herhangi bir sakıncası bulunmadığını, ancak ruhlarının cennet ya da cehenneme gitmeyeceğini aktarıyor. İnsan mezarları gibi süslenmesinin de doğru olmadığını açıklıyor.
    <br/>
    <br/>
    Bu alanın resmiyetteki ismi Hayvan Gömü Yeri. Ancak kimileri “gömü” ifadesinin değerli eşyaların saklanması için kullanılabileceğini savunuyor. Bunun yerine ‘mezarlık’ ifadesinin tercih edilmesi isteniyor. Büyükşehir’in bu ücretsiz mezarlığı yanısıra özel bir mezarlık da Anadolu yakasında Şile İlçesi Ahmetli Köyü’nde açılmıştı. İki buçuk dönümlük arazide mezar fiyatları 5 yüz ila 2 bin dolar arasında değişiyordu. Ancak müşteri bulunamadığından kapısına kilit vuruldu
    <br/>
    <br/>
    1600 HAYVAN KLİNİĞİ VAR
    <br/>
    <br/>
    iş hayatına kadınların da atılması çocuk doğumlarını azaltıyor. Bunun yerine evcil hayvanlar tercih ediliyor. Dünyadaki evcil hayvan pazarı 10 milyar dolarken Türkiye’de 30 milyon dolar. Rakamlar arasında uçurumlar olsa da ülkemizde evcil hayvanlara olan ilgi her geçen gün artıyor. Hayvan sağlığı için kurulan kliniklerin sayısı 10 yıl önce yirmi civarındayken İstanbul’da 179’a, Ankara’da ise 82’ye yükselmiş. İstanbul Veteriner Hekimler Odası Başkanı Tahsin Yeşildere, 100 kadar da ruhsatsız çalışan kliniğin olduğunu söylüyor. Ülke genelindeki kliniklerin sayısının 1600 civarında olduğunu belirten Yeşildere, beş yıl önce sadece bir olan yayın organının altıya çıktığını aktarıyor. İstanbul’da üç özel hayvan hastanesi, beş de poliklinik bulunuyor. Bu kliniklerde hayvanların sağlık karnesi düzenli olarak izleniyor.
    <br/>
   </br>
  </font>
  <br/>
  <!-------- end of YAZI ---------->
 </p>
</div>


## Yorumlar

### Jale Yıldıran, 19-Nisan-2006
> Çok duygulandım: 
> Ben ressam Jale Yıldıran.  Bu haberde benimle ilgili paragrafı okudum; çok duygulandım. Mezarlıkla ilgili yoğun çalışmalar içindeyim. 60 adet fıstık çamı İstanbul Orman Bölge Müdürlüğü’nden aldığım 60 adet fıstık çamını, Dolmabahçe Sarayı’ndan aldığım özel yetiştirilmiş gül, menekşe, kana gibi çeşitli süs bitkilerini ve topladığım meyve çekirdeklerini her mezara tek tek kendi elerimle diktim. Bu çalışma için orman müdürlüğünün gönderdiği 7 kişilik bir ekip ve Mehmet Zorlu Bey ile birlikte fideleri diktik.

### Tuba Lila, 07-Nisan-2006
> İçeriği zengin, dili kinayeli bir haber: 
> Bu haberi yeni kaybettiğim kopeğime bir mezarlık bulabilir miyim düşüncesiyle interneti dolaşırken buldum ve içim acıdı gerçekten. Ben Ankara'da oturuyorum. Bu tarz bir uygulama Avrupalı bir başkent olduğunu iddia eden Ankara’da yok. Diğer taraftan, haberin içeriği bilgilendirici olsa da gerek başlık, gerekse bazı ifadeler üzücü.

### Zekeriya Müezzinoğlu, 27-Ocak-2006
> Aşırıya kaçmamalı: 
> Karıncayı bile incitmem. Çimenleri çiğnemekten dahi sakınırım. Fakat, kedisini köpeğini törenle gömenlerin aşırıya kaçtıkları, hem paralarını hem zamanlarını israf ettikleri kanaatindeyim. İhtiyacımız dışındaki para ve zamanı insanlar için harcasak daha doğru olmaz mı? Ülkemizde aç, susuz, evsiz, anasız babasız, hasta, sakat pek çok insan varken kedinin mezarını mermerden yaptırmak hayret verici bir şey.

Kaynak: [www.aksiyon.com.tr](http://www.aksiyon.com.tr:80/detay.php?id=23241&yorum_id=9238), [web.archive.org (arşiv bağlantısı)](http://web.archive.org/web/20060527145342/http://www.aksiyon.com.tr:80/detay.php?id=23241&yorum_id=9238)
