# Model ülke koridor haline geldi

*Sevi Aral 2015.01.06*

<div class="pNewsDetailMainContent" itemprop="articleBody">
 <p>
  “Bir dönem herkes Türkiye’den ilham alıyordu. Türkiye, Arap dünyasını ve Şiileri birlikte kaybediyor.” diyen Beyrut Üniversitesi Türkiye Araştırmaları Merkezi Başkanı Dr. Muhammed Nureddin, IŞİD sonrası durumun Arap akademisyenler arasında espri malzemesi olduğunu söylüyor.
 </p>
 <p>
  Cumhurbaşkanı Erdoğan, 2009’da başbakan sıfatıyla Lübnan’a yaptığı son ziyarette Türkiye bölgenin yükselen yıldızıydı. O kadar ki uçakta şimdilerde gözde danışmanlarından olan bir gazeteci -o dönemde Lübnan’daki hükümet kurma çalışmalarına atıfta bulunarak- Erdoğan’a “Beyrut’ta hükümet kurma görevini kime verdiniz?” diye sormuş, soru heyette gururlu bir tebessümle karşılanmıştı (Uçakta bulunan bir gazeteci o sorunun bizzat Erdoğan tarafından sordurulmuş olabileceğini de aktarmıştı).
 </p>
 <p>
  Türkiye o günlerde Arap dünyasında gerçekten çok popülerdi. Hatta Erdoğan’ın yeni Nasır olma yolunda ilerlediğinden söz ediliyordu. Lübnan Üniversitesi Türkiye Araştırmaları Merkezi Başkanı Dr. Muhammed Nureddin o dönemde bu politikanın en büyük destekçilerindendi ve Başbakan Erdoğan’ın dış politika kurmayları ile Dışişleri yetkililerinin en sık görüştüğü isimlerden biriydi. Ancak o günler geride kaldı. Türkiye bugün bölgenin tüm başkentleriyle neredeyse çatışmanın eşiğinde. Dr. Nureddin ile Türkiye’nin bölge politikalarında neyin yanlış gittiğini ve yakın geleceği konuştuk.
 </p>
 <p>
  <strong>
   -AK Parti iktidarının Türk dış politikasına özellikle Ortadoğu’da büyük açılımlar getirdiği dönemde Erdoğan, Davutoğlu ve dış politika kurmaylarıyla yakın çalıştınız. Bugün gelinen noktayı nasıl değerlendiriyorsunuz?
  </strong>
  <br>
   Türk dış politikası 2002-2010 arasında birçok bakımdan bir altın dönem yaşadı. Bölgesel ve küresel aktörlerle iyi ilişkiler kurma, arabulucu olma, vize muafiyetleri ve serbest ticaret bölgeleri oluşturma ana eksendi. Bu dönemde Şiiler, Sünniler, İranlılar, Araplar, İsrailliler, Hamas ve diğer gruplar arasında kredisi çok yüksekti. Üstelik bu politika uzun süreli bir ilgisizlik ve saldırganlıktan sonra gelmişti. Ama Arap Baharı dönüm noktası oldu. Türk dış politikası büyük bir kırılma yaşadı. AK Parti yönetimi ufukta büyük ve yeni bir fırsat gördüğüne inandı: Ortadoğu’da geleneksel aktörler devreden çıkabilir ve Türkiye bölgede tek aktör olabilir. Yani İran, Mısır, İsrail, Suudi Arabistan’ın nüfuz alanlarında sadece Türkiye’nin sözü geçebilir. Recep Tayyip Erdoğan ve Ahmet Davutoğlu zannettiler ki özellikle Suriye ve Mısır’da rejim değişir ve yerine Müslüman Kardeşler iktidarları kurulursa Türkiye bölgede tek oyun kurucu güç olur. Yeni rejimler bizim nüfuzumuz altında olur. İran ve Mısır’ın etkisini ortadan kaldırırız.
  </br>
 </p>
 <p>
  <strong>
   -Bu düşünce, bölgede nasıl yankı buldu?
  </strong>
  <br>
   Bu düşünce AK Parti söyleminde kendisine çok geniş yer buldu. Erdoğan ve Davutoğlu her konuşmasında Osmanlı, hatta Selçuklu dönemine atıflar yaptı, kendilerini bu mirasın vârisi ilan ettiler. Davutoğlu, bir röportajında İngiliz Commenwealth’ine (İngiliz Milletler Topluluğu) atıf yaptı ve “Osmanlı yönetimini yaşamış ülkeler bunu neden yapmasın?” dedi. Bu proje, bu düşünce Türkiye’nin bütün kazanımlarını bitirdi. Hem İran-Suriye-Hizbullah’tan oluşan Şii Direniş Ekseni’nin hem de Suudi Vehhabi ve diğer Sünni Arapların tepkisini çekti. Türkiye Sünni eksenli politikalarla Şiileri, Müslüman Kardeşler’e angaje politikayla diğer Sünni grupları, Osmanlıcı söylemiyle milliyetçi Arapları, Suriye’ye askerî müdahale istemek gibi NATO’cu politikalarla Arap solcularının desteği ve sempatisini kaybetti. Şu an Türkiye’nin Katar dışında hiçbir Arap ülkesiyle iyi ilişkileri yok. Erdoğan ve Davutoğlu, Doha (Katar) dışında hiçbir Arap başkentine gidemiyor.
  </br>
 </p>
 <p>
  <strong>
   -Görüştüğünüz Türk yetkililere ve AK Parti iktidarına bu çerçevede uyarıda bulundunuz mu?
  </strong>
  <br>
   Suriye krizi başladıktan hemen sonra birkaç kez Türkiye’ye gittim. Erdoğan’ın danışmanları ve Dışişleri’ndeki ilgililerle konuştum. O zamanki cumhurbaşkanı Abdullah Gül ile de görüştük. Çok açık uyarılar yaptım. “Bölge ülkelerinin iç işlerine böyle doğrudan dâhil olmayın. Tüm aktörlerle görüşün. Suriye bir Arap ülkesi. Arkasında Irak, İran ve Hizbullah, yani Şii Bloku var. Siz taraf olursanız Sünni-Şii çatışması, Türk-Arap gerilimi çıkar.” dedim. Bu politikanın Türkiye’nin kuruluşundan belki 80 yıl sonra, 2002’de Arap dünyasıyla kurduğu iyi ilişkileri riske atacağı açıktı. Osmanlı 1918’de Arap dünyasından çıktıktan sonra ilk kez 2002’de yeniden yumuşak güç olarak bölgeye dönmüştü. Güvensizlik duvarı yıkılmaya başlamıştı. Bu duvar yeniden oluşursa kimsenin bunu kıramayacağını anlattık. Bakış açımızın ahmakça olduğu söylendi. Zaman kimlerin ahmakça baktığını gösterdi. Bu açıdan vicdanım rahat.
  </br>
 </p>
 <p>
  <strong>
   -Arap dünyası Ortadoğu’da tek oyun kurucu olma iddiasındaki Türkiye’yi nasıl görüyor?
  </strong>
  <br>
   Türkiye, bugün bir yalnızlık içinde yaşıyor. ‘Değerli yalnızlık’ diyorlar ama bu maalesef ‘İflasın yalnızlığı’. Türkiye’yi ‘kilit ülke’ konumundan ‘koridor ülke’ konumuna getirdiler. Bir dönem bölgede herkes Türkiye’den ilham alıyordu. Şimdi tam anlamıyla koridor. NATO için koridor, Batı için koridor, hatta IŞİD ve diğer Selefî gruplar için koridor... Son örnek, Kobani’ye ulaşmak için peşmerge bile Türkiye’yi koridor olarak kullandı. Eğer koridor ülkeyseniz model olamazsınız. AK Parti, Ortadoğu ile Türkiye arasındaki güvensizlik duvarını önce yıktı, sonra daha yüksek bir güvensizlik duvarını kendisi kurdu. Sayın Davutoğlu çok iyi hatırlar, iyi ilişkileri geliştirmek için çok çalıştık. Ama şimdi gelinen noktada aynı ekiple Arap dünyası ile yeniden iyi ilişkiler kurmak mümkün görünmüyor. Bir takım başarısız olduğu zaman antrenör değiştirilir. Buna ihtiyaç var.
  </br>
 </p>
 <p>
  <strong>
   -Sizce Türkiye’nin bölgedeki çatışmalara bizzat dâhil olma ihtimali var mı?
  </strong>
  <br/>
  Arap dünyası şuna inanıyor: Özgür Suriye Ordusu’nu Türkiye kurdu. Hatta Nusra Cephesi ve IŞİD’in arkasında da Türkiye var. Alın farklı gruplara ait Arap medyasına bakın. Bu konuda neler yazıyorlar, neler söylüyorlar? Silahlar, savaşçılar nerelerden geldi? Türkiye, Suriye’de dökülen kana taraf oldu. Özgür Suriye Ordusu’na destek belki biraz biraz anlaşılabilir. Çünkü Suriyeli muhaliflerdi. Ama sonra daha aşırı bir noktaya kaydı. IŞİD yerli bir grup değil, uluslararası bir organizasyon. Suudi Arabistan başta olmak üzere tüm Körfez ülkelerinden istihbari, lojistik ve teknolojik destek alıyor. ABD Başkan Yardımcısı Joe Biden’in Suudi Arabistan, Katar ve Türkiye’nin IŞİD’i desteklediğini dile getirirken yalan söylediğini sanmıyorum.
 </p>
 <p>
  <strong>
   -IŞİD’in bölgede kalıcı olma ihtimali var mı sizce? Yoksa bir enstrüman olarak kullanılıp devre dışı mı bırakılacak?
  </strong>
  <br/>
  Son birkaç ay içinde bölgede iki yeni aktör ortaya çıktı. İlki IŞİD, ikincisi ise Kürtler. Batı Bloku, IŞİD’e karşı Türkiye’ye rağmen PKK etkisindeki Kürtleri destekledi. Peşmerge onların yardımına gitti. Amerika böylece net bir mesaj verdi. PYD’yi terör listesinden çıkardı ve böylece ‘Ben bölgede Kürtlerin hamisiyim’ dedi. Bence bu, yakında Irak, Suriye ve Türkiye’de yeni bir Kürt yönetiminin-devletinin işareti. IŞİD hem hilafet kurdu, hem devlet kurdu. Şehirleri kontrol ediyor. Elinde binlerce savaşçı var. Siyasi desteği var. IŞİD, Irak’a girdiği zaman Körfez ülkeleri ve Sünni dünyadan ‘Bu bir devrim ve Nuri El Maliki yönetimine karşı bir intifada’ diyenler oldu. Bu iki aktör Ortadoğu’daki yeni haritanın ilk işaretleri. Bu haritada hem IŞİD hem PKK-Kürtler devlet olacak. Aslında IŞİD, Türkiye’nin önüne altın bir fırsat çıkarmıştı; Kürtlerin hamisi ve ağabeyi olma imkânını... IŞİD, Erbil’e yaklaştığı zaman Barzani yönetimi Ankara’dan destek istedi. Ancak Ankara cevap vermedi. Devreye İran girdi, bizzat Kudüs Tugayları Komutanı Kasım Süleymani, Erbil’e geldi. Peşmerge, IŞİD’e karşı İran silahları kullandı. Türkiye; PKK, KDP, PYD’ye karşı, Türklerin sevdiği tabirle, ağabeylik fırsatını kaçırdı. IŞİD’den sonra bazı Arap akademisyenlerle kendi aramızda espriler yapıyoruz. “Musul’da bir Halife, Ankara’da da bir Sultan var!” diye.
 </p>
 <p>
  <strong>
   -Yeni bir AK Parti iktidarında Türkiye’nin Arap dünyası ile ilişkileri nasıl gelişir?
  </strong>
  <br/>
  Türkiye, son yıllardaki yanlış politikaları ile aciz bir ülkeye dönüştü. Üstelik bu politikalarda bir değişiklik olacağına dair işaretler de yok maalesef. Sayın Ahmet Davutoğlu kısa süre önce CNN’de “IŞİD’e karşı ittifakın yanında oluruz; Esed’i devirme hedefi de olursa” dedi. AK Parti, Suriye rejimi kompleksinden kurtulmalı. Kurtulmazsa başka yeni sorunlar çıkacak. Suriye’de istediği hiçbir şey olmadı. Ne rejim yıkıldı ne askerî müdahale oldu ne tampon bölge ne de uçuşa yasak bölge fikri kabul gördü. Türkiye Suriye topraklarına girmeyi de göze alamıyor. Buna rağmen AK Parti iktidarının Suriye politikasını revize etme ihtimalini görmüyorum. U dönüşü yapmak istese bile yapamaz. Çünkü dış politikanın iflasını ilan etmek olur. U dönüşü yaparsa iktidarı kaybedeceğine inanıyor. Ancak başka da çare yok.
 </p>
</div>


Kaynak: [www.aksiyon.com.tr](http://www.aksiyon.com.tr/diplomasi/model-ulke-koridor-haline-geldi_541009), [web.archive.org (arşiv bağlantısı)](http://web.archive.org/web/20150809185918/http://www.aksiyon.com.tr/diplomasi/model-ulke-koridor-haline-geldi_541009)
