# Bayrampaşa'da fırtına kapıda

*Adem Yavuz Arslan - M. Yaşar Durukan 2001.03.31*

<div class="pNewsDetailMainContent" itemprop="articleBody">
 Aksiyon'un "Mafya Bayrampaşa'yı Geri Aldı!" kapak dosyasının yer aldığı 327. sayısı piyasaya çıkalı henüz birkaç saat olmuştu ki, 'cep telefonu' çalmaya başladı. Telefondaki tok sesli adamın ilk cümlesi; "Bayrampaşa'dan arıyorum!" oldu. Telefondaki tok sesli adamın ilk cümlesi; "Bayrampaşa'dan arıyorum!" oldu. Telefondaki biraz da öfkeli sesin sahibi, haberimizdeki birtakım bilgilerin eksik olduğunu ya da kasıtlı olarak çarpıtıldığını söylüyordu. Biz de 22 Aralık 2000 tarihinde cezaevi operasyonunun ardından devletin bize gösterdiği Bayrampaşa'yı, daha sonra da infaz koruma memurlarının ağzından Bayrampaşa'yı kapağa taşımıştık. Bayrampaşa Cezaevinin en önemli ayağı olan mahkumlarla görüşmek için iyi bir fırsattı. Mahkumlara görüşme talebimizi ilettik ve olumlu cevap alınca hazırlıklarımızı yapıp sabah erkenden Bayrampaşa'nın yolunu tuttuk. 7 aşamalı giriş işleminden sonra da kendimizi içeride, o yüksek duvarların içinde bulduk!
 <br/>
 <br/>
 Karşımızda blok sorumlularından mahkum temsilcilerine kadar değişik kesimlerden mahkumlar bizi bekliyordu. Kısa bir tanışma faslından sonra 'öteki Bayrampaşa'yı' konuşmaya başladık.
 <br/>
 <br/>
 Her şey rant için
 <br/>
 <br/>
 Görüştüğümüz farklı kişilerin ve gerek bizim cezaevine giriş sürecinde şahit olduklarımız gerekse de bizzat işin içinde olanlardan edindiğimiz izlenimlerin ortak noktası Bayrampaşa'daki rant. Ancak rakamlar konusunda farklılıklar var. Hiç kimse Bayrampaşa eski savcısı Necati Özdemir'in "Bayrampaşa'daki rant yıllık 50 trilyon lira " tespitine katılmıyor; " Bakın burada rant olduğu doğru. Neden doğru çünkü burada binlerce mahkum var. Bu mahkumun yemek, çay, sigara, telefon ihtiyacı var. Kimilerinin uyuşturucu ihtiyacı var. Bunların olduğu yerde bu kalemlerden rant elde edilmek istenecektir. Bu doğru ancak doğru olmayan trilyonların, milyon dolarların olduğu" diye tepki gösteren mahkumlar basındaki haberlerin 'birtakım çevreler' tarafından manipüle edilmek için ortaya atıldığını söylüyorlar. 20 yıldır cezaevinde bulunan ve D10 Bloku olan sorumlusu Ersin Erol cezaevinde son üç yılda 33 kişinin öldüğünü hatırlatarak " Burada huzur ince dengeler üzerinde. Hiç bir şey dışarıdan göründüğü gibi değil" diyor. Cezaevinde yönetimin 'bana dokunmayan yılan bin yaşasın' mantığında olduğuna işaret ediyor Erol; "Burada gruplar hakimdir. Mahkumların güvenliğinden yaşam tarzlarına kadar herşey gruplar tarafından belirlenir. Büyük çatışmalar ve ölümler de gruplar arasındaki çekişmelerden kaynaklandı şu ana kadar".
 <br/>
 <br/>
 Bayrampaşa'yı Vietnam'a benzeten D1 sorumlusu İsmet Murat Mahmuk ise Bayrampaşa'daki olayların temelinde cezaevinin rantının etkili olduğunu anlatıyor; "Burada herşey ince dengeler üzerinde duruyor. Güçlü bir grup var ve onun karşısında güçlü bir başka grup gerekiyordu. Mehmet Köymen üç aydır cezaevinde ve o geldikten sonra dengeler değişti. Şu anda herşey yolunda ve cezaevinde üç aydır huzur var. Artık adam öldürmeler, uyuşturucu ticaretleri yok."
 <br/>
 <br/>
 Bu bir ihbardır: En az 5 kişi ölecek
 <br/>
 <br/>
 Bayrampaşa Cezaevinde silahların çıkması ya da uyuşturucunun olmasına artık kimse şaşırmıyor. Mahkumlar bu silahların son iki yıla kadar giren silahlar olduğunu savunuyorlar. Alaaddin Çakıcı'nın sağ kolu Kenan Ali Gürsel'in Hakan Çillioğlu tarafından öldürülmesinden sonra cezaevine silah sokmanın artık mümkün olmadığını iddia ediyorlar. Ancak cezaevinde olan silahlar ve rakip grupların olması cezaevindeki mahkumları tedirgin ediyor. Halihazırda cezaevinde önemli bir güce sahip olan Mehmet Köymen'in geçtiğimiz hafta ani bir kararla Edirne F tipi'ne nakledilme kararından sonra D bloklarında tedirginlik hakim. Tedirgin olanların arasında ise 2 kişinin öldürüldüğü, 7 kişinin de yaralandığı olayda hayatını kaybeden Orhan Pala'nın yeğenleri Oğuzhan ve Selçuk Şimşek geliyor. Görüştüğümüz Şimşek kardeşler can güvenliklerinin olmadığını, şu ana kadar Köymen'in kendilerini himaye ettiğini anlatıyorlar: "Orhan Pala'nın hasımları halen cezaevinde. Bizi öldürmek için fırsat kolluyorlar. Defalarca cezaevi yönetimine başvurduk. Onları ya da bizi buradan çıkarın diye ama kimse bizi ciddiye almadı. Köymen de gidiyor. Çok yakında öldürüldüğümüzü duyacaksınız". Şimşek kardeşlerin bu söylemini İsmet Mahmut Mamuk ve Ersin Erol da teyit ediyor; "Cezaevinde Mehmet Köymen bir denge idi, şimdi denge bozuldu. Eski hesaplar tekrar ortaya dökülecek ve kan akacak, en az 5 kişi ölecek. Bunu yazın; bu bir ihbardır! Defalarca yönetime başvurduk; cezaevinde hasım gruplar var, gruplarda silah var. Bunları ayırın dedik ancak dinletemedik."
 <br/>
 <br/>
 Telefon içeride daha ucuz!
 <br/>
 <br/>
 Tüm engellemelere rağmen Bayrampaşa'da cep telefonu çıkmasının önüne geçemeyen yönetim 280 milyar lira harcayarak cepsavar kurmuştu. Cezaevi içi ve çevresinde cep telefonu çekmiyor. Bölge halkı ve esnafını kızdırdı bu olay çünkü mağdur yine onlar oldu. Mahkumlar bu sefer Türk Telekom'un hatlarını keşfetti. Bayrampaşa'ya 30 km menzilli telsiz telefonlar bağlandı. Hatta bazı teknoloji firmalarının bile aklına gelmeyen bir yöntemle 'telsiz telefondan cep telefonu' üretildi. 2 bin marka mal edilen telefon bin marklık rüşvet payı da eklenince 3 bin marka cezaevinin içinde oluyor. Cezaevi telekom artık hizmete hazır ve bu hizmetin de bir bedeli var: Dakikası 1 milyon. Ancak burada bir şeyin altını çizmek gerek. Bu şekilde şu anda 78 telefon olduğu söyleniyor ve bu telefonların ücreti son üç ayda dakikası 1 milyon liradan 200 bin liraya düştü. Dakikası 200 bin lira üzerinden 10 dakikayı aşmamak üzere görüşme yapabiliyorsunuz. Türk Telekom'un son zamlarından sonra cezaevinden yapılan görüşme daha ucuza geliyor. Mahkumların keşfettiği bir başka yöntem ise 'patates kartlar'. Piyasada satılan ve haftalık sınırsız konuşma ücreti 100 milyon lira olan kartlardan alınıyor ve hizmete sunuluyor. Faturası ödenmediği için de telefon ikinci hafta kullanılamıyor ama bu sayede kartı alan fazla konuşmalardan ciddi bir gelir elde ediyor. Bayrampaşa'daki telefon meselesi ise aslında güvenlik güçlerinin farkında olduğu bir konu. Halen cezaevinde olan bir mahkum telefon konusunda şunları diyor; " Cezaevinde telefon büyük bir ihtiyaç. Herkes eşini, çocuğunu merak ediyor, takip edilecek işler var. O sebeple parayı verip konuşuyoruz. Buna mecburuz." Aslında cezaevindeki telefon trafiği polisin bildiği bir konu. D Blok alt bölümde uyuşturucu olaylarından yatanlar kalıyorlar ve polis bu telefon görüşmelerinden ciddi ipuçları elde ediyor. Terörle Mücadele Şubesi ile MİT'in ortak operasyonu sonucu ortaya çıkarılan 9 santral evin telefonları da işte bu alt bloka aitmiş.
 <br/>
 <br/>
 'Kuş'ların uzun mesaisi!
 <br/>
 <br/>
 Cezaevinin merak uyandıran bir başka konusu ise silahların ve uyuşturucunun nasıl girdiği sorusu. Mahkumlar arz talep dengesini anlatıyorlar; "Bir talep varsa o talepten yararlanmak isteyenlerin arzı olacaktır. Silahlardan başgardiyan ve askerin bilgisi olduğundan kimsenin şüphesi yok. Ancak fiyatlar öyle 25 bin mark falan değil, 34 bin marka içeri silah girebiliyor. Bunun bin marklık kısmı rüşvet. Esrarın kilosu 2 bin mark. Esrarı ise 'kuşlar getiriyor.". "Kuş" cezaevi lisanında 'aracı gardiyan' demek. Kuşlar uyuşturucu servisinden para transferine kadar bir çok işi yapıyor ve yine mahkumların deyimine göre gardiyanlar içinde 'kuş'ların oranı yüzde 20. Mahkumlar bu noktada gardiyanların çok fazla şansı olmadığını kabul ediyorlar ancak gardiyanlar içerisinde de fazla mesai sevenlerin olduğunu anlatıyorlar; "Bazıları gelip soruyor; 'Abi taşınacak bir şey var mı ya da bir ricanız var mı?' diye..."
 <br/>
 <br/>
 Görüştüğümüz mahkum ve koğuş sorumlularının sayısı arttıkça içerideki sistemi ve işleyişini daha iyi anlıyoruz. Sistem ekonomi ve asayiş üzerine kurulmuş. Bu sistemde devletin rolü yok. Kim ne derse desin olmayacak da. Orasının ekonomisi ve 'içişleri' yine içeriden sorulur. Yani hakim gruplar yönetir. Şu anda Peker ve Şahin grubunun bir etkinliği kalmamış. Yönetim üç ay önce gelen Mehmet Köymen'in inisiyatifinde. Köymen öyle bir sistem kurmuş ki, her konuştuğumuz mahkum Köymen'in icraatlarından, Köymen'in adalet sisteminden, Köymen'in ekonomi politikalarından bahsediyor bize. Bayrampaşa'da Köymen Modeli denilen yeni bir model var!
 <br/>
 <br/>
 Köymen, cezaevine geldikten sonra birçok çatışmayı önlemiş. "Benim burada olduğum sürece kimseye bir tokat atılmayacak, bir mermi dahi patlamayacak" demiş. Patlamamış da. Böyle olunca koğuşlar, bloklar birer birer Köymen'e bağlılığını ilan etmiş. Karantina 23 koğuşlarının sorumlusu Emin Güntek, D10 Ersin Erol, D1 İsmet Murat Mamuk, D4 Ali Kansız, (Aynı zamanda komple blok sorumlusu), B Blok Sorumlusu Ali Ekber 'Biz dayatmayla değil ona sevgiyle bağlıyız' diyor.
 <br/>
 <br/>
 Mahkumların anlattığına göre Köymen inisiyatifi devralınca 'hizmete' idarenin yaptıramadığı görüşme kabinlerinin tamiratından başlamış. Camlarını taktırmış, boyattırmış, tuvaletleri temizlettirmiş, koğuşları dışarıdan boyacı çağırıp boyatmış. Mahkumlar birer birer gösterdiler. Bir mahkum, "Her nefis ölümü tadacaktır" cümlesinin altında Mehmet Köymen'in imzasının bulunduğu iddiasını reddediyor. "O, Nisa Suresi 35. ayettir. Böyle birşey olamaz" diyor.
 <br/>
 <br/>
 Daha sonra ekonomiye el atılmış. Haraç olayları bitmiş. Köymen, dairelerini satıp ihtiyacı olan mahkumların ailelerine göndermiş. Toplam 62 milyar dağıtmış. Kendisine gelen tonlarca erzağı da içeride dağıttırmış. Gardiyanlara da sorduk; "Doğrudur abi, Allah razı olsun..." dediler. Rant amacıyla kullanılan ürünlerin fiyatları da aşağı çekilmiş. Köymen, daha önce 200 bin liradan satılan çayın fiyatını 100 bin, 400 bin olan tostun fiyatını 200 bin lira olarak belirlemiş. Dışarıdan gelen sigara, çikolata gibi ürünlerin üzerine de yüzde 10'dan fazla kâr konulmasını yasaklamış. Telefonun dakikası da 1 milyondan 200 bine düşürülmüş.
 <br/>
 <br/>
 Mahkumların Köymen'in adalet sistemine olan güveni de tam. Şahin grubu ile hasım olan Mustafa Çapan adamlarıyla birlikte Köymen'in yanına naklini istemiş. Cezaevi yönetimi ise "Orada Şahin grubunun adamları var yaşatmazlar seni" demişler. Çapan, Köymen'in buna izin vermeyeceğini düşünerek gitmiş. Fakat öldürme talimatı anında gelmiş. Olay, Köymen'in hakemliği sayesinde çözülmüş. Çapan, sağlam bir şekilde başka bir yere güzellikle nakledilebilmiş. Köymen, Bayrampaşa'da bulunan kendi hasımlarına karşı da birşey yaptırmamış.
 <br/>
 <br/>
 Uyuşturucu kullanımını yasaklaması, kimsenin ilgilenmediği zihinsel özürlü mahkumlarla iyi iletişim kurması, onlara para vermesi ve telefonla yakınlarıyla görüştürmesi birçok mahkumu hayli etkilemiş. Mahkumlar onu bir 'baba' olarak görüyor. "Köymen geldiğinde o kadar karışıktı ki, burayı düzeltsin diye devlet gönderdi sandık" diyorlar.
 <br/>
 <br/>
 500'ü aşkın mahkumun sorumlularıyla yaptığımız birkaç saatlik görüşmeden edindiğimiz izlenim böyle. Peki şimdi ne olacak? Köymen'in F tipine nakli huzursuzluk meydana getirmiş. Blok ve koğuş sorumluları "Rantçılar piyasaya çıkacak, silah ve kavga istemeyenlere saldıracaklar" diyorlar. Ne istediklerini sorduğumuzda ise; "Köymen'le birlikte bizi de F tipine nakletsinler ya da karşı grubu. Yoksa kan akacak burada" diyerek belirtiyorlar taleplerini. Edindiğimiz bilgiye göre cezaevi yönetimi de Köymen'in gitmesini istemiyormuş. Köymen ve adamları, talimatın daha yukarılardan geldiğini söylüyorlar.
 <br/>
 <br/>
 Demir parmaklıklar arkasından çıkmadan önce içerideki gerilimi gerçekten biz de hissettik. Alt blok ve üst blok arasında büyük bir gerginlik var. Uzun yıllardan beri içeride kalan müebbetliklerin yorumu hiç de içaçıcı değil: "Eller tetikte. Bir ayda patlar burası." Peki çözüm ne? diye soruduğumuz herkes, ağız birliği etmişçesine aynı yanıtı veriyor: "Burada huzur ince hesaplar ve dengeler üzerine kurulu. Hesapta bir yanlışlık yapmayacaksın, güç dengelerini de bozmayacaksın." Aslında Bayrampaşa'nın özeti işte bu iki cümle. Yetkililere duyurulur...
 <br/>
 <br/>
 ademyavuz@aksiyon.com.tr
 <br/>
 <br/>
 mydurukan@hotmail.com
 <br/>
</div>


Kaynak: [www.aksiyon.com.tr](http://www.aksiyon.com.tr:80/kapak/bayrampasada-firtina-kapida_507462), [web.archive.org (arşiv bağlantısı)](http://web.archive.org/web/20150901002515/http://www.aksiyon.com.tr:80/kapak/bayrampasada-firtina-kapida_507462)
