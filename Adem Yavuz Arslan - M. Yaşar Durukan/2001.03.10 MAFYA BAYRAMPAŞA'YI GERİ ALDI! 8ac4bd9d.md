# MAFYA BAYRAMPAŞA’YI GERİ ALDI!

*Adem Yavuz Arslan - M. Yaşar Durukan 2001.03.10*

<div>
 <img border="0" src="/web/20020214192113im_/http://www.aksiyon.com.tr/2001/327/resimler/Mafya.jpg"/>
 <p class="spot">
  10 yıldır girilemeyen Bayrampaşa,  22 Aralık 2000 tarihinde vuruşa  vuruşa ele geçirildi. 18 kişi öldü,  381 kişi yaralandı. "Hayata Dönüş Operasyonu" tamamlandığında  cezaevinin çatısına Türk bayrağı  dikildi. Cezaevi asıl sahibinin yani  devletin denetimine geçmişti.  Herkes derin bir ohh çekti.  Aksiyon, operasyondan 80 gün  sonra Bayrampaşa'ya yeniden  girdi. İster inanın ister inanmayın  ama Bayrampaşa bildiğiniz gibi!  Değişen bir şey yok
 </p>
 <p class="metin">
 </p>
 <p class="metin">
  22 Aralık 2000 tarihinde 18 kişinin öldüğü, 381 kişinin yaralandığı "Hayata Dönüş Operasyonu"nun ardından Bayrampaşa Cezaevi'nin kapıları bu kez medya için açılacaktı. Yetkili yetkisiz herkes 'içeride' neler olduğu konusunda birşeyler söylüyor, keleşlerden, bombalardan bahsediliyordu. Akşam üstü demir kapılar açıldı ve içeri girdik. Bayrampaşa Cezaevi'nin o uzun koridorlarında gezip 'ele geçen' malzemeleri gördükten sonra içerisi hakkında daha somut şeyler söyleyebilir hâle gelmiştik. Sonuç tek kelime ile iflastı. Kaleşnikoflar, el yapımı lav silahları, gaz maskeleri, envai çeşit silah, zehir ve bombalar. Böyle bir cephaneliğin bırakın cezaevinde, dışarıda bile oluşturulması pek kolay değildi. Ama en olmayacak yerde; cezaevinde oluşturulmuştu. Bize gösterilenler cezaevinin aslında 'cezaevi' olmadığını söylüyordu. Ancak bir de bize gösterilmeyen ve bizim bilemediğimiz bölümleri vardı cezaevinin ve o bölümlerde neler oluyordu? Biz de o bölümlerde neler olduğunu, sigara jelatinine bile öten X—Ray cihazından silahların nasıl geçirildiğini, içeride uyuşturucu ve telefon trafiğinin nasıl organize edildiğini, mahkumlar arasında yaşanan hakimiyet kavgasını  "içeride" olan ve içerisini bilenlerle, ama en ufak olaylarda 'naklen tayin' edilen infaz koruma memurlarıyla konuştuk. Acaba içeride neler oluyordu?
 </p>
 <p class="metin">
  Koğuştaki 5 trilyon ve ağır makineli silah!
 </p>
 <p class="metin">
  Bayrampaşa Cezaevi bin 400 mahkum kapasiteli (ancak 3 binin üzerinde tutuklu ve hükümlü var). Cezaevinde 700 infaz koruma memuru görev yapıyor. Biz de içeride neler olduğunu, mahkumlarla yönetim arasına sıkışmış gardiyanlarla konuştuk. Tabii gardiyanların isimlerini açıklamamız mümkün değil. Zaten önemli olan da isimleri değil anlattıkları. "Cezaevlerinin en gariban, en etkisiz grubu gardiyanlardır" diyen Bayrampaşa'da görevli bir gardiyan, Bayrampaşa'nın son 10 yıldır kontrol edilemediğini söylüyor. Mahkumdan özür dileyen müdürlerden, trilyonlarla ifade edilen rantlara kadar çok değişik konularda ilginç ayrıntıları anlatan gardiyanlar en çok da her olay sonrası gardiyanların açığa alınmasına kızıyorlar.
 </p>
 <p class="metin">
  Bayrampaşa eski Savcısı Necati Özdemir, cezaevinde uyuşturucudan silaha, telefondan adam vurdurmaya kadar değişik şekillerde oluşan rantın yıllık 50 trilyon lira olduğunu söylemişti. Rant büyük olunca sürekli çatışmalar da çıkıyor tabii ki. Alaattin Çakıcı, önceleri Bayrampaşa'nın tartışmasız hakimiydi ve buradaki işlerini yeğeni Kenan Ali Gürsel aracılığı ile yürütüyordu. Ancak 20 Eylül 1999'da cezaevi tarihinde görülmemiş bir olayla mafya cezaevi içerisinde çatışmış ve tutuklu Hakan Çillioğlu, 7 kapı açıp 425 metre yürüyerek yönetim bölümünde Kenan Ali Gürsel ile 6 mahkumun ölümüyle sonuçlanan çatışmayı gerçekleştirmişti. Olaydan sonra Gürsel'in koğuşunda yapılan aramada bir kasa içinde 5 trilyon liralık döviz bulunmuştu. Cezaevinde 5 trilyon lira bir mahkumun kasasında ne yapıyordu demeyin. Kendilerinin mahkumların elinde oyuncak olduğunu anlatan gardiyanların anlattığı tarifeye bakılırsa bu rakam hiç de çok değil; " Telefon görüşmesinin dakikasına 10 milyon lira ödeniyor. İçeriye cep telefonu sokmanın maliyeti 500 milyon lira. Daha ucuz olan telsiz telefon ahizesinin bedeli 1.5 milyon. Telefon işinden o kadar çok para kazandılar ki tahliye zamanı gelen mahkum bir yakınına Bayrampaşa çevresinde suç işletip 'dükkanı' ona bırakıyor. Züğürt girip zengin çıkan mahkumlar var. Telefon faturalarını ise biz ödüyoruz. Ödememek gibi bir şansın yok. Kabul etmezseniz tehdit ediliyorsunuz, hâlâ diretirseniz dışarıdaki adamları sizi dövüyor. Bir çok arkadaşımız sorun çıkarmadan alıp faturaları ödüyor. 15—20 milyon lira da komisyon alıyor bu iş için. Zaten çetelerin ve grupların kendi aralarındaki para transferlerini de infaz koruma memurları yapar. "Peki gardiyanların bu düzene hayır deme şansı yok muydu? " Bir kez hayır dedim, mahkum bana evimin adresiyle çocuğumun ismini söyledi. Ne yapsaydım yani. 227 milyon maaş alan bir gardiyana 10 milyon verseniz istediğinizi yapar. Mahkum, 'Gardiyan gel lan buraya' diye bağırıyor. Biz de gidip 'emrini' alıyoruz" şeklinde cevaplıyorlar sorumuzu.
 </p>
 <p class="metin">
  Un paketlerinde uyuşturucu servisi
 </p>
 <p class="metin">
  Bayrampaşa Cezaevi'nde uyuşturucu çıkması çok anormal gelmiyor artık kimseye. Miktar konusunda ise net bir şey söylenemiyor. Cezaevinin uyuştucu ticareti D—7 ve D—8 den yönlendiriliyor. D—7 ve D—8'in özelliği dışarıdan mancınık sistemi ile 'paket' servisi yapılmasına en müsait koğuşlar olması. Peki bu uyuşturucu trafiğinden yöneticilerin haberi yok mu? Cezaevinde yönetimden habersiz hiç bir şeyin olmadığını anlatan gardiyanlar uyuşturucunun dağıtılması işini ise şöyle anlatıyor: "Önceleri mancınık sistemi ile uyuşturucu dışarıdan atılıyordu ancak şimdi un paketlerinin içinde getiriliyor. Çünkü pek anlaşılmıyor uyuşturucu un paketlerinde. Ayrıca fırının önünde boş bir arazi var. Mahkumlar cezaevi ring araçlarına buradan binip mahkemelere gidiyorlar. Mahkumlar arasında uyuşturucu transferinin bir kısmı burada yapılıyor." İstihbarat raporlarına göre de cezaevinde uyuşturucunun tarifesi şöyle: Bir bardak esrar 30 milyon lira, bir içimlik esrar sigarası 5 milyon lira, kokainin gramı 300 milyon lira.
 </p>
 <p class="metin">
  Cezaevinin içinde olanlar sadece gardiyanların bize anlattıkları değil. Mahkeme raporlarına ve istihbarat raporlarına yansıyanlar da benzer nitelikte. Belki de skandal olarak nitelendirilebilecek bir itiraf 10 Nisan 1998'de Bayrampaşa Cezaevi'nde açık görüş esnasında ziyaretçi ile yer değiştirerek firar eden hükümlü Nurettin Özdemir davasında, 'Tedbirsizlikten firara sebebiyet verdiği' iddiasıyla yargılanan 40 infaz koruma memurundan biri olan Osman Öztürk'ten geldi. İstanbul Cumhuriyet Başsavcılığı'na bir dilekçe ile başvuran Öztürk, "Cezaevi mahkûmların inisiyatifinde. Her an katliam çıkabilir. Vicdanen rahatsızlık duyuyorum" dediği dilekçede Bayrampaşa Cezaevi'ni şöyle anlatıyordu: "Cezaevine gelen tutuklu karantinaya alındığında, koğuş mümessilleri tarafından sorguya çekiliyor. Mümessiller mahkûmun maddi durumunu tespit ediyor. Buna göre sınıflandırılan mahkûmlar, koğuş ağalarının 'belirlediği' koğuşlara yerleştiriliyor. Bazı mahkûmlar 'durumları belirlenene kadar' bazen aylarca karantinada perişan oluyor. Müdür, koğuş ağalarının istediğini yerine getiriyor. Mahkûmlardan alınan paralar da koğuş ağaları ve müdür arasında paylaşılıyor. Koğuş ağaları adam başına haftalık en az beş milyon lira alıyor. 'Ayrıcalıklı mahkûmlar', paralarını ve kıymetli eşyalarını emanete vermiyor, yoksul gibi görünüp doktorlar aracılığıyla ücretsiz ilaç alıyor. Doktorlar, isteyen mahkûmu rüşvet karşılığı hastaneye sevk ediyor, ilaç yazıyor ve rapor düzenleyip sevkleri durduruyor. Mahkûmlar koridorda bellerinde silah ve cep telefonlarıyla dolaşıyor. Cezaevinde silah bulundurma ve ayrıcalıklı koğuşta kalmanın bedeli 1 milyar liradan başlıyor. Silah ve telefon, müdürler tarafından temin ediliyor. Müdüre rüşvet veren herkes akrabalık bağına bakılmaksızın açık görüşten yararlanıyor... Cezaevindeki bu sistemden Müdür Ali Birincioğlu sorumludur. Ancak, bu işleyiş Birincioğlu'ndan önce de aynı şekilde devam ediyordu." (Öztürk'ün bahsettiği Birincioğlu, bir tutukluya rüşvet karşılığı ayrıcalıklı davrandığı gerekçesiyle açığa alındı ve hakkında dava açıldı.) Öztürk ise, cezaevinden uzaklaştırılarak adliyeye mubaşir olarak atandı. Bayrampaşa'da ise değişen hiçbir şey olmadı, sistem yeni kurbanlar üretti.
 </p>
 <p class="metin">
  Silahı jandarma verdi
 </p>
 <p class="metin">
  Temmuz 1998. Yer Bayrampaşa Cezaevi. Cezaevinde görevli Jandarma Eri Ecevit Özcan, 3 No'lu kuleden içeriye silah atmak isterken yakalandı. Attığı silahın tel örgülere çarpması ve devriye ekiplerinin ayağının dibine düşmesi ile bir tesadüf sonucu yakalanan Özcan'ın ifadesi yeni bir skandalı ortaya çıkardı. Yapılan 'sıkı aramalara' ve 'teknolojik donanıma' rağmen cezaevine sokulan silah ve cep telefonlarının sırrı, Özcan ve beraberindeki sekiz erin ifadesiyle nispeten çözülmüştü. Silah, Fransa'da tutuklu bulunan ünlü baba Alaattin Çakıcı'nın Türkiye'de mali işlerini yürüten eniştesi Kenan Ali Gürsel'e götürülüyordu. Eyüp Cumhuriyet Savcılığı tarafından hazırlanan iddianameye göre, silahı dışardan Yüksel Bektaş temin etmişti. Bektaş, olaydan sekiz ay sonra yakalandı. Bektaş ifadesi ile cezaevi gerçeğini bir kez daha tutanaklara geçirdi. Bektaş, D Koğuşu'nda tutuklu olarak bulunan Kenan Ali Gürsel ve Mehmet Kurt'a cezaevi dışından viski, rakı, tabanca ve cep telefonu temin ediyordu. Dokuz jandarma erine âlem yaptırıp 70'er milyon rüşvet verdiğini kabul eden Bektaş, silah, cep telefonu ve içkilerin meyve kasası içinde içeri sokulduğunu, daha sonra da bunların kulelerden atılmak süretiyle mahkûmlara ulaştırıldığını anlattı. Eyüp Cumhuriyet Savcılığı tarafından hazırlanan ikinci iddianamede de, iki tabancanın cezaevine aynı yolla sokulduğu yer aldı. Ancak, Kenan Ali Gürsel'e teslim edildiği iddia edilen bu silahlar bulunamadı ve Gürsel 'kendi silahıyla' öldürüldü.
 </p>
 <p class="metin">
  Gerek bizim bizzat gördüklerimiz, gerekse çatışmalarda ortaya çıkan silahların ya da uyuşturucuların içeri nasıl girdiği hep merak konusudur? Çünkü sigara jelatinine bile duyarlı X—Ray cihazından bunlar nasıl geçiriliyordu? Öyle ya, biz cezaevinde operasyon sonrasını görüntülemek için ayakkabılarımızı bile çıkarıp girmiştik ama kaleşnikoflu birileri elini kolunu sallayarak giriyordu. Bayrampaşa gardiyanları içeriye girenler için ilginç bilgiler veriyor. Öncelikle eski yöntem: "D—7 ve D—8'e dışarıdan mancınık sistemi ile birşeyler atmak çok kolay. Cezaevi yönetimi bunu önlemek için avlunun üzerine tel çekti ancak tel üzerine düşen poşetler yine birileri aracılığı ile adrese teslim ediliyor. Hatta mahkumlar bu uygulamadan çok memnun. Bu sayede dışarıdan atılan silahlar ve poşetler 'hasarsız' olarak teslim alınıyor. Çoğu kere asker arama yapmak bahanesi ile koğuşa girip bir kaç tahta parçası alıp çıkıyor. Sonra o koğuş önünde telefon kuyruğu oluşuyor. Anlaşılan bir telsiz telefon ahizesi bırakılmış. Veya önceden silah olmayan koğuşta silah çıkıyor. Silah bırakmanın tarifesi 25 milyar lira. Bu para insana herşeyi yaptırır." Son 10 ayda yoldan atılan ve jandarma tarafından bulunabilen paketlerin sayısı 40. İçlerinden çıkanlar ise esrar, eroin, bıçak, silah, şarjör, mermi, cep telefonu ve afyon sakızı. Arama taramaları atlatmak için kullanılan zula yöntemine ise her cezaevinde rastlanıyor: Ayakkabı, televizyon ya da buzdolabının içine telefon veya silah, vesikalık fotoğrafın arkasına, battaniye şeridinin içine, su kapağının altına sim kart koyuluyor. Gerek bizim görüştüklerimiz gerekse müfettiş raporlarına yansıyan gardiyan ifadeleri tek bir noktada birleşiyor: "Cezaevine yönetimden habersiz iğne bile giremez." Cezaevinin X—Ray cihazları çok hassas. Biz 5 ayrı kapıdan geçiyoruz ve iç çamaşırımıza kadar aranıyoruz. Bir gardiyanın içeriye bırakın silahı, jilet sokması bile mümkün değil. Cezaevine bir şey sokanlar sadece aranmayanlar. Eskiden avukatlar aranmıyordu, artık onlar da aranıyor. Müdür ya da komutanlardan biri geleceği zaman X—Ray cihazının hassasiyeti azaltılıyor ve ötmüyor. Ben 10 yıla yakın zamandır bu cezaevindeyim, bir kez bile öttüğünü görmedim cihazın."
 </p>
 <p class="metin">
  Tüm engellemelere rağmen Bayrampaşa'da cep telefonu çıkmasının önüne geçilemeyince cezaevi yönetimi 280 milyar lira harcayarak cepsavar kurdu. Bir yetkili o zaman mahkumlara "Üzülmeyin, daha ucuza konuşacaksınız!" demiş. Öyle de oldu. Zeki Türk mahkumu buna da çare buldu. Cep telefonlarının engellenmesinden sonra devreye Türk Telekom hatları girdi. 30 kilometre menzilli telsiz evler kuruldu. Amatörce kurulanlar düzenlenen operasyonla ortaya çıkarıldı. Profesyonelce kurulan sistemlerin ise hâlâ görüşme imkanı sağladığı gelen haberler arasında. Bu sistem değişmedikçe daha ne haberler gelecek ve biz de daha ne dosyalar hazırlayacağız!
 </p>
 <p class="metin">
  Bizi izlemeye devam edin!
 </p>
 <p class="metin">
 </p>
 <p class="arabaslik">
  Mafya çatıştı, gardiyanlar sürüldü
 </p>
 <p class="metin">
  Cezaevinde her çatışma ya da olay sonrası Adalet Bakanlığı müfettişlerince soruşturma açılıyor ve soruşturma sonunda genellikle de 'olayların çıkmasında ihmal ve kusurları görüldüğü' gerekçesi ile gardiyanların 'naklen tayin'leri çıkartılıyor. Son olarak da Sedat Peker'in adamları arasında olduğu ileri sürülen Orhan Pala'nın da aralarında bulunduğu, 2 kişinin öldüğü, 7 kişinin yaralandığı olaydan sonra o akşam görevde olan tüm gardiyanlar sürgün edildi. Adalet Bakanlığı müfettişlerinin raporuna göre, Doğu ve Güneydoğu illerindeki cezaevlerine sürgün edilen mahkumlar ve gönderildikleri yerler şöyle: İsmail Ömerustaoğlu—Bitlis, Kenan Haşhaş—Tatvan, Talat Çantal—Ağrı, Yavuz Yıldız—Urfa, Ünal Top—Urfa, Haydar Akdeniz— Bitlis, Murat Yıldırım—Mardin, Zekariya Aydın—Elazığ, Nail Elma—Çorum, İsmail Oğuz (başmemur)—Hakkari, Tuğrul Ersoy—Kars, Birol Katırcı—Mardin, Şavaş Tuna—Gaziantep, Yılmaz Dalgıç—Mardin, Muharrem Şentürk—Çorum, Hamit Gültekin (Başmemur) Hakkari, Aziz Yıldız—Hakkari. Tabii gardiyanları gidecekleri cezaevlerinde de sürprizler bekliyor. Bazı gardiyanlara henüz görev yerlerine ulaşmadan telefonla aranarak "sakın gelmeyin" diye gözdağı verilmiş. Bu nedenle bazı gardiyanlar evlerini bile gidecekleri bölgeye taşımadılar. Anlaşılan rant kavgası sadece Bayrampaşa'da değil. Adalet Bakanlığı, umarız personelini korumak için harekete geçer.
 </p>
 <p class="metin">
 </p>
 <p class="arabaslik">
  Marlboro içene infaz!
 </p>
 <p class="metin">
  Cezaevinde adam vurmanın ya da cinayet üstlenmenin tarifesi 4 bin mark ile 80 bin mark arasında değişiyor.
 </p>
 <p class="metin">
  Terör suçlularının barındığı C blokta uyuşturucu işi pek olmuyor. Sadece tütün ve yerli sigara serbest. O blokta Marlboro sigara içeni infaz ediyorlar.
 </p>
 <p class="metin">
  Gardiyanların en çok korktuğu kişiler C blokta. Bu blokta kalanlar kendisine 'yamuk yapan' gardiyanın ismini dışarıdaki yakınlarına bildiriyor; böylece gardiyan dışarıda dayak yiyor ya da sakat bırakılıyor
 </p>
 <p class="metin">
  Uyuşturucu çekmek için şırınga, tükenmez kalem, permatik (sapını kullanmak için) sipariş ediliyor. Kalemler kokainli nargile çekmek için kullanılıyor.
 </p>
 <p class="metin">
  Mehmet Köymen D—4 koğuşunda kalıyor ve cezaevinin mesihi olarak biliniyor. Kendini cezaevinin hakimi ilan etmiş ve cezaevi maltasının duvarına "Her nefis ölümü tadacaktır" yazıp altına imzasını atmış. Bu cümle bize hiç yabancı gelmiyor!!!
 </p>
 <p class="metin">
  D—7 de kalan Mithat Pişkin ilaçların uyuşturucu kısmını ayrıştırıp uyuturucu imal eden bir mahkum. Böyle eczacıların sayısı bayağı fazla.
 </p>
 <p class="metin">
  Silah taşımanın faturası 10 bin mark.
 </p>
 <p class="metin">
  Odaya Tv ya da buzdolabı 20 bin dolar.
 </p>
 <p class="metin">
 </p>
 <p class="arabaslik">
  İbretlik telefon konuşmaları
 </p>
 <p class="metin">
  Bugüne kadar cezaevlerinden gelen isyan, direniş ya da ölüm haberleri kamuoyunu pek de şaşırtmıyordu. Ancak 20 Eylül 1999 günü hemde müdür odasında yaşanan çatışma ve bu çatışmada 8 kişinin ölmesi, 3 kişinin yaralanması tek kelime ile acizliğin ifadesi idi. Alaattin Çakıcı'nın sağ kolu Kenan Ali Gürsel, Hakan Çillioğlu tarafından öldürülüyordu. Organize Suçlar Bürosunun talebi ve İstanbul 2 nolu DGM'nin 1999/415 sayılı kararıyla 9 Eylül tarihinden bu yana dinlemeye alınan 212 61* ** ** nolu telefondaki görüşmeler tek kelime ile ibretlikti. İşte konuşma kayıtları:
 </p>
 <p class="metin">
 </p>
 <p class="metin">
  14 Eylül 1999
 </p>
 <p class="metin">
  Saat: 13:18
 </p>
 <p class="metin">
  Telefon: 0 212 615 ** **
 </p>
 <p class="metin">
  Karşı telefon: 0 532 776 ** **
 </p>
 <p class="metin">
  Telefondaki kişi Kenan Ali Gürsel'in tanıdığı Nusret isimli birisi. Nusret; Hakan Çillioğlu'nun öldürülmesini talep eden kişi.
 </p>
 <p class="metin">
  KENAN: Kimle bunun problemi var?
 </p>
 <p class="metin">
  NUSRET: Ya, orda birisiyle, gelip orda konuşacak.
 </p>
 <p class="metin">
  K: Burda cezaevinde mi?
 </p>
 <p class="metin">
  N: He, he.
 </p>
 <p class="metin">
  K: Kim o? Sen söyle bir bakayım tanıyor muyum onu ben?
 </p>
 <p class="metin">
  N: (Yanındaki İsmet'e soruyor. O kişinin adı ne? diye.) Hakan, Hakan.
 </p>
 <p class="metin">
  K: Ha, haa, o... çocuğunun teki Hakan Çillioğlu mu?
 </p>
 <p class="metin">
  N: He, Hakan Çillioğlu.
 </p>
 <p class="metin">
  H: Hayrola mevzu ne?
 </p>
 <p class="metin">
  N: Yav gelip konuşmamız lazım Kenan.
 </p>
 <p class="metin">
  K: Kiralığın teki bu.
 </p>
 <p class="metin">
  N: O, he he he.
 </p>
 <p class="metin">
  K: Terso yalnız bu. Onu söyleyeyim sana.
 </p>
 <p class="metin">
  N: Yav yok. Öyle bir şey değil. Vurduğu çocuk bizim arkadaşımızmış. Yani güzel bir oğlanmış.
 </p>
 <p class="metin">
  K: Mehmet mi Oflu Mehmet'i mi diyor?
 </p>
 <p class="metin">
  N: Yok, yok Gürol.
 </p>
 <p class="metin">
  K: Ne zaman öldürtültü?
 </p>
 <p class="metin">
  N: Bir hafta olmuş.
 </p>
 <p class="metin">
  K: Ne iş yapıyordu o?
 </p>
 <p class="metin">
  N: Seymenlerdenmiş. Tekel bayii varmış.
 </p>
 <p class="metin">
  K: Ha anladım. Bundan bir s.. olmaz. Çakal'ın tekidir bu.
 </p>
 <p class="metin">
  N: Yok, alacak verecek değil ya.
 </p>
 <p class="metin">
  K: Ne yapmak, kopartmak mı istiyorlar?
 </p>
 <p class="metin">
  N: He.
 </p>
 <p class="metin">
  K: Ha valla, o işe ben sana söyleyeyim, öyle işe ben bakamam, öyle bişi ben burda yaptırtmam, anlıyor musun?
 </p>
 <p class="metin">
  N: İyi işte ben sana söylüyorum işte.
 </p>
 <p class="metin">
  K: Ama buradan yol veririz, başka yerde kopartsınlar anlıyor musun?
 </p>
 <p class="metin">
  N: E, tamam işte. Biz sana sormadan, etmeden bu şey olur mu?
 </p>
 <p class="metin">
  K: Sen ne zaman gelmek istiyorsan oturur konuşuruz tamam.
 </p>
 <p class="metin">
 </p>
 <p class="metin">
  TARİH 15 EYLÜL 1999 SAAT 17.42
 </p>
 <p class="metin">
  Telefon: 0 212 615 ** **
 </p>
 <p class="metin">
  Karşı telefon: 0 212 567 ** **
 </p>
 <p class="metin">
  Bayrampaşa Cezaevi ikinci müdürleri olan Enver Peker, Recep Şensoy ve Müslüm Teke, Enver Peker'in makamında. Santralı arayan Kenan Ali Gürsel nöbetçi müdürü sorar. Enver Peker cevabını alınca da telefonun bağlanmasını ister. Telefona çıkan Recep Şensoy'la konuşmaya başlar.
 </p>
 <p class="metin">
  K: Aldırdılar mı bu Hakan Çillioğlu'nu?
 </p>
 <p class="metin">
  R: Alacaklar, onlarla suç ortaklarını alacaklar.
 </p>
 <p class="metin">
  K: Ne zaman alacaklar?
 </p>
 <p class="metin">
  R: Şimdi alacaklar, Müslüm Bey ilgileniyor o işle.
 </p>
 <p class="metin">
  K: Hakan'ı çıkarmadılar mı?
 </p>
 <p class="metin">
  R: Çıkardılar onu da alacaklar.
 </p>
 <p class="metin">
  K: Nerde o?
 </p>
 <p class="metin">
  R: Avukat görüş mahallinde.
 </p>
 <p class="metin">
  K: Yav be kardeşim. Size de bir şey söyledik. Adam oradan mazgalı açar avukatlara ateş eder be kardeşim.
 </p>
 <p class="metin">
  R: Yok yok, ordan çıkaracaklar. Şeye koyacaklar..
 </p>
 <p class="metin">
  K: Neye?
 </p>
 <p class="metin">
  R: C—19'a çıkaracaklar herhalde.
 </p>
 <p class="metin">
  K: Abi hücreye koyun. Hücreye C—19'a koymayın. Dinleyin beni. Düşürürler onu orada. Abi beni dinle. Öbür tarafta da onların adamları var.
 </p>
 <p class="metin">
  R: Tamam. Ben Müslüm Bey'e söylerim.
 </p>
 <p class="metin">
  Müslüm Bey: He, Kenan.
 </p>
 <p class="metin">
  K: Bak beni iyi dinle. Şimdi bak. Ben bugün burada kurulu tezgahı bozdum. Yoksa bugün Hakan kopuyordu. Burhanettin Saral'ın adamları tarafından tamam mı?
 </p>
 <p class="metin">
  M: Hı.
 </p>
 <p class="metin">
  K: Kurulu tezgahı bozdum. Sen şimdi C—19'a gönderiyorsun. Müdürüm orda da onların adamları var. Alın hücreye, alın ben size bir şey söylüyorum bak.
 </p>
 <p class="metin">
  M: Kenancığım hücrede de onun kavga ettiği adam pazartesine kadar orda, yer yok.
 </p>
 <p class="metin">
  K: O zaman kardeşim dinle beni.
 </p>
 <p class="metin">
  M: Ali, bize bırak Allah aşkına. Bizi çok bunalttın bugün, vallahi yer bulamıyoruz.
 </p>
 <p class="metin">
  K: Ben mi bunalttım?
 </p>
 <p class="metin">
  M: Hayır, hayır şöyle.
 </p>
 <p class="metin">
  K: Şimdi küfür ederim senin ..... haa.
 </p>
 <p class="metin">
  M: Ali.
 </p>
 <p class="metin">
  K: Ben mi bunalttım seni ulan?
 </p>
 <p class="metin">
  M: Seni demiyorum, seni demiyorum.
 </p>
 <p class="metin">
  K: İb.......a......k senin gibi müdürün a.... ....... senin müdür kere.
 </p>
 <p class="metin">
  M: Ali.
 </p>
 <p class="metin">
  K: Gavat!
 </p>
 <p class="metin">
  M: Ali.
 </p>
 <p class="metin">
  K: S..... lan, a... k.. senin müdür kere!
 </p>
 <p class="metin">
 </p>
 <p class="metin">
  TELEFON GÖRÜŞMESİ 3
 </p>
 <p class="metin">
  KENAN ALİ GÜRSEL, MAHİR ÖZDAĞ'I ARIYOR
 </p>
 <p class="metin">
  Tarih: 18 Eylül 1999 Saat: 17.50
 </p>
 <p class="metin">
  Telefon: 0 212 615 ** **
 </p>
 <p class="metin">
  Karşı telefon: 0 532 454 ** **
 </p>
 <p class="metin">
  M: Kenan'cım merhaba
 </p>
 <p class="metin">
  K: Saygılar abi.
 </p>
 <p class="metin">
  M: Nasılsın canımcım?
 </p>
 <p class="metin">
  K: İyiyim abi, hamdolsun yaramaz bir şey yok. Sen nasılsın abi.
 </p>
 <p class="metin">
  M: Moralini niye bozdun ya?
 </p>
 <p class="metin">
  K:  Abi bir dakka anlatayım, bir dinle abi.
 </p>
 <p class="metin">
  M: O çakalı yeni mi tanıyorsun?( Müslüm'ü kastediyor)
 </p>
 <p class="metin">
  K: Ama bir anlatayım, bana söylediği bir kelimeye bak bir anlatayım abi.
 </p>
 <p class="metin">
  M: He canım.
 </p>
 <p class="metin">
  K: Şimdi bu bizim biliyorsun burda bir piç vardı, Hakan Çillioğlu.
 </p>
 <p class="metin">
  M: He biliyorum.
 </p>
 <p class="metin">
  K: Burda bir tezgah kuruldu. Anlıyor musun? 3 tane kiralık burada geziyor.
 </p>
 <p class="metin">
  M: Evet.
 </p>
 <p class="metin">
  K: Ben şimdi bir Kenan Ali Gürsel'im, bir delikanlıyım ve benim olduğum yerde, Allah'ın oğluna mermi arttırmam. Ben delikanlıyım, adam sattırmam.
 </p>
 <p class="metin">
  M: Evet.
 </p>
 <p class="metin">
  K: Neyse falan filan. Aradım o sırada Müslüm Bey'i, dedim ki bu adamı şeye verin, dedim yani onu hapishaneden dışarı alın anlıyor musun? Bana böyle dedi. Müslüm, "Ya Ali" dedi, "Senin yüzünden çok yorulduk" demesi üzerine küfür ettim.
 </p>
 <p class="metin">
  M: Yav sen o hapishanenin dengesisin.
 </p>
 <p class="metin">
  K:  Dengesiyim de abi, bu kelimeyi hak ettim mi?
 </p>
 <p class="metin">
  M: O aptal eşek bunu bilmiyor mu?
 </p>
 <p class="metin">
  K: Abi ben o kelimeyi hakettim mi? Ben, bunlar burada karı satıyordu. Engelledim. Eroin satıyorlardı, silah satıyorlardı. Engelledim.
 </p>
 <p class="metin">
  M: Şerefsizler.
 </p>
 <p class="metin">
  K:  Ondan sonra abi, bu müdürler var ya abi. Bak şimdi C—19'a soktular adamı. Anlıyor musun? Adamı sokarken beline silah verdiler, telefon verdiler. O tarafa Müslüm verdi.
 </p>
 <p class="metin">
  M:  Allah'ına mı?
 </p>
 <p class="metin">
  K: Yav ben sana bir şey söyleyeyim mi, demek ki Müslüm'e aç ulan a.. k... kavatı, aç git başsavcıya şikayet et, Ferzan bey'e aç, seni dedim, makamında vuracağım, ona göre kendinden kolla beni dedim.
 </p>
 <p class="metin">
  M: Bi aptallık daha yaptılar. Benim yanıma göndermeye kalktılar.
 </p>
 <p class="metin">
  K:  Abi bak, ben burada kurulu düzeni dün bozdum. Bozulduktan sonra Burhanettin beni aradı. Bozuldu Abi. Tezgahı ben bozdum
 </p>
 <p class="metin">
  M: Yukarda demek ki tezgah yukarda olacaktı. Tesadüf ayıktım. Tesadüfen aradım, ne var ne yok diye. Kapalıdan biri geliyor kim? Ben oraya emir vermişim. Kim gelirse gelsin benim haberim olsun.
 </p>
 <p class="metin">
  K:  Anladım.
 </p>
 <p class="metin">
  M: Dediler ki Hakan Çillioğlu. Sakın dedim almayın. Dediler başsavcının emri var. Başsavcıyı aradım. Kusura bakmayın, ben o adamı alamam onu tanıyorum. O adam oraya gelirse oradan battaniyeye sarılı çıkar, dedim. Tamam Mahir, dedi. Söyle Kapalıcılara (Kapalı bölüm yetkilileri) onu Topal'ın olduğu yere koysunlar. Topal'ın oğlu yattı ya bir ara orda.
 </p>
 <p class="metin">
  K: Evet, evet..
 </p>
 <p class="metin">
  M: Ya ben sana, bak Allah'ıma kitabıma sana net bir şey söylüyorum. O Bayrampaşa var ya. Allah'ına dua etsin orda bir Kenan Ali Gürsel var, bir delikanlı var
 </p>
 <p class="metin">
  K:  Evet, evet.
 </p>
 <p class="metin">
  M: Ben bunu açıkça söylüyorum. Her yerde de söylerim. Gerekirse Ferzan Çitici'nin önünde de söylerim.
 </p>
 <p class="metin">
  K: Evet.
 </p>
 <p class="metin">
  M: Yani o cezaevini idare mi yönetiyor. B.k yönetiyor idare! Ne idaresi var!
 </p>
 <p class="metin">
  K: Maaşı alanlar onlar, cezaevini yöneten benim abi!
 </p>
 <p class="metin">
  M: Yani memleket biliyor, bu çakal bilmiyor. Onun için onun o hareketini bana sayacaksın. Ben onun yüzüne tükürmezsem namerdim.
 </p>
 <p class="metin">
  K: Ben sana bir şey söyleyeyim mi abi; vallahi Mahir abi yeminle konuşuyorum kurulu tezgahı bozdum, yoksa bugün Hakan Çillioğlu geberecekti.
 </p>
 <p class="metin">
  M: Bak orda bozuldu. O çakallar farkında olmadan aşağı teslim edecekler.
 </p>
 <p class="metin">
  K:  Tabii onlar başından atsınlar. Halbuki aşağıda daha çabuk kopacak.
 </p>
 <p class="metin">
  M: Tabii, yani Mahir Özdağ'ın yanında ölsün.
 </p>
 <p class="metin">
  K:  Zaten sana kuruluyor tezgah, sana.
 </p>
 <p class="metin">
  M: Siz de bir şey duyarsanız bana alo deyin.
 </p>
 <p class="metin">
  K:  Sana kimse bir şey yapamaz. Rahat ol sen, anladın mı? Senin arkanda Allah var, Allah.
 </p>
 <p class="metin">
  M: Sen hiç kafanı yorma.
 </p>
 <p class="metin">
 </p>
 <p class="metin">
  TELEFON GÖRÜŞMESİ 4
 </p>
 <p class="metin">
  Müdür Müslüm Teke ile Kenan Ali Gürsel arasındaki son konuşma
 </p>
 <p class="metin">
  Tarih: 18 Eylül 1999 Saat: 18 13
 </p>
 <p class="metin">
  Telefon: 0212 615 ** **
 </p>
 <p class="metin">
  Karşı telefon: 0 212 567 ** **
 </p>
 <p class="metin">
  M: Ben senden özür dilerim.
 </p>
 <p class="metin">
  K: Benden özür dileme.
 </p>
 <p class="metin">
  M: Benim lafımı bana söyleme, benim kötü bir niyetim yok.
 </p>
 <p class="metin">
  K: Beni dinle, ama beni bir dinle. Benden özür dileme. Kimi aradıysan, hangi abiye beni arattırdıysan (diğer müdür Mahir Özdağ) git ve o abi, ondan özür dile. Ben sana bir şey söyleyeyim mi ben sana ne yaptım kardeşim bu zamana kadar? Sen bana diyorsun ki "Ali bıktım diyorsun senden", karı mı satıyorum ulan ben burada!
 </p>
 <p class="metin">
  M: Sana demedim Ali, sana demedim.
 </p>
 <p class="metin">
  K: Siz karı satıyorsunuz ulan, ben burada...
 </p>
 <p class="metin">
  M: Ben inan ki onları kastettim. Seni demedim abiciğim.
 </p>
 <p class="metin">
  K: Beni, beni dinle. Ben sana inanmıyorum, seni adam yerine koymuyorum. Seni Mahir Bey için affettim. Seni adam yerine koymuyorum. İsmimi ağzına alma.
 </p>
 <p class="metin">
  M: Sen beni tanımamışsın be, ben inan bak seni şu cezaevinde tüm mahkumlardan çok severim ben, Hakan Çillioğlu'nun neyini sevmeyeyim?
 </p>
 <p class="metin">
  K: Nerden soktu Hakan silahları, telefonu oraya?
 </p>
 <p class="metin">
  M: Ne bileyim, buradaki ortamların nasıl olduğunu sen biliyorsun.
 </p>
 <p class="metin">
  K: Sen aldın ulan onları oraya.
 </p>
 <p class="metin">
  M: Dinle bir senin ayrı yerin var. Onun ayrı yeri.
 </p>
 <p class="metin">
  K: Onun için benim ayrı yerim var ya, onun için karı getiriyorsunuz bana. Millete karı getiriyorsunuz. Ama odaya bacağında mini etekli sokuyorsunuz. Anladın mı ne demek istediğimi yalan mı?
 </p>
 <p class="metin">
  M: Anladım, Ali anladım.
 </p>
 <p class="metin">
  K: Sen bana iyi davranırsan ben de sana iyi davranırım.
 </p>
 <p class="metin">
  M: İnan bak ben sana söylemedim, seni nasıl inandırayım ki söyle bana?
 </p>
 <p class="metin">
  K: Getir bana iki silah inanayım sana.
 </p>
 <p class="metin">
  M: Yahu Ali olur mu?
 </p>
 <p class="metin">
  K: Niye! Getir bana bir silah, niye ki biz delikanlı değil miyiz. Biz, a.. k..m yakışmıyor mu bize ?
 </p>
 <p class="metin">
  M: Hayatta yapmadım ben.
 </p>
 <p class="metin">
  K: Yok yapmadın. Kime yapmadın! Yalancının ecdadını ..., yapmamış!
 </p>
 <p class="metin">
  M: Hayır kardeşim vallahi yok.
 </p>
 <p class="metin">
  K: Bir dakika, delikanlı gibi cevap ver bana. Bir şey soracağım. Sen mi daha çok görev yapıyorsun burada, ben mi daha çok görev yapıyorum?
 </p>
 <p class="metin">
  M: Sen daha çok görev yapıyorsun, bizim bildiğimiz bu.
 </p>
 <p class="metin">
  K: Tamam Allah'a emanet ol. Maaşını bana getir bu ay. Tamam mı?
 </p>
 <p class="metin">
  M: Hı, hı. Oldu tamam.
 </p>
 <p class="metin">
  K: Ben sana diyorum ki bana kağıt gönderin, dediğim anda zıp gelecek kağıt. A... koyayım yok senin benim öyle böyle vala vila yok. Öyle oynamak yok. Kağıt gelsin dediğimde imzalayacaksın, hemen göndereceksin (Revir kağıdını kastediyor).
 </p>
 <p class="metin">
  M: Benim imzamla olur mu ki hemen?
 </p>
 <p class="metin">
  K: Fark etmez sen müdürsün. 20 tane imzalı kağıt al, cebine koy benim için tamam mı? Ben karı satmıyorum burada.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020214192113/mailto:ademyavuz@aksiyon.com.tr /">
   ademyavuz@aksiyon.com.tr /
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/327/kapak/1.htm), [web.archive.org (arşiv bağlantısı)](http://web.archive.org/web/20020214192113/http://www.aksiyon.com.tr:80/2001/327/kapak/1.htm)
