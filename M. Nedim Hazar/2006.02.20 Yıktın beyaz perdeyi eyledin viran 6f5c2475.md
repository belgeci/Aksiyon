# Yıktın beyaz perdeyi eyledin viran

*M. Nedim Hazar 2006.02.20*

<div>
 <p>
  <font>
   Tarihî film, dönem filmi yapmak zordur. Mizah filmi yapmak da... Hem tarihî hem mizahî film ise yürek isteyen bir davranış. Elbette nihayetinde karşımızdaki bir film ve kurmaca. Buna kimsenin bir diyeceği olamaz, ancak senarist ve yönetmenin takılar, kostümler için duyduğu titizliği dönem konjonktürü, kültür ve din referansları adına da duyması gerekmez miydi?
   <br/>
   <br/>
   Sanırım yazıya son zamanlarda “içinde Mehmet Ali Erbil” olmayan bir Türk filmi daha izleyebildiğimiz için şükür ile başlamalıyız. Ve farkında mısınız bilmem, Türk sineması birbirinden bağımsız ve bağlantısız olsa dahi, epey eser üretmeye başladı. Artık, neredeyse her hafta bir Türk filmi vizyona giriyor. Bu haftaya iki Tük filmi birden denk geldi. İlki yönetmenliğini Ezel Akay’ın yaptığı ‘Hacivat Karagöz neden öldürüldü?’ Diğeri ise genç yönetmen Ulaş Ak’ın tam pişmemiş filmi ‘Dün gece bir rüya gördüm.’
   <br>
    <br>
     Sinemada Ezop müstearıyla anılmak isteyen Ezel Akay ilk filmi Neredesin Firuze’de kendi sinema diline dair büyük ipuçları bırakmıştı. Bu yönetmen için söylenebilecek ilk şey, ‘inanılmaz derecede ayrıntıcı’ cümlesi olsa gerek. Gerçekten de, gerek ‘Neredesin Firuze’, gerekse ‘Hacivat Karagöz neden öldürüldü?’ neredeyse nakış nakış işlenmiş ayrıntılarla örülü. Ancak aynı şeyi filmlerin geneli hakkında söylemek biraz zor. Yargıyı hemen yazmak ne kadar doğru bilmiyorum; ama Ezel Akay, ağaca dikkat ederken ormanı ıskalayan bir sinemacı olarak tarihe geçebilir!
     <br>
      <br>
       İsminden de hemen anlaşılacağı gibi ‘Hacivat Karagöz neden öldürüldü?’ bir dönem filmi. Osmanlı İmparatorluğunun kuruluş yıllarını, Bursa ve çevresini içine alan bir politik mizah.
       <br>
        <br>
         Sinema tarihçileri sinemanın geçmişini her ne kadar yüz küsur yıl öncesine Batı’ya dayasalar da, eğer sinema ışık ve gölge oyunuysa Doğu kültürü (özellikle Osmanlı) mahya ve gölge oyunu ile bu sanatın ilk hâlini çok uzun yıllar önce kullanmaya başlamış. En bilinen ve tanınan iki sinema kahramanı ise Hacivat ve Karagöz’dür. Gerçekte yaşadıkları bile tartışmalı olan bu iki mizah ustasının (işin bir de stand up yönü var ama…) hayatlarının son dönemi Ezop’un ikinci masalının konusunu teşkil ediyor. Size biraz hikâyeden bahsedeyim:
         <br/>
         <br/>
         14. yüzyıl Bursa… Anadolu’daki bütün devlet ve beylikler Moğol akınları karşısında darmadağın olmuş, halk akın akın Moğollardan kaçıp Bursa’ya yerleşmektedir. Şehir aynı zamanda çeşitli devlet ve beyliklerden gelen yönetici sınıfın da sığınma yeridir. Osmanlı Devleti’nin temellerinin atıldığı bir dönemdir.
         <br/>
         <br/>
         Moğol vergi memurlarından kaçıp annesiyle Bursa’ya yerleşen Karagöz, cahil olsa da çok zeki, hele de öfkelendiğinde sözleri ve hareketleriyle etrafındakileri gülmekten yerlere yatıran bir Türkmen göçeridir. İş ararken annesi taşın sırrını (çimento) ona öğretir ve bu sır, Karagöz’ün Bursa’da iş bulmasına yardımcı olur. Hacivat ise devletler arasında haber götürüp getiren bir elçidir. Zeki, lafazan, sefahat ve eğlenceye düşkün bir fırsatçıdır. Düştüğü zor durumlardan çenebazlığı sayesinde kurtulur. Moğol’dan kellesini kurtarıp Bursa’ya gelmesi de bu sayede olmuştur. Karagöz’ün hasta ineğini satın alınca tanışırlar. Karagöz’deki doğal yeteneği görür ve fırsatçılığını kullanarak bundan şan, şöhret ve para için yararlanmak ister.
         <br/>
         <br/>
         Savaştan savaşa koşan Orhan Gazi ise Bursa şehrine kendi ismiyle anılacak bir cami yaptırmak istemektedir. “Taşın sırrını” bildiklerini söyleyince Karagöz ve Hacivat birlikte bu cami inşaatında çalışmaya başlar. İkisi bir araya geldiklerinde konuşmaları ve atışmalarıyla herkesi güldürmekte, etraflarındaki insanları çok eğlendirmektedirler. Bu sayede kısa sürede şehirde ün salar ve şehrin ileri gelenlerinin düzenlediği davetlere “komedyen” olarak çağrılmaya başlarlar. Ama…
         <br/>
         <br/>
         Tahmin edeceğiniz gibi işin rengi bu aşamadan sonra değişir. Zira mizahın o keskin ucu birilerini rahatsız eder ve kurulu düzen bu iki halk kahramanının kellesini ister.
         <br/>
         <br/>
         ‘Hacivat Karagöz neden öldürüldü?’ Türk sinemasında belki de en fazla katman barındıran filmlerden biri olarak tarihe geçecek. Bunun en önemli nedeni başta da belirttiğim gibi yönetmenin ayrıntıdaki titizliği. Günümüz sinemacılarında pek bulunmayan bir sabır ve işçilik hassasiyeti var Akay’da. Mekân tasarımından kostüme, takılardan (özellikle takılara hayran kaldığımı ifade etmeliyim) konuşulan dile kadar her şeyin, çok uzun araştırma ve çalışmalardan sonra ortaya çıktığı belli. Biz Türklerin pek alışık olmadığı bir özellik bu! Senarist Levent Kazak’ın da ödevine iyi çalıştığı bariz. Ancak üzülerek ifade edeyim ki, her çalışma iyi sonuç vermeyebiliyor.
         <br/>
         <br/>
         Tarihî film, dönem filmi yapmak zordur. Mizah filmi yapmak da... Hem tarihi hem mizahî film ise yürek isteyen bir davranış. Elbette nihayetinde karşımızdaki bir film ve kurmaca. Buna kimsenin bir diyeceği olamaz, ancak senarist ve yönetmenin takılar, kostümler için duyduğu titizliği dönem konjonktürü, kültür ve din referansları adına da duyması gerekmez miydi?
         <br/>
         <br/>
         İfade ettiğim gibi, çok katmanlı bir film var karşımızda. Hem güncel, hem geleneksel, hem de evrensel göndermeler var. Ve öylesine güzel yedirilmiş ki, izleyici bundan asla rahatsız olmuyor. Misal filmin bir yerinde Rahmetli Özal’ın ‘Benim memurum işini bilir’e gönderme yapılırcasına, ‘benim kadım işini bilir’ deniveriyor! Sevgili senaristin ödevini yaparken başvurduğu kaynakları bilmiyorum ama imajinasyon olarak bilinçaltındaki oryantalist kurguların tamamı resmedilmiş. Ahilik teşkilatı, Osmanlı’nın kuruluş süreci, sultanların, devşirmelerin, beyliklerin kurgusu böyle miydi acaba?
         <br/>
         <br/>
         Filmin müzikleri ‘eh’ dedirtecek cinsten. Haluk Bilginer yine muhteşem, Beyazıt Öztürk idare eder, Ayşen Guruda ‘misafir oyuncu’ değil, başrol. Serdar Gökhan’a ‘pasif iyi’ rolü iyi gitmiş, Güven Kıraç Yeşilçam tipi klişe softayı oynamış.
         <br/>
         <br/>
         Mizah tahmin edilenin çok üzerinde etkili ve keskin bir silah. Öyle ki, bazen bu silah dönüp sahibine zarar verebiliyor. Bugün Danimarka’nın tüm dünya üzerinde düştüğü güç durum bunun en çarpıcı örneklerinden biri. Bir karikatürün kaç cana mal olduğunu hep beraber görüyoruz. Hacivat ile Karagöz’ün kullandığı ölçüsüz mizahın kendi başlarına iş açmalarına şaşırmıyoruz o yüzden. Bizi şaşırtan bu inanılmaz derecede eli yüzü düzgün, film denebilecek kadar güzel bir sinema eserini izledikten sonra hâlâ niye ‘sanki bir şeyler eksik’ hissiyle salondan çıkıyor olmamız!
         <br/>
         <br/>
         KÜNYE
         <br/>
         Yönetmen : Ezel Akay
         <br/>
         Senaryo     : Levent Kazak, Ezel Akay
         <br/>
         Oyuncular : Haluk Bilginer, Beyaz, Ragıp Savaş, Levent Kazak, Ayşe Tolga, Ayşen Guruda, Altay Özbek, Şebnem Dönmez
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 921 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23394), [web.archive.org (arşiv bağlantısı)](http://web.archive.org/web/20060422113812/http://www.aksiyon.com.tr:80/yazdir.php?id=23394)
