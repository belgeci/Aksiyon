# Ali Baba ve 7 Cüceler: KOBİ şenay masal diyarında

*M. Nedim Hazar 2015.11.16*

<div class="pNewsDetailMainContent ctx_content" itemprop="articleBody">
 <p>
  İsminden de anlaşılacağı üzere Ali Baba ve 7 Cüceler, masaldan yola çıkılarak çekilen bir serbest stil uyarlaması. Sadece meselenin absürt ve fantastik kısımlarını masal diliyle irtibatlandırabiliriz. Yoksa film, bol miktarda politik ve güncel ince vurgular, özellikle Türk ve dünya sinemasına göndermeler, Barış Manço ve İzzet Altınmeşe gibi müzisyenlere yapılmış saygı duruşu içeriyor.
 </p>
 <p>
  Günaşırı banka reklamlarından aşina olduğumuz bir KOBİ olan Şenay ve saftirik kayınçosu İlber, bahçe aksesuarıyla ilgilenen kendi hâlinde Anadolu kapitalisti iki sıradan vatandaştır. Bir dil sürçmesiyle yerli pazarda kirişi kıracakken talihleri yaver gitmez ve soluğu Bulgaristan’daki mesleki bir fuarda alırlar. Ancak, kader ağlarını örmüştür ve bu iki saf Anadolu esnafı boylarını çok aşan bir maceranın içine düşerler.
 </p>
 <p>
  Filme geçmeden önce Cem Yılmaz’ın kendi marka yönetimindeki ustalığından kaynaklanan sponsor unsurunun artık sanatını tehdit edecek boyuta ulaştığını vurgulamakta yarar var. Usta sanatçı sanat üretimine katkıda bulunan markalara o kadar değer veriyor ki, sadece ‘ürün yerleştirme’ ile sıyrılamıyoruz onun bu yönünden. Markayı bizzat hikâyenin parçası yapıyor bir şekilde. Ticari açıdan belki takdir edilecek olan bu durum, sanat açısından o kadar parlak değil ne yazık ki.
 </p>
 <p>
  Cem Yılmaz’ın Her Şey Çok Güzel Olacak’ta kısmen içine girdiği karakteri, daha sonra, her ilerlemede inisiyatifi daha çok eline aldığı filmlerinde sosyal ve fiziki makyajlarla doldurup muhkemleştirmesi bu filminde de devam ediyor. Hokkabaz’ı paranteze alarak söylüyorum, Komutan Logar ile Boris Mançov arasındaki ilişki sadece arketip olarak kalmıyor; biri GORA’lı, diğeri Rus tek fark burada. Keza Arif ile Şenay ya da Aziz Vefa arasında da benzer bir karakter ilişkisi var. Hatta dahası; Bob Marley Faruk ile Robot karakterini birleştirerek İlber olarak önümüze servis ediyor Yılmaz. İlber ile Lemi Galip’in ilişkisini de unutmayalım. Karakterler bu kadar yakın olunca filmin birinde kahramanın gaz çıkarmasına gülen seyirci, diğerinde karın guruldamasına kahkaha patlatıyor.
 </p>
 <p>
  Bir espri dehası olan Yılmaz, en güçlü yönü olan gündelik ama zekice diyaloglara çok güvendiği için hikâyenin bütünlüğü ve omurga öykü konusunda çok fazla emek sarf etmeyi fuzuli buluyor sanırım. Dolayısıyla sadece bir ana fikirden yola çıkarak, uç uca eklenmiş her biri büyük kahkaha patlatılacak espriler ile filmi tıka basa doldurunca dört başı mamur film olmuyor maalesef. Zaten yıllardan beri yabancısı olmadığı karakterin sadece zaman-mekân farklılığındaki inşası işini kolaylaştırıyor ve geriye Cem Yılmaz esprileri için manevra alanı geniş bir boşluk kalıyor.
 </p>
 <p>
  Gerek tema müziği, gerekse saygı duruşu niteliğinde geçmişten gelen melodiler konusunda oldukça başarılı bir film Ali Baba ve 7 Cüceler.  Senaryo ise, güçlü olan yönü diyaloglarına güvendiği için dağınık ve çürük. Basit bir örnek; anne karakteri. Filmin en önemli anında, onun için her şeyin feda edilebileceği bir karakteri bir kere, o da başkarakterin ‘Karar Anı’nda ortaya çıkarırsanız bu işte acemisiniz demektir.
 </p>
 <p>
  Argo ve küfür meselesine hiç girmeyeceğim, çok tartışıldı ve bu konuda sanatçının yaptığı tercihler belli. Çoluk çocuk, ailecek izlenebilecek bir film değil Ali Baba ve 7 Cüceler.
 </p>
 <p>
  Bitiriyorum; Ali Baba ve 7 Cüceler tam anlamıyla ‘Cem Yılmaz Sineması’ denilebilecek bir seyirlik. Komik, hızlı fakat kalıcı değil.
 </p>
</div>


Kaynak: [www.aksiyon.com.tr](http://www.aksiyon.com.tr/yazarlar/ali-baba-ve-7-cuceler-kobi-senay-masal-diyarinda_552990), [web.archive.org (arşiv bağlantısı)](http://web.archive.org/web/20151118150855/http://www.aksiyon.com.tr/yazarlar/ali-baba-ve-7-cuceler-kobi-senay-masal-diyarinda_552990)
