# Keskin Nişancı: Vatan, millet, Amerika!

*M. Nedim Hazar 2015.02.24*

<div class="pNewsDetailMainContent" itemprop="articleBody">
 <p>
  Galiba Hollywood sinemasıyla aramızdaki fark bu: Onlar çektikleri propaganda filmlerinde kepaze bir zekâ seviyesi yerine, içler acısı bir vicdan dili tutturuyor ama bizdeki gibi ‘Filanca tarihleri arasında halkımız ücretsiz izleyebilir’ gibi kampanya yapmak yerine Oscar’a aday gösteriyorlar. Yoksa kurt sinemacı Clint Eastwood’a ahir ömründe maskara olmayı göze alarak çektirilen American Sniper – Keskin Nişancı filminin 6 Oscar’lık bir hâli yok elbette.
 </p>
 <p>
  Esasen Oscar meselesini de daha önce birkaç defa izah etmeye çalışmıştık. “Oscar’lık hâli yok” derken şüphesiz meselesinin bizcesini kastediyoruz. Yoksa, başta Hollywood kurtları olmak üzere meseleyi üç aşağı beş yukarı bilen hemen herkes, ‘Oscar alacak’ filmler ile ‘alması gereken’ filmlerin epey farklı olduğunu çok iyi biliyor. Zira belli bir matematiği var heykelciğe uzanmanın. Bunu en iyi bilenlerin başında da Steven Spielberg gibi tüccar ve Clint Eastwood gibi kurt sinemacılar geliyor.
 </p>
 <p>
  Oysa aktörlük kariyeri boyunca vasat izleyici için eğlencelik filmler çeken Eastwood, hayatının son deminde ‘Atalarımızın Bayrakları’, ‘Iwo Jima’dan Mektuplar’, ‘Milyon Dolarlık Bebek’ ve hele hele ‘Gran Torino’ gibi filmlerle bizi epey şaşırtmış ve neredeyse ‘bilge sinemacı’ tahtına oturmak üzereydi. Hayatı boyunca çektiği ‘Kirli’ Harry karakterinden bir şeyler bulaşmasından mıdır nedir bilinmez bu yaşlı kurt son filmleriyle giderek dibe vuruyordu ve son filmi Keskin Nişancı kariyerinin intiharı gibi bir şey olmuş. Evet, sonda söyleyeceğimizi başta ifade edelim ki, Keskin Nişancı Clint Eastwood’un meslek yaşamının dip noktasını oluşturuyor maalesef.
 </p>
 <p>
  Geçelim filme… American Sniper bir kitap uyarlaması ve elbette kapaktan hemen sonraki sayfasında ‘Yaşanmış hikâye’ yazan kitaplardan. 10 senede 160 kişiyi öldürmekle övünen bir Amerikan askeri Chris Kyle’in öyküsü. Kitap enteresan bir bakış açısıyla alıyor ölümü. Her ölümü aslında başka canlıları hayatta tutabilmek için yapılmış bir kurtarma operasyonu gibi anlatıyor. Sanırım Eastwood’u da bu etkilemiş ki, kahramanını bir ‘kurtarıcı’ olarak görüyor. Ona göre 160 can almanın önemi yok, Chris, Irak’ta öldürdüğü insanlarla Amerika kıtasındaki insanların hayatlarını kurtarmış oluyor! Aslında bu mantıkla bakıldığında Hitler de ciddi anlamda bir kahraman ve insanlığa büyük iyilikler yapmış (!) biri olarak görülebilir. Ucuz insani klişeler, kof milliyetçilik ve mide bulandırıcı bir militarizm üzerine yükseliyor Keskin Nişancı. İnsan filmin ortasında J.J. Annaud’nun Kapıdaki Düşman’ını (Enemy at the Gates) hatırlıyor ve acı acı gülüyor. Savaşın kendi mantığını, erdem ve özgürlük bağlamını sildiğin anda ortaya Keskin Nişancı’daki dünya çıkıveriyor maalesef. Evinin arka bahçesinde barbekü partisi yapabilmek adına leblebi gibi insan hayatını söndüren ölüm makinalarını anlamaya çalışmanın bir mantığı olabilir, ancak onu kutsayarak, kahramanlaştırmak!..
 </p>
 <p>
  Keskin Nişancı beklendiği üzere Amerika’da büyük ilgi gördü. Güzel gişe yaptı ve 6 dalda Oscar’a aday olarak yapımcılarının ne tür bir ticari zekâsı olduğunu ispatlamış oldu. Açıkçası deminden beri anlattığımız meseleler yapımcıların çok da umurunda değil. Onlar paraya ve şöhrete bakıyorlar, bir de gıdıkladıkları şovenizme!
 </p>
 <p>
  Bu noktadan itibaren yönetmenin derdini anlatmadaki ustalığı, filmin teknik yönden üstünlüğü önemsizleşiyor. Zira sanatın varoluş gayesinin zıddına bir gidişat söz konusu bu tür yapımlarda. Açıkçası kimse de küçük çocuğu vurmaktan son anda vazgeçen sözde merhamet gösterisi numarasını da yutmuyor!
 </p>
 <p>
  Enemy at the Gates ile karşılaştırınca eskiden bu işi çok daha haysiyetli yapabiliyorlarmış diye düşünmekten başka bir işe yaramıyor Keskin Nişancı. Hamaset, vatan, millet ve de Amerika!.. Haftanın üç önemli filmi daha vardı ama onların tamamını gelecek sefere ‘Oscar’ şemsiyesi altında değerlendirelim.
 </p>
</div>


Kaynak: [www.aksiyon.com.tr](http://www.aksiyon.com.tr/buyulu-fener/keskin-nisanci-vatan-millet-amerika_549122), [web.archive.org (arşiv bağlantısı)](http://web.archive.org/web/20150705202213/http://www.aksiyon.com.tr/buyulu-fener/keskin-nisanci-vatan-millet-amerika_549122)
