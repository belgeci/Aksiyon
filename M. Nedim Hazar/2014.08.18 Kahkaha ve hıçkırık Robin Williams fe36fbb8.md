# Kahkaha ve hıçkırık: Robin Williams

*M. Nedim Hazar 2014.08.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sadece komedi değil ciddi dramda da ne kadar güçlü olduğunu ispatlamış bir aktördü Robim Williams. Cansız bedeni kendi boynuna doladığı kemerinden sarkarken, şöhretin en ağır bedelini ödeyen bahtsızlardan oluyordu. Maalesef hazin bir son daha.
  </font>
 </div>
 <div id="newsText">
  <font class="detail-text">
   <p>
    Her aktör için içli bir hayal, imrenilecek bir kariyerdi Robin Williams’ın mesleki yaşamı. Henüz lise çağında (okuduğu lise herkesin kolay kabul edilmediği oldukça zor bir drama okuluydu) hocalarının yeteneğini keşfedip mizaha yönlendirmesiyle başlamıştı meslek hayatı. Siyasal bilimler alanında üniversite okumasına rağmen, öğrenci iken gece kulüplerinde yaptığı gösteriler ile ünü dalga dalga yayılmıştı. 1970’ler sadece Amerika için değil, bütün dünya için katıksız bir televizyon egemenliği demekti. Ülkemizde Kaçak, Bonanza, Vadideki Hayat, Jack vs. gibi pek çok TV serisi ilgiyle takip ediliyordu. Tek kanallı yayın aileler için rakipsiz bir eğlence alanı demekti. Mork ve Mindy işte böyle bir zamanda çekilmeye başlandı. Robin Williams dizide Ork isimli bir gezegenden dünyaya gelmiş, tuhaf alışkanlıkları olan matrak genç uzaylıyı canlandırıyordu. Her uzaylının Superman gibi insanüstü olmadığını görüyorduk her hafta.
   </p>
   <p>
    Mork ve Mindy, Williams’a dünya çapında ün getirmişti. Belki de bu nedenle vefatından sonra evinden daha çok bu dizinin çekildiği evin önü kalabalıktı ve hayranları getirdikleri çiçek ve notları oraya bıraktılar.
   </p>
   <p>
    Cazcı Kardeşler ve 1941 filmlerinin başarılı yıldızı John Belushi, Williams’ın hem yakın arkadaşı hem de şöhret basamaklarını tırmanırken iyi bir yol göstericisiydi. Belushi de tıpkı Williams gibi, şöhreti lise yıllarında yakalamaya başlayan başarılı bir komedyendi ve önemli bir sorunu vardı: Kokain bağımlılığı. Belushi, 5 Mart 1982 akşamı aşırı dozda eroin ve kokain almaya başladığı saatlerde iki dostu onu ziyaret etmişti: Robin Williams ve Robert De Niro. Her ikisi de Belushi’nin hâlinin hiç iyi olmadığını anlamıştı. Ne ki ünlü aktör Belushi o sabaha doğru hayata gözlerini kapattı. Williams uyuşturucunun insanı ne hâle getirebileceğini bizzat görmüş ve ürkmüştü. Dostunun ölümü sonrası yaptığı tüm açıklamalarda bu noktaya özellikle vurgu yapmıştı ama aynı hazin yolu kendisi de yürümeye başlamış, özellikle alkol tüketimini yavaş yavaş artırıyordu.
   </p>
   <p>
    Kariyerine bakıldığında gerçekten her aktör için imrenilecek bir tablo vardı Williams’ın. En iyi erkek oyuncu dalında 3 kez Oscar’a adaylık ve 1997 yılında oynadığı Can Dostum filmiyle en iyi yardımcı erkek oyuncu ödülü. Ayrıca, iki kez Emmy, dört kez Altın Küre ve beş kez de Grammy ödülünün sahipliği...
   </p>
   <p>
    Başarılı bir komedyen ve TV yıldızıydı Williams ancak sinemada neler yapabileceğini gösterebilmek için ilk fırsatı 1987 yılında Günaydın Vietnam filmiyle yakaladı. Yönetmenliğini Barry Levinson’un yaptığı iyi bir ‘kara film’ örneği olan Günaydın Vietnam’da Williams, epeyce kendi karakterine benzeyen Radyo DJ’yi Adrian’ı canlandırır. Ordu tarafından sabahın erken saatlerinde yayımlanan bir radyo şovu için Vietnam’a getirilen Adrian, ölümün ve savaşın tam ortasında kelimeleriyle öyle bir atmosfer oluşturur ki, savaşın tüm yıkıcılığı bir anda arka plana geriler. Bilmeceler, eğlenceli fıkra bombardımanları ve 60’ların hitleriyle dopdolu film, aslında savaşın deliye dönüştürdüğü insanlar için de bir sığınak oluşturmayı başarır. Günaydın Vietnam her ne kadar tipik Hollywood bakış açısıyla ele alınsa da, iyimserliğin iflah olmaz güzelleştiriciliğiyle ciddi bir savaş karşıtı filmdir.
   </p>
   <p>
    Bu rolüyle Robin Williams ilk kez Oscar’a aday gösterilir. Alamaz ama BAFTA ve ASCAP gibi sektör için ciddi sayılan yarışmalarda heykelcikleri kucaklar.
   </p>
   <p>
    Bu arada şöhret ilk bedelini almış, Williams on yıllık evliliğini noktalamıştır. İkinci evliliğini Marsha Garces ile yaparken kariyerindeki ikinci sıçrayışını yaptığı filmin çekimlerine başlar. Bu film, onun oyun gücünün bambaşka yönünü gösterdiği 1989 yapımı Ölü Ozanlar Derneği’dir. Günaydın Vietnam, orta dozda bir savaş karşıtlığı içerirken Ölü Ozanlar Derneği ciddi anlamda yerleşik katı eğitim anlayışına doğrudan saldıran bir filmdir. Katolik eğitim sistemine karşı olan ve bunun için öğrencileriyle ölçüsüz bir yakınlık kuran dil öğretmeni John Keating rolüyle Williams yine kendi karakterine çok yakın bir rol ile âdeta döktürür filmde. Aslında Keating’in Adrian karakterinden çok farklı bir tarafı yoktur. Katıksız bir iyimserlik filmi değildir belki ama dar düşüncelerin hâkim olduğu katı bir özel kolejde zihni açık bir öğretmenin neleri değiştirebileceğine (ilk iş olarak ders kitabının önsözünü yırttırarak başlıyordu) dair güzel bir filmdir Ölü Ozanlar Derneği. 4 dalda Oscar’a aday gösterilen filmde adaylar arasında Williams da vardır ama ikinci adaylığı da ödül getirmez. Ölü Ozanlar Derneği sadece ‘Uyarlama senaryo’ dalında ödül alır.
   </p>
   <p>
    Oliver Sacks iyi bir nörolog olmanın yanında deneyimlerini edebî yeteneğiyle birleştirebilen nadir bilim adamlarındandır. Onun bir kitabından uyarlanan Awakenings-Uyanışlar, 1990 yılında Penny Marshall tarafından sinemaya aktarıldığında başrolde Robert De Niro ile beraber Robin Williams vardır. Willams filmde Sacks’ı temsil eden Dr. Malcolm Sayer’i canlandırır. Sadece komedide değil ciddi dramda da ne kadar güçlü ve başarılı bir oyuncu olduğunu kanıtlar Robin Williams. Uyanışlar, genel tema olarak önceki iki önemli filminden çok farklı değildir Williams’ın. Günaydın Vietnam’da savaş ortamına minik dokunuşlarla renk katan radyo DJ’yi, Ölü Ozanlar Derneği’nde okula devrim niteliğinde yeni anlayış yerleştirmeye çalışan edebiyat öğretmeni, Uyanışlar’da bir kliniğe yeni bakış açısı katan Dr. Sayer olarak gelmiştir. Uyanışlar, doktor-hasta ilişkisi çerçevesinde uzun süre dünya hayatından kopan bir hastanın, uyandıktan sonraki hissiyatı ve kader konusunda epey düşündürücü bir filmdir. Üç dalda Oscar’a adaydır ama bu kez Williams değil, DeNiro’nun adaylığı olur ve kazanamaz ödülü.
   </p>
   <p>
    Bir Terry Gilliam filmi olan Balıkçı Kral (1991) etkileyici bir deliliği yüceltme filmidir ve Robin Williams bu filmde kariyerinin doruk noktalarından biri olan Parry’i canlandırır. Yine ıskalamamış ve seyirciyi can evinden vurmuştur ünlü aktör. Balıkçı Kral, epik bir şekilde yüceltilen akıl dışılığı, merhamet ve sevgi ekseninde mükemmel ele alır. Ve açıkçası bu durum modern insanı epeyce etkiler. 5 dalda Oscar’a aday gösterilir film ama Williams yine eli boş döner, ancak bu kez Golden Globe’u almayı başarmıştır. Şüphesiz biz kariyerinin önemli köşe taşlarından ilerliyoruz, yoksa Robin Williams bu filmlerin arasında pek çok komedi ve dramda rol almaya devam eder. Hollywood’un aranan yıldızlarındandır zira.
   </p>
   <p>
    Harvard’lı iki genç, yıllar boyu koltuklarının altında bir senaryo, yapım şirketlerini dolaşıp durmaktadır. Good Will Hunting – Can Dostum isimli bu projenin sahibi gençler Matt Damon ve Ben Affleck’tir. Aslında 10 milyon dolar gibi Hollywood için hiç de büyük sayılmayacak bütçeye sahip projeye nedense yapımcı bulamazlar ama 1997 yılında Miramax projeyi onaylar ve Gus Van Sant gibi usta bir yönetmene üstelik Robin Williams gibi bir yıldız ile projeyi teslim eder.
   </p>
   <p>
    Üniversitede çalışan bir hademe olan Will, aynı zamanda çok zeki ve öğrenmeyi seven biridir. En yakın çocukluk arkadaşları ile birlikte zaman zaman mahalledeki diğer genç gruplar ile kavga ederler. Bu yüzden başı kanunlarla derttedir ve son yaptığı kavgadan dolayı hapse gönderilir. Daha önce Will’in yeteneğini fark edip araştıran üniversite profesörü bir şartla Will’e kefil olup hapishaneden çıkarılmasını sağlar. Tek şart Will’in bir terapist tarafından tedavi edilip içindeki öfkenin dindirilmesini sağlamak. Will terapist Robin Williams ile birlikte hayatını yeniden yönlendirmeye başlayacak, en yakın arkadaşı Ben Affleck ve yeni tanıştığı kız arkadaşı bu konuda ona destek olacaklardır. Can Dostum, sadece Robin Williams’ın muhteşem oyunuyla değil, sinemaya iki yeni yıldız kazandıran film olarak da bilinir. Affleck ve Damon Can Dostum’un açtığı kapıdan koşarak geçerler. Bugün gelmiş geçmiş en iyi filmler sıralamasında 132. Olan Can Dostum, Williams’a arzu ettiği ödülü de getirir. Oscar heykelciğini kucaklarken kariyerinin zirvesindedir artık.
   </p>
   <p>
    <strong>
     Sadece güldüren adam değildi
    </strong>
   </p>
   <p>
    Damon ve Affleck dolayısıyla Williams’ın ölümüne en çok üzülenlerdendir. Her ikisi de yaptıkları açıklamada ona olan minnet hislerine özellikle vurgu yaptılar.
   </p>
   <p>
    İrili ufaklı 100’den fazla film ve dizide rol aldı Robin Williams. Elbette bunların çoğu komedi türündendi ama o, sadece güldüren adam değildi. Aynı zamanda izleyiciyi gözyaşlarına boğmayı da beceriyordu. Hatta izleyiciyi hıçkırıklara boğduğu anlar daha çok hatırlananlar oldu. Canlandırdığı karakterlerin çoğu, erdem peşinde, iyimser ve sürekli ders veren tiplemelerdi. Şüphesiz Willams, bu karakterlere çok şey verdiği gibi onlardan da çok şey öğrendi. Ancak şöhret denen bela, özel yaşamını bir türlü stabil hâlde tutmasına fırsat vermiyordu. Alkol, beraberinde uyuşturucuyu getirmişti. İki çocuk sahibi olduğu ikinci eşinden de ayrılınca, özel hayatının düzensizliğiyle ilgili fısıltılar yüksek sese dönüştü ve en nihayetinde, bağımlılık tedavisi gördüğünü kendisi açıkladı.
   </p>
   <p>
    11 Ağustos Pazartesi sabahı kendini odasına kapattığında muhtemelen alkolün etkisiyle yaşadığı ruhsal sıkıntılardan kurtulmanın tek yolu olduğunu düşünüyordu. Önce, küçük bir bıçakla bileklerini kesmeyi denedi. İnsanın birini öldürmesi şüphesiz çok zor, kendi canına kıyması ise, aklı başında iken neredeyse imkânsız. Robin Williams, cansız bedeni kendi boynuna doladığı kemerinden sarkarken, şöhretin en ağır bedelini ödeyen bahtsızlardan oluyordu. Ve maalesef hazin bir son hakikaten!
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=93F07828A9C808E9FD1722CFED21EAE1?newsId=39280), [web.archive.org (arşiv bağlantısı)](http://web.archive.org/web/20141030071127/http://www.aksiyon.com.tr:80/aksiyon/newsDetail_getNewsById.action;jsessionid=93F07828A9C808E9FD1722CFED21EAE1?newsId=39280)
