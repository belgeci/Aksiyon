# Deha ile deliliğin ortasında bir pilot

*M. Nedim Hazar 2005.02.21*

<div>
 <p>
  <font>
   Göklerin Hakimi filminin en büyük handikabı, uzun olması... Bir de Amerika dışındaki toplumlar için çok da fazla anlam ifade etmeyen bir konusu var filmin.
   <br/>
   <br/>
   Ancak, Hollywood sinemasının efendileri kendilerinin acılarına, zaferlerine, aşklarına ve entrikalarına pek düşkün oldukları için böyle bir proje, ödül almak için yeterli parametrelere sahip.
   <br>
    <br>
     Amerikan sinemasının en ilginç isimlerinden biridir Martin Scorsese. Önce kilise, ardından sokak yaşamı ile edindiği birikimi sonradan atıldığı sinemaya yıkmış ve hiç de sıradan olmayan onlarca filme imza atmıştır. Taksi Şoförü, Sıkı Dostlar, Korku Burnu, Kundun gibi birçok ödül almış filme imza atmasına rağmen, bugüne kadar tam 5 defa aday olduğu Oscar heykelciğini bir türlü alamadı. Yaşamının son baharında Amerika’ya ait bir öykü olan ‘The Aviator-Göklerin Hakimi’ ile bu sefer alacak gibi. (Bu arada film isimlerini klişelerle Türkçe’ye çevirmeye bayılan film şirketlerinin orijinal ismi Pilot olan bu filmi Göklerin Hakimi olarak vizyona soktuklarını belirtmek lazım.)
     <br>
      <br>
       The Aviator gerçek yaşamdan, daha önce de filme çekilmiş bir uyarlama. Aynı zamanda sinemacı olan uçak yapımcısı ve uçma meraklısı Howard Hughes’un sıra dışı yaşamını konu ediniyor. Hughes, sıradan bir insan değil, zira 20. yüzyılın başlarında siyasal anlamda yeniden dizayn edilen dünyaya olumlu-olumsuz katkıda bulunan insanlardan biri. 20. yüzyılın en hırslı kişiliklerinden olan, başarılı bir işadamı olmasının yanı sıra meşhur bir film yapımcısı ve risk alma konusunda örnek bir Amerikalı olan Howard Hughes’un yaşamının en marjinal ve verimli dönemi olan 1920’lerin ortasından 1940’lı yıllara kadarki yirmi yılını mercek altına alıyor. Hughes’un hem film yapımcılığı, hem de havacılık konusunda en tutkulu ve en gözü pek olduğu bu dönemde, kontrol dışı icatları, tutkulu gönül ilişkileri ve şirketler arası vahşi savaşlar filmin ana eksenini oluşturuyor. Tüm bu olay örgüsünün yanında, Hughes’un hırsları, şöhreti, zenginliği ve amansız mükemmeliyetçiliğinin yavaş yavaş sonunu hazırladığına da tanık oluyoruz... Gerçi film genellikle onun kişisel yaşam katmanları arasında geziniyor; ancak, dış öyküde akan bir savaş, sinema, siyaset ve medya tarihi var.
       <br>
        <br>
         Savaş ve yokluk döneminde Boston’da bir banliyöde salgın hastalıkla boğuşan bir ailenin problemli çocuğuna annesin sorduğu şu soruyla başlıyor film: “Büyüyünce ne olacaksın?” Cevap ise 170 dakikalık film ile veriliyor. Bir yandan esiri olduğu fobiler, gittikçe artan paranoyalarıyla uğraşan genç Hughes diğer yandan büyük şirketlerin, uluslararası menfaat şebekelerinin tepelerini attırmak pahasına tutkusu olan uçaklara yatırım yapıyor. Hollywood’un en gözde kadınlarıyla yaşadığı aşklar (K. Hepburn ve A. Gardner), kendi içinde açtığı uçurumlara düşüp durması ve en nihayetinde dürüstlüğü sayesinde asla yıkılmadan zafere koşmasını, iddialı olmayan bir dille anlatıyor Martin Scorsese.
         <br/>
         <br/>
         Kanaatimce çok büyük bir risk alarak başrol verdiği Leonardo DiCaprio bu ağır yükün altından kalkmayı beceriyor. Malum, usta yönetmen bundan önceki projesi, yine bir dönem filmi olan New York Gangsterleri’nde oynatmıştı bu genç oyuncuyu. Filmin anlattığı zaman dilimi çok geniş olmasına rağmen, DiCaprio aktörlükte ustalık dönemine adım attığını kanıtlıyor The Aviator ile. Şüphesiz Oscar alabilecek bir performans sergilemiyor (zaten sergilese bile bu genç yaşta ona verilmeyeceğinin farkında) ancak, özellikle tek başına kaldığı sahnelerde şahane oyun çıkarıyor.
         <br/>
         <br/>
         Filmin uzun olan süresi en büyük handikabı, bir de Amerika dışındaki toplumlar için çok da fazla anlam ifade etmeyen bir konu var Göklerin Hakimi’nde. Ancak Hollywood sinemasının efendileri kendilerinin acılarına, zaferlerine, aşklarına ve entrikalarına pek düşkün oldukları için böyle bir proje, ödül almak için yeterli parametrelere sahip. Yer yer Russel Crowe’a Oscar kazandıran Akıl Oyunları’na benzeyen sekanslar içeren The Aviator’un en büyük zaaflarından biri kalabalık oyuncu kadrosuna rağmen, karakterleri izleyiciye geçirmedeki başarısızlığı. DiCaprio, yardımcı ve iki film aktristi dışında neredeyse bütün karakterler karton kalıyor filmde.
         <br/>
         <br/>
         Amerikan sinemasının ustalıkla başardığı şeylerden biri, en olmadık, alakasız konulara bile yedirebildikleri aşk öyküleri. Çoğu zaman meramlarını tutkulu bir aşk öyküsünün fonunda anlatmayı beceren Hollywood, Göklerin Hakimi’nde de kahramanının gönül macerasını ıskalamamış. Öykü tıkandığı noktada bir kadın çıkıveriyor karşımıza. Ya kahramanımızı ayağa kaldırıyor ya da yere indiriyor! Bu sayede, İkinci Dünya Savaşı’nın yaşandığı yıllarda siyasi rekabet, vahşi kapitalizm ve her türlü ayak oyunlarıyla bezenmiş, mesleğine çılgınca tutkulu, takıntılı bir işadamının başarılı bir portresine dönüşüyor öykü.
         <br/>
         <br/>
         Kurgunun ustalarından S. Einsentein, “Usta yönetmen odur ki, filmin sarkan sahnelerini acımaksızın keser. Sarkık sahneye acımak, filme ihanettir.” demiş. Scorsese, filmin uzadıkça uzayan ve geneline olumsuz katkıda bulunan sahnelerini kesmeyerek, filmine ve biz izleyicilere biraz haksızlık etmiş sanki!
         <br/>
         <br/>
         Filmi izler misiniz bilmiyorum ama 11 dalda Oscar’a aday gösterilen ve muhtemelen en az birkaç tanesini alacak olan bu film, özel anlamda havacılık, genel olarak Amerika’dan minimal bir öyküye ilgi duymayan sinemaseverlerin ilgisini çekmeyebilir ve hatta sıkıcı bile gelebilir.
         <br/>
         <br/>
         Aksini düşünenlerin, fazla heyecana kapılmadan, sakin ve haz alarak izleyebilecekleri, duru anlatımı, abartısız akışıyla usta işi bir film bulacakları kesin. Son bir not; Scorsese bu biyografi işinden zevk almış olacak ki, bugünlerde Bob Dylan’i anlatan bir TV belgeseliyle uğraşıyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2671 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19745), [web.archive.org (arşiv bağlantısı)](http://web.archive.org/web/20060527035001/http://www.aksiyon.com.tr:80/yazdir.php?id=19745)
