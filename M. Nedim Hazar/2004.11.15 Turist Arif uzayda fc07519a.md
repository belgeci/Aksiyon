# Turist Arif uzayda

*M. Nedim Hazar 2004.11.15*

<div>
 <p>
  <font>
   Cem Yılmaz’ın senaryosunu yazıp başrolünü oynadığı G.O.R.A atıfta bulunduğu filmleri ‘ti’ye alarak sıkı bir parodi panayırı sunuyor. Aslında başlığı "GORA’yı kurtaran adam" diye yazsak haksızlık etmiş olmazdık.
   <br/>
   <br/>
   Zira senaristliğini ve başrolünü Cem Yılmaz’ın oynadığı film, güncellenmiş bir Dünyayı Kurtaran Adam filmini izliyormuş hissi uyandırıyor. Cüneyt Arkın’ın şansızlığı kendi filmini çektiği dönemde Matrix, 5. Element, Karete Kid gibi filmlerin henüz çekilmemiş olması.
   <br>
    <br>
     Neyse en başından girmek gerekirse, son dönem popüler Türk sinemasının en etkin olarak kullandığı aparatlardan olan medya sayesinde, henüz çekim aşamasında bilet satmaları sanırım G.O.R.A ile (bundan sonra aradaki noktalar kullanılmayacaktır) zirveye vurdu. Medyayı kullanmak gişe demek aynı zamanda. O sebeple filmin daha ilk haftasında Türk sineması için rekor sayıda izleyici toplayacağını söylemek asla kehanet olmayacak. Kaldı ki GORA’nın kendine has medyatik avantajları var. Birincisi Türk şov tarihinin en zeki ve ticari kabiliyeti en yüksek isminin eseri, yani Cem Yılmaz imzası taşıyor. O sebeple yönetmen Ömer Faruk Sorak’ın ismi (bence haksızlık yapılarak) pek geçmiyor. GORA demek Cem Yılmaz demek. Sonra, film Cem Uzan gibi Türk medya, ticaret ve nihayetinde siyaset tarihinin en renkli isminin girişimiyle başlatılmış bir proje. Bütün bunlara bir de, satış döneminde yapılan profesyonel pazarlama tekniklerini eklerseniz başarı kaçınılmaz oluyor/olacak.
     <br>
      <br>
       Film daha önce dünya ve Türk sinemasında denenmiş ve tutmuş olan bir yöntemi deniyor. Kendisinden önce çekilmiş olan filmlerin klasik sahnelerini kolajlayıp ‘ti’ye alarak sıkı bir ‘parodi panayırı’ sunuyor. Atıfta bulunduğu filmler, neredeyse Matrix’deki ezoterik göndermelerden bile fazla! Hangi birini sayacaksınız ki? Kan Sporu’ndan Amerikan Ninja’ya, Karate Kid’den Ejderin Üç Fedaisi’ne, Matrix’ten Yıldız Savaşları’na, Leon’dan Turist Ömer Uzayda’ya kadar atıfta bulunmadığı film yok gibi. Hatta Cem Yılmaz hiç çekinmeden ve kompleks yapmadan bunu diyaloglara da koyuyor. ‘Ben bunu biliyorum hocam, Bruce Willis’in oynadığı beşinci element’ diyor mesela bir sahnede.
       <br>
        <br>
         Cem Yılmaz’ın tarzını artık bütün Türkiye çok iyi biliyor. Türk insanının tavırlarını, klişelerini, atasözlerini, tevekkülünü, vurdumduymazlığını, peşin kabullerini inanılmaz bir başarıyla sahneye aktaran bir stand-upçı o. Eğer GORA’ya teknik bir tanımlama getirilecekse o da, ‘Dekor, kostüm ve başka oyuncuların da bulunduğu bir stand-up’ demek lazım.
         <br/>
         <br/>
         Filmin başlamasıyla beraber bir kahkaha nöbetidir alıp başını gidiyor. Yer yer kasmalara, sarkmalara, tekrarlara rağmen Cem Yılmaz tek kişilik performansıyla filmi alıp götürüyor. İlla da başka başarılı isim aramak gerekiyorsa Ozan Güven ve Şafak Sezer’i eklemek lazım. Cem Yılmaz ise bildiğimiz Cem yılmaz. 10 yıl önce Leman Kültür’deki kimse aynı o. Filmin şovundan farkı, komedi gösterisinde efektleri ağzıyla yapıyordu, şimdi onun yerini aletler almış. İroniye bakın ki, filmden önce gösterilen fragmanlarda George Lucas’ın Star Wars’ının özel efektli kopyası vardı. Görüntü ve ses efektinin ne menem bir şey olduğunu 2 dakikalık fragmanda gördükten sonra, GORA’nın efektleri leblebi çekirdek gibi geliyor insana. Ancak haksızlık da etmemek lazım. Etkili olsun diye hoparlörleri patlatacak kadar sesi açmak dışında, Türk sineması baz olarak alındığında hiç de fena olmayan özenli bir efekt çalışması var GORA’da.
         <br/>
         <br/>
         <img border="0" hspace="5" src="/web/20060114000958im_/http://www.aksiyon.com.tr/resim/519/71.jpg" vspace="5"/>
         Bunlar hep olumlu ve pozitif yönleri GORA’nın. Ancak bir de madalyonun başka yüzü var. Bir defa film neredeyse ideolojiye dönüştürülecek kadar büyük bir furya ve tantana ile vizyona girdi ve bu çok rahatsız edici bir şey. Filmi izleyenlerin çoğu klasik sinema izleyicisi değil. TV izleyicisi. Cem Yılmaz’ı magazin programlarındaki minik esprileri ve sansasyonel haberleriyle bilen insanlar. Gülmeye, kahkaha atmaktan morarır hale gelmeye koşullanmış insanların filmi izlemesi, anlaması ve çıktıktan sonra akıllarında bir şey kalması mümkün değil. Hoş zaten GORA’nın da böyle bir amacı yok. Hatta Cem Yılmaz’ın böyle bir gayesi hiçbir zaman olmadı. Mizahı cinsellik ve argo ile harmanlayarak vermeyi tercih etti hep. Bu nedenle pek etliye sütlüye bulaşmadan, politik söylemler, iğnelemeler, acıtmalar yapmadan yapıyor yapacağını. Eh GORA’nın harflerini değiştirince ‘ARGO’ çıkması da normal. Filmi izleyen ‘Tikky’ kızlar, ‘Ciks’ çocuklar da zaten buna bayılıyorlar. Zaten o muhteşem oynadığı Vizontele’den akıllarda kalan (maalesef) çırağına giriştiği küfürlü sahne değil mi?
         <br/>
         <br/>
         Oysa bu türün, özellikle absürd komedinin en önemli ilahıdır politik vuruş. Yanlış anlaşılmasın; kaba, didaktik bir propaganda ve tek gözlü bakış sinemasından bahsetmiyorum. Bu hatayı Yılmaz Erdoğan ‘Vizontele Tuuba’da yapmıştı. Dünya sinema tarihinde böyle bir akım oluşturan, tür başlatan Hellzapoppin’den Top Secret’e kadar bütün filmlere baktığınızda ince mizah, nezih politik vuruşlar görmek mümkün.
         <br/>
         <br/>
         Cem Yılmaz yaptığı röportajlarda, kendi şovlarında bir şeyin altını sürekli çizer: ‘Ben mesaj filan vermiyorum, yaptıklarımın mesaj kaygısı yok!’ GORA da böylesi bir felsefenin ürünü. Bütün bu karın ağrıtan, kahkahadan iki büklüm eden esprileri bir amaç, felsefe, söylem uğruna değil, salt güldürme uğruna yapıyor. İzleyici gülsün, iyi vakit geçirsin ve çıkıp gitsin istiyor. Bunu çok iyi başarıyor da. Ancak filmden çıktıktan sonra birkaç espri kalıyor aklında izleyicinin. O da ertesi gün eşe dosta anlatabilmek için! Yoksa filmin ne doğru dürüst öyküsü, anlatım stili ne de kurgusu var. Kafaya göre yapılan flash backler, gerekli gereksiz Plonje açılar, gözleri şaşı yapacak kadar rahatsız eden mezopanlar (ki bütün bunların hepsini Vizontele’de de izlemiştik ne yazık ki!) filmin teknik ve estetik yönünü düşürdükçe düşürüyor.
         <br/>
         <br/>
         Bir çift söz de çokça abartılan dekor ve kostümler için. Elbette Türk sineması için çok önemli bir şey kostümlerin özel olarak hazırlanması. Ancak sanat yönetmenliği açısından tam bir fecaat (Elbette 12’den vuran birkaç karakter kostümü var). Diğer felaket ise dekor. Ed Wood filmlerinde bile göremeyeceğimiz, Merhum Sadri Alışık’ın Turist Ömer Uzayda’sından kalma butonlar, yanıp sönen ampuller ile bilim-kurgu filmi yapılmış olmuyor. Emin olun birkaç yıl sonra salt bu yüzden GORA, Dünyayı Kurtaran Adam gibi bir kült film olabilir.
         <br/>
         <br/>
         Hasılı; kaytan bıyıkları, espri anlayışıyla izleyiciye Sadri Alışık kıvamında gelen, mizahi bakışı ve trükleriyle Ertem Eğilmez’i anımsatan Cem Yılmaz’dan çerezlik bir yapım GORA. Tek şey söylenebilir: Eğer sırf gülmeye ihtiyacınız varsa ve sinema denen sanat bu anlama geliyorsa GORA izlenmeye değer!
         <br/>
         <br/>
         <b>
          G.O.R.A
         </b>
         <br/>
         Yön: Ömer Faruk Sorak
         <br/>
         Oyn: Cem Yılmaz, Şafak Sezer , Özkan Uğur, Ozan Güven , Erdal Tosun, İdil Fırat, Özge Özberk, Rasim Öztekin, Cezmi Baskın
         <br/>
         Sen: Cem Yılmaz
         <br/>
         Yapım: 2003, Türkiye
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 4567 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=18125), [web.archive.org (arşiv bağlantısı)](http://web.archive.org/web/20060114000958/http://www.aksiyon.com.tr:80/yazdir.php?id=18125)
