# Son mektup: Yaşamaktan azizdir ölmek!

*M. Nedim Hazar 2015.03.24*

<div class="pNewsDetailMainContent" itemprop="articleBody">
 <p>
  Bilenler bilir özellikle tarihî filmlerimiz konusunda en dertli sinema yazarlarından biriyimdir. Şöyle sırtımızı rahatlıkla koltuğa dayayıp göğsümüzü gere gere izleyebildiğimiz bir tarihî filme sahip olamadık henüz. Çanakkale Harbi, millet olarak her yıl aynı hassasiyetle andığımız, bağımsızlık mücadelemizin dönüm noktalarından biri. Şüphesiz sanat ve edebiyatımızın Boğaz Harbi’ne kayıtsız kalması düşünülemez. Yazılı tarih konusunda da epey kısır ve ketum olan bir millet olduğumuz için Çanakkale mevzusunda da tarih kitaplarımız iki farklı uçta bulunuyor maalesef. Ya bugüne kadarki resmî söylemi tekrar eden kuru bir hamaset ya da menkıbe merkezli manevi dünyamıza hitap eden türden eserler yayımlanmış.
  <br>
   Çanakkale filmleri ise apayrı bir yaramız. Son birkaç yılda çıtayı aşmak için samimi çaba sarf eden filmler de dâhil yazık ki yüreğimize su serpen bir örneğimiz yok. Yapım, senaryo ve yönetmenliğini Özhan Eren’in yaptığı Son Mektup her şeyden evvel bütçesiyle umut vadeden bir filmdi. Gerek aldığı rekor devlet, gerekse şaşırtıcı sponsor desteğiyle daha önce hiçbir filme nasip olmayan bir bütçeyle çekildi Son Mektup. Durum böyle olunca beklentilerimiz de yükseldi şüphesiz. Filmin hikâyesinden sonra bakalım detaylarına.
  </br>
 </p>
 <p>
  Tayyareci Yüzbaşı Salih Ekrem ile Nihal Hemşire’nin dokunaklı ve naif aşk hikâyesinin fonunda geçiyor Çanakkale Savaşı. Deneyimli pilot Salih Ekrem ile genç hemşire cephede karşılaşıyorlar ve uzun süre hislerini baskılayarak vatanın müdafaasına yoğunlaşıyorlar.  Bir yanda koca bir imparatorluğun bakiyesi üzerinde yokluk içinde istiklal mücadelesi veren millet ile diğer yanda Osmanlı’yı çökerten emperyalist ülkelerin koalisyonu. Artık her ayrıntısını bir şekilde ezbere bildiğimiz Çanakkale Harbi bu kez hiç de küçümsenmeyecek bir teknik ve estetik kaliteyle yaşanıyor Son Mektup’ta.
 </p>
 <p>
  Zaten filmin temel sıkıntıları teknik ya da estetik değil. Başta bugüne kadar pek bilmediğimiz ve özellikle perdede neredeyse hiç görmediğimiz ‘hava savaşları’ var filmde ve son derece başarılı çekimler yapılmış. Filmin oyunculukları da gayet güzel ve ölçülü... Müzik biraz fazlaca yer alsa da (yönetmenin müzisyen olmasının da etkisiyle) duyguyu hep destekler mahiyette. Galiba en ciddi sıkıntı senaryoda…
 </p>
 <p>
  Kimse ‘Filmde niye Atatürk yok ya da niye tek rekât namaz yok’ diye sağlı sollu girişmesin Son Mektup’a. Her ikisi de yok, zira öykünün öylesi bir hamasete ya da kahramana ihtiyacı yok. Ancak buna rağmen mevcut diyaloglardaki zayıflık ve hamaset yer yer sanatı zayıf düşürecek boyutta. Film, doğası gereği ‘karşı’ cepheye pek yer vermezken temel ‘kötü’ unsuru olan düşman pilotuna da çok fazla yaklaşmayı tercih etmiyor nedense. Oysa başkahramanın temel motivasyonlarından biri rakibini alt etmek. Bir diğer zayıflık ise ‘arzu’ kısmında. Kahramanları seyirci ile bütünleştirip finale taşıyacak bir arzudan da mahrum senaryo. Bu sebeple ikili bir yapı varmış gibi duruyor filmde. Savaş ve aksiyon sahnelerinin bol olduğu, başarılı ancak çok kısa dekupajlar ile ustaca kotarılan sahneler ve ‘final sonrası’ denilebilecek kısımdaki filme ismini veren mektup ve romantizm sekansları. Son Mektup bu yönüyle iki parçalı bir film gibi duruyor.
 </p>
 <p>
  Ancak… Son Mektup bir başyapıt değil ama tarihî filmlerden o kadar ağzımız yanmış durumda ki, bu anlamda sıradan bir film bile bizi mutlu etmeye yetiyor. Gerçi film pek çok yönüyle sıradanlığı aşmayı başarıp yine pek çok konuda Türk sineması için ilkleri barındırıyor. Belki ticari kaygılarla bir yere kadar tolere edilebilecek dağınıklık (zira şu da olsun, bu da olsun denilerek pek çok karakter üstünkörü geçiliyor) filmin geneline sirayet edince Son Mektup çok daha yüksek bir sinema olabilecekken bulunduğu noktada duygulu bir seyirlik olarak kalıyor ne yazık ki.
  <br>
   Her şeye rağmen Son Mektup için, şu ana kadar çekilen Çanakkale filmleri içindeki en iyi örnek diyebiliriz.
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/buyulu-fener/son-mektup-yasamaktan-azizdir-olmek_550273), [web.archive.org (arşiv bağlantısı)](http://web.archive.org/web/20150707052326/http://www.aksiyon.com.tr/buyulu-fener/son-mektup-yasamaktan-azizdir-olmek_550273)
