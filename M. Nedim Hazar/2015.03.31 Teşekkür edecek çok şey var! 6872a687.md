# Teşekkür edecek çok şey var!

*M. Nedim Hazar 2015.03.31*

<div class="pNewsDetailMainContent" itemprop="articleBody">
 <p>
  Amerika ve Avrupa’da birbirinden bağımsız olarak gelişen sinema, ilk yıllarında doğal olarak belgesel filmler yaptı. Genellikle kamera sahiplerinin ailelerinin günlük hallerinden oluşan kısa filmlerdi bunlar. En bilineni ise Lumiere Kardeşler’in çektiği 40 saniyelik “Küçük Kız ve Kedisi”ydi. Bu filmde rol alan 4 yaşındaki Madeleine Koehler de sinema tarihinin ilk oyuncularındandı.
  <br>
   7. sanat, önce uzun metraj ile kurguyu beraber geliştirdi. Bir sinema filminin yaklaşık 2 saat uzunlukta olması, yılların getirdiği bir deneyimle gerçekleşti. Ancak kısa filmler değerini hiçbir zaman yitirmedi. Zira kısa sürede derdini anlatabilen bir sinemacı daha uzun bir sürede haydi haydi sanatını icra edebilirdi.
   <br>
    Teknoloji geliştikçe, film çekme işi, modern sıradan insanın bile hayatına bir şekilde sızdı. Özellikle dijital teknolojiye geçiş, amatör ruhlu sanatçılar için büyük bir nimet oldu. Kameraların küçülüp cep telefonlarına entegre olması ve bunları sergileyebilecek sosyal medyanın oluşmasıyla hem çekilen kısa film sayısında muazzam bir artış oldu hem de sanat ve estetik açısından bir seviye kazanılmasına vesile oldu. Yani öyle büyük kameralara, devasa aparata ihtiyaç yok artık. Vasat bir akıllı telefon bile çok kaliteli görüntü çekebiliyor. internet ortamında sayısız kurgu programıyla kolaylıkla montajlanabiliyor.
    <br>
     Sosyal medyanın zararlarıyla ilgili sayfalar dolusu yazı kaleme alınabilir. Ancak -az da olsa- epey faydalı yönleri olduğu da bir gerçek. Gerek yazıdaki karakter sınırlaması, gerek hareketli görüntülerdeki süre kısıtlaması, kullanıcıları dertlerini çok daha kısa sürede ifade edebilmesi için zorlamaya götürdü.
     <br>
      Artık 5-15 saniye gibi çok şaşırtıcı kısa sürelere sığan filmler çekilip paylaşılıyor. Açıkçası özellikle geleceğin sinemacıları için bu durum benzersiz bir deneyim ve egzersiz imkânı sağlıyor.
      <br/>
      Öte yandan mesleği profesyonel olarak düşününler için de kısa filmler bir tür kartvizit niteliğinde. İşin profesyonelleri süslü CV’lerden ziyade daha önce yapılanlara bakarak karar veriyorlar. Bu yönüyle sinema kariyerine başlamak isteyen genç yetenekler için kısa film deneyimi eskiye nazaran çok daha ekonomik ve kolay. Bu sene 3 Oscar kazanan şahane bir film olan Whiplash, önce kısa film olarak çekildi ve dünyanın pek çok festivalinde dikkatleri üzerine çekerek uzun metraja geçti. Filmin kahramanı bir kolej öğrencisi olduğu gibi, yönetmeni de henüz otuzunda bile olmayan genç bir yetenek.
      <br/>
      İşin içine bir de çok daha gençler; çocuklar girince mesele azami önem kazanıyor. Bu sebeple Gonca Dergisi’nin düzenlediği “Çek Bir Kısa Film” yarışmasını çok önemsedim. Dergi yarışmayı iki ana gruba ayırmış durumda: İlköğretim 1, 2, 3, 4. sınıflar ve 5, 6, 7, 8. sınıflar… Üstelik genç sinemacıların sadece bireysel katılma zorunluluğu da yok, çocuklar isterlerse arkadaşlarıyla beraber grup kurarak film çekebilecekler.
      <br/>
      Katılan eserlerin dağınık olmaması için (bence güzel bir düşünce) sinemasever çocukları bir tema etrafında toplamayı uygun görmüş Gonca. Dolayısıyla ana fikri “Teşekkür Edecek Çok Şey Var!” olan kısa filmleri kabul edecekler. Yarışmayla ilgili detaylı bilgi www.cekbirkisafilm.com adresinden alınabilir. Bir diğer dijital kolaylık ise filmlerin DVD ya da flash bellek gibi ortamlarda değil, internet üzerinden ‘upload’ edilerek kabul edilmesi.
      <br/>
      Görüştüğüm dergideki arkadaşlar yarışmaya yoğun bir ilgi olduğunu söylüyor, yarışma 8 Mayıs’ta sona erecek ancak şimdiden kayıt yaptıran çocuk sayısı 500’e ulaşmış. Üstelik sadece yurt içindeki öğrencilere yönelik de değil yarışma. Hatta Başka dilde de çekilebilecek kısa filmler altyazılı olarak kabul edilecekler.
      <br/>
      Bu tür yarışmaların, çocukların yeteneğini geliştirme, genç kabiliyetlerin keşfi ve tematik oluşundan dolayı da olumlu bir konu üzerinde kafa yormalarına vesile olmak gibi pek çok yararı var. İnşallah çoğalarak devam eder…
     </br>
    </br>
   </br>
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/buyulu-fener/tesekkur-edecek-cok-sey-var_550349), [web.archive.org (arşiv bağlantısı)](http://web.archive.org/web/20150707011235/http://www.aksiyon.com.tr/buyulu-fener/tesekkur-edecek-cok-sey-var_550349)
