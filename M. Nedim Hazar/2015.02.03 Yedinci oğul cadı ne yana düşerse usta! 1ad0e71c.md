# Yedinci oğul: cadı ne yana düşerse usta!

*M. Nedim Hazar 2015.02.03*

<div class="pNewsDetailMainContent" itemprop="articleBody">
 <p>
  Canavar kültürü neredeyse insanlık tarihi kadar eskiye dayanır. Özellikle egemen sınıfların oluşmaya başlamasından sonra canavar bir ihtiyaç olarak görülür ve her ne kadar kültürel doku tiplerine göre farklılık arz etse de, genelde ortak bir ihtiyaçtan doğar canavarlar. Ve fonksiyonalite bağlamında bir canavarlaşmayı baskılamak ya da gizlemek için türetilir genelde. Etimolojik olarak kökenine inildiğinde tanımın oturduğu temel ‘yırtıcılık’tır. Ve insanlık geliştikçe mutasyon geçirir bu kültür ve kavram. Zannedilmesin ki modern toplumlarda canavar yoktur!
  <br>
   Mark Neocleous’un “Canavar ve Ölü”sünde ideolojiler oturtulur bu ihtiyacın karşısına. Özellikle güncel algılayıcı, zerkedici olarak medya perspektifinden ele alınır ve şöyle denir: “Seri katiller, pedofiller, despotik liderler… Bunların hepsi ölümü davet eden canavarlardır…” Ölümün kendisini değil de, ölüyü bile canavar olarak kullanan yöneticilerden bahseder Cohen ve Emerson.
   <br>
    Sinema da bidayetinden beri kullanır canavarı. Kimi zaman düz anlamıyla kimi zaman metaforik olarak. Rus yönetmen Sergey Vladimirovich Bodrov (hani şu meşhur Cengiz Han filminin usta ismi) meselenin sathında gezen bir meraklı düzeyinde ele alıyor meseleyi ve Seventh Son–Yedinci Oğul’da bize bir canavar öyküsü anlatıyor. Özden ziyade kabuğa, içerikten ziyade şekle önem veren yapısıyla… Joseph Delaney’in “Hayaletin Çırağı” adlı kitap dizisinden, Matt Greenberg tarafından sinemaya uyarlanan film, pek çok esaslı göndermenin yanından büyük bir umarsızlıkla savuşup giderken, yönetmenin ‘görsellik bana yeter’ zihniyetine teslim olup kalıyor.
    <br>
     Hikâye şu: Farklı bir zamanda ve farklı bir evrende; efsaneler ve sihrin hükümranlığı sürmektedir. Türünün son temsilcisi olan bir savaşçı, kötülükle mücadele edecek olan son kahramanı bulmak için yola çıkar. Sahip olduğu olağanüstü güçlerle canavar cadıyı bir tek son kahramanın yok edeceğine inanan son savaşçının karşısına Yedinci Oğul olarak bir çiftçi çıkar. Görünürde hiçbir özelliği yoktur ve savaşçımız her şeyi sıfırdan öğretmek zorunda kalacaktır.
     <br>
      Gelin görün ki kötülük de hapsedildiği yerden kaçmayı başarmıştır. Bir yarış başlar, kötü ruhlu cadı gelip her şeyi yok etmeden, kahramana gerçekte kim olduğunu anlatıp öğretmek gerekmektedir. Bir çiftçinin kahramana dönüşmesi ise kolay iş değildir!
      <br/>
      7. Oğul deyince eminim çoğunuzun aklına –benim gibi- Sezai Karakoç ustanın meşhur ‘Masal’ şiiri gelmiştir. Karakoç, mezkur şiirinde tüm çocuklarını batıya gönderen doğulu bir babanın hikâyesini anlatır. Batının yok ediciliğine dair iç burkan bir hikâye vardır ‘Masal’da.
      <br/>
      Bodrov’un filminde ise kötülüğe karşı hazırlık yapan türünün son örneği bir savaşçı ile insanlığın son umudu (sonradan kahramana dönüşecek) bir sıradan çiftçinin canavara karşı mücadelesi var. Ve ne yazık ki, aksiyona kurban edilen bir destan hayal kırıcı bir yüzeysellikle harcanıp gidiyor.
      <br/>
      Bir canavar modeli olarak cadı figürünün çok önemli bir özelliği var; muhatabı değiştirmek. Karakoç, Masal’ında şöyle anlatır bu konuyu: “Sizin bir tek ama büyük bir gücünüz var/ Karşınızdakini değiştirmek/Gömün beni değiştirmeden…” Aslında Homeros’nun Circe’si gibi etkileyici bir figüre dönüştürebilmek mümkünken nedense teknolojinin son imkânlarına kurban gitmeyi tercih ediyor 7. Oğul.
      <br/>
      Feleğin çemberinden geçmiş savaşçı Gregory tiplemesiyle Jeff Bridges dışında dişe dokunur bir oyunculuk da olmayan Sergei Bodrov’un filmi özellikle dijital destekli –bilgisayar oyunu misali- gösteri meraklılarını tatmin edecektir şüphesiz. Ancak, bu türde özellikle Narnia gibi etkileyici serilere imza atmış Hollywood’un kendi bağımlılarında bile kalıcı bir etki bırakmayacağı aşikâr. 7. Oğul’un atari salonlarından farkı, sinemada önünüze konsol koyup elinize ‘joystick’ vermemeleri!
     </br>
    </br>
   </br>
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/buyulu-fener/yedinci-ogul-cadi-ne-yana-duserse-usta_541228), [web.archive.org (arşiv bağlantısı)](http://web.archive.org/web/20150703004018/http://www.aksiyon.com.tr/buyulu-fener/yedinci-ogul-cadi-ne-yana-duserse-usta_541228)
