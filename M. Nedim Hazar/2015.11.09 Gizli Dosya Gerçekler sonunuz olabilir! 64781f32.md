# Gizli Dosya: Gerçekler sonunuz olabilir!

*M. Nedim Hazar 2015.11.09*

<div class="pNewsDetailMainContent ctx_content" itemprop="articleBody">
 <p>
  TV’de izlemedim ama sonradan sosyal medyaya düşen görüntüler vesilesiyle haberim oldu. İktidarın semirttiği ve son dönemde üreyen bir gazeteci modelinin en uç noktası olarak gösterilen biri, ekrana çıkmış, rakip olarak gördüğü bir medya grubunu lafı hiç çevirmeden isim isim verip ve açık açık tehdit ederek “Şunları, bunları işten atacaksınız, sonra sizin hakkınızda karar vereceğiz” diyordu. İktidarın hoşuna gidecek medya yapılanmasına gitmesi, muhalif olarak gördüğü medyayı susturması, susturamasa da en azından baskı altına almaya çabalaması sadece bize has bir durum değil şüphesiz. Hemen her iktidarın hamurunda var böylesi bir eğilim. Bizim farkımız, ülkenin demokrasi ve hukuk normlarına denk bir hoyratlık ve saçmalıkta, hak hukuk gözetmeksizin, doğrudan tetikçi kullanılarak bu işe girişilmesi sanırım.
 </p>
 <p>
  İşte tam bu noktada, bu hafta vizyona giren bir film olan Truth- Gizli Dosya filmi daha da değerli oluyor. Gizli Dosya gerçek bir gazetecinin (Mary Mapes) devlet başkanı hakkında yaptığı bir haber neticesinde başına gelenleri anlatıyor. Mary Mapes, yaklaşık 15 yıl boyunca Amerikan kanallarından (CBS) birinde yayımlanan en ciddi haber programlarından sayılan 60 Dakika’nın (60 Minutes Wednesday - Bizim 32. Gün’e benzer) yapımcısı. Sunucusu Dan Rather ile birlikte yaklaşık 15 yıl yaptı bu programı Mapes. Gizli Dosya, bu ateş gibi gazetecinin mesleki olarak bitişine sebep olan dosyanın etrafında gelişen olayları ele alıyor.
 </p>
 <p>
  Ebu Gureyb zindanında yaşanan insanlık dışı işkenceler ile dünyanın dikkatini üzerine çeken gazeteci Mapes’in eline Amerikan Başkanı Bush’un aslında şaibeli askerlik sürecini ve sonrasında Vietnam’dan kirişi kırdığını gösteren belge geliyor. Kanalıyla görüşen Mary, hassas bir habercinin bir haber yayımlanmadan önce yapması gereken hemen her şeyi yaparak haberini garantiye aldığını zannediyor. Haber sansasyonel ancak oldukça da hassas, zira yayımlanacağı günlerde Bush’un ikinci dönem için seçim hazırlıkları var. Yani böylesi bir yayın başkanlık seçimini doğrudan etkileyebilir.
 </p>
 <p>
  Ciddi ön hazırlık aşamalarından sonra yayımlanınca kıyamet kopuyor ancak artık habercilik köprüsünün altından çok sular aktığı için sosyal medyada alay konusu olmaya da başlıyor. Zira yayımlanan belgenin gerçekliğine dair çok ciddi eleştiriler yer alıyor. Gerçi bizim ülkemizdeki gibi üzerine çay döküp eskitilmiş belgeler değil söz konusu olanlar ama yine de fontlardan tutun da, belgenin üretildiği yıllardaki daktilo karakterlerine kadar pek çok ayrıntı tartışılmaya başlanıyor.
 </p>
 <p>
  Bu haber başta yılların sunucusu ve itibarlı bir haberci olan Dan Rather olmak üzere bütün ekibi etkiliyor. Kanal, kendi elemanının arkasında fazla duramıyor ve Mary Mapes’in özel hayatı da etkilenmeye başlıyor. Oluşturulan bağımsız bir kurula hesap veren Mapes, Rather ve ekibin diğer üyeleri bir bedel ödemek zorunda kalıyorlar.
 </p>
 <p>
  Truth-Gizli Dosya, Hollywood’un pek fazla girmekten kaçındığı bir alana haber/habercilik sularına bir kez daha cesaretle dalan, ancak bunu yaparken senaryo ve diyaloglar kahramanın hatıratına uygun olsun diye drama etkisinden epey taviz veren bir yapım. Güçlü oyuncu kadrosu (Cate Blanchett, Robert Redford, Dennis Quaid, Elisabeth Moss) ile oyunculuk ve anlatım bakımından belli bir kalite kıvamını tutturan yapım, sırtını yasladığı kitaptan (Film Mary Mapes’in hatıratından senaryolaştırılmış) kaynaklanan önemli dezavantajlar nedeniyle iyi film rafına sıçrama yapamıyor. Belki bu kısımlara biraz dikkat edilse ortaya ‘Başkanın Bütün Adamları’ gibi bir klasik çıkabilirmiş. Daha önce sadece senaryolarından tanıdığımız (Zodiac, Beyaz Saray Düştü) James Vanderbilt, ilk yönetmenlik denemesinde tercihini “iyi iş çıkarmak” yerine “gazeteciye iade-i itibar”dan yapıyor ve her şeye rağmen ülkemizde bugünlerde yaşadıklarımızı da hatırlatan bir film çıkıyor.
 </p>
 <p>
  Gizli Dosya, siyaset, medya, algı, dürüstlük ve gerçeklerin cesaretle ifade edilmesinin ödettiği bedel üzerine vasat bir film olarak tarihteki yerini alıyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/yazarlar/gizli-dosya-gercekler-sonunuz-olabilir_552932), [web.archive.org (arşiv bağlantısı)](http://web.archive.org/web/20151112135755/http://www.aksiyon.com.tr:80/yazarlar/gizli-dosya-gercekler-sonunuz-olabilir_552932)
