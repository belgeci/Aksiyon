# Hepimiz hayallerimizin kurbanıyız!

*M. Nedim Hazar Bilinmeyen-tarih*

<div>
 <p>
  <font>
   Yavuz Turgul 8 yıl sonra yine dokunaklı ve minimal bir hikâye ile bizi salona gözyaşına çağırıyor. Davete icabet etmek lazım!
   <br/>
   <br/>
   Geçmiş zaman; bir 10 yıl olmuştur sanırım. Gece yarısını çok gece Tepebaşı Tüyap’ın teras gibi olan yerinden Kasımpaşa, Haliç kıyılarına bakarken şair olan bir dostum ellerini açıp şöyle demişti: “Şuralar var ya dostum, buraları sıksan gözyaşı dolu hikâye damlar. Burada metrekareye 5 dram düşer!”
   <br>
    <br>
     Yavuz Turgul’un Gönül Yarası filmi, işte bu ‘metrekareye düşen 5 dram’dan herhangi birini konu edinmiş. İsminden de anlaşılacağı gibi -çok ağdalı olmasa da- bir Yeşilçam melodramıyla karşı karşıyayız.
     <br>
      <br>
       Öykünün kahramanlarından Nazım (Şener Şen) ömrünü Anadolu’nun izbe köylerinde tüketmiş bir öğretmendir. Hikâyemiz onun mesleğindeki son günüyle başlıyor. Nazım, doğunun (muhtemelen Urfa’nın) sırtını sert kayalıklara dayamış, taş evli bir dağ köyünde emekli olur. Sevilen ve saygı gören bir öğretmendir. Sert yapısının altında büyük bir merhamet ve şefkat vardır. (Hikâyenin ilerleyen kısmında bir başka kahraman ‘Güzellik geçicidir, önemli olan şefkattir, merhamettir’ der.)
       <br>
        <br>
         Nazım, emekli olunca doğup büyüdüğü yer olan Samatya’ya (İstanbul) geri döner. Yıllar önce eşinden ayrılmış ve iki çocuğuyla da uzun yıllardır görüşmemiştir. Gece taksi şoförlüğü yaparken yaşamı pavyonlarda şarkıcılık ve konsomatrislik yapan Dünya (M. Cumbul) ile kesişir. Dünya, 13 yaşındayken iki kişinin tecavüzüne uğradıktan sonra ailesi tarafından öldürülmek istenmiş; ancak kaçıp pavyonlara düşmüş, yaşından bile emin olmadığı küçük kızıyla yaşayan bir tutunamayandır. Ayrıldığı eşi Halil (T. Esen) ise G. Antep’te (Kilis veya Islahiye) bir benzinlikte pompacılık yapmaktadır. Halil, Dünya için hayatını feda etmiştir. Onu pavyondan çekip almış, nikah kıymış, bu nedenle ailesi tarafından evlatlıktan reddedilmiştir. Marazi bir hisle tutkuludur Dünya’ya. Hikâye ilerledikçe Nazım’ın hatalarını, Dünya ve Halil’in iç  evrenlerini öğreniriz.
         <br/>
         <br/>
         Turgul, sinema dili, mekan seçimi, müzik kullanımıyla Türk sinemasının nadir rastlanan ‘nev-i şahsına münhasır’ isimlerinden. Tıpkı Zeki Demirkubuz gibi. Demirkubuz’un ismini burada zikretmemiz tesadüfî değil şüphesiz. Zira hem öykü, hem karakterlerden bazıları Demirkubuz’un Masumiyet filmiyle benzerlikler arz ediyor. Bunu sıf bir ‘esinleme’ suçlaması ya da küçümsemesi adına söylemiyoruz şüphesiz. Zira Demirkubuz’un sert perspektifi ile Turgul’un daha iç dünyaya ait ‘soft’ tarzı arasında büyük farklılıklar var.
         <br/>
         <br/>
         Turgul’un bu filmdeki en büyük handikabı, birçok yönetmenin düşebileceği tuzaklardan biri olan, ‘kendini tekrar etme’ girdabına kapılması. Başkahramanı Nazım, Eşkıya’nın kahramanı Baran’ın eğitim görmüş hali gibi. Boynunda muskası eksik bir de!
         <br/>
         <br/>
         Film hakkında olumsuz ve olumlu onlarca şey yazmak mümkün... Ancak, abuk sabuk Hollywood etkilenmeleriyle ortaya çıkarılan nev zuhur filmlerle Hababam Sınıfı türü sade suya tirit güldürülerle karşılaştırıldığında çok daha özgün, daha yerli ve -en önemlisi- daha insanî. Kişisel anlamda Turgul’un ‘zaviye’ seçimine hayranım. Bir mekanda kameranın hangi açıyla duyguyu en iyi yansıtacağını ondan iyi yapabilen Türk yönetmene denk gelmedim açıkçası. Ancak Eşkıya’nın sonundaki baskın gibi, bu filmin başındaki Fly-Cam absürdlüğü rahatsız etti beni.
         <br/>
         <br/>
         Turgul’un mekan seçimindeki tutarlılığı bu Kalp Yarası’nda da devam ediyor. Artık zihinlerimizden silinmeye başlayan o güzelim mekanlarda hâlâ yaşayanlar olduğunu fark etmemizi sağlıyor yönetmen. Bir de, sahip olduğumuz müzikal değerleri gözümüze sokuyor adeta. Eşkıya’da Kazancı Bedih tekrar keşfedilmişti, Kalp Yarası’nda Neşet Ertaş isimli değerimizi tekrar anımsatıyor bize.
         <br/>
         <br/>
         Şener Şen bildiğimiz gibi. Rolünün üstesinden kolaylıkla geliyor. Mizah da yakışıyor ona dram da. Yıpranmış yüzüyle, rahmetli Kemal Sunal’ın düştüğü hataya düşüp komedide oynamak için ısrar etmiyor. Meltem Cumbul bırakmalı Hollywood’a gidip star olma hevesini. O bu ülkenin en önemli oyuncularından biri. Bu film de en büyük kanıtı. Genç oyuncu Timuçin Esen ise kostüm ve sanat yönetmeni kurbanı olmuş. O muhteşem oyununa sokulduğu şarkıcı Çelik tipi ve Antep’in bir ilçesinden değil de Cihangir’deki bir Rock Cafe’den çıkmış gibi duran saçları, deri ceketi, kot gömleği film boyunca inandırıcılığına darbe üstüne darbe vuruyor.
         <br/>
         <br/>
         Ah sevgili Turgul bir de filmin sonlarına doğru didaktizmin tuzağına düşüp, uzun repliklere saplamasaydı bizi! Hepimiz ruhumuzu teskin edecek kadar gözyaşı ile salondan çıkıp kalabalıklara karışacaktık. Hasılı; Yavuz Turgul 8 yıl sonra yine dokunaklı ve minimal bir hikâye ile bizi salona gözyaşına çağırıyor. Davete icabet etmek lazım!
         <br/>
         <br/>
         “Gönül Yarası”
         <br/>
         Yön / Sen: Yavuz Turgul , Oyn: Şener Şen (Nazım), Meltem Cumbul (Dünya), Timuçin Esen (Halil), Sümer Tilmaç (Takoz Atakan), Görüntü Yön: Soykut Turan, Müzik: Tamer Çıray
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 978 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19353), [web.archive.org (arşiv bağlantısı)](http://web.archive.org/web/20050322020639/http://www.aksiyon.com.tr:80/yazdir.php?id=19353)
