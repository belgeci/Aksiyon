# Özgürlük Yürüyüşü: Yollar yürümekle aşılır!

*M. Nedim Hazar 2015.02.10*

<div class="pNewsDetailMainContent" itemprop="articleBody">
 <p>
  Yürüyüş insanoğlunun yeryüzüne ayak bastıktan sonraki serüveninin plonje tanımı, hayatın kestirmeden özeti. Lakin nereden nereye olduğu önemli… Esaretten özgürlüğe de olabiliyor yön, tam tersi de... Ülkemizin yaşadığı süreç maalesef tam tersi bir yürüyüşün serencamesi. Yıllar yılı vesayetin altında inleyenlerin tırnakları ile kazıya kazıya kazandıkları hak ve özgürlükleri dünün mağdurları, hızla geri alıyorlar. Bırakınız kaşığı, iğneyle kazılan kuyular kepçe kepçe toprak atılarak dolduruluyor. En komiği ise bunu bize yepyeni bir özgürlük yürüyüşü gibi sunmaya kalkışmaları.
 </p>
 <p>
  İşte bu nedenle özgürlüğe dair her filmde, ülkemizle ilgili bir dip koçan bulunuyor. İşin tabiatı gereği de bu böyle. Çünkü zulüm de zalim de tarihin hangi diliminde ya da dünyanın neresinde olursa olsun hep aynı olmuş. Vesayetin yeni evlatlarını ve yaptıklarını daha iyi anlayabilmemiz için bu tür filmler ayrı bir önem kazanıyor. Dolayısıyla bu tür filmleri izlerken bir yandan hikâyenin kendisine odaklanırken, diğer yandan kendi ülkemizle ilgili çıkarımlarda da bulunuyoruz ister istemez.
 </p>
 <p>
  Selma- Özgürlük Yürüyüşü bir bayan siyahi yönetmenin elinden çıkma. Ava DuVernay, daha ziyade kısa film, belgesel ve TV dizisi işleriyle meşgul olmuş. Yıllarca set tozu yutmuş, sinemanın mutfağından gelmiş, aynı zamanda eli kalem tutan biri... İlk uzun metrajı I Will Follow her ne kadar yine Afro-Amerikan insanların ilişkileriyle alakalı olsa da, esas Middle of Nowhere ile başta Sundance gibi ciddi festivallerde eleştirmenlerin dikkatini çekmişti. DuVernay, yine kendi kaleme aldığı bir hikâye ile bu kez çok bilinen bir olayı perdeye taşıyor.
 </p>
 <p>
  Selma, tahminlerin aksine bir şahıs değil, şehir ismi. Film 20. yüzyılın en önemli özgürlük mücadelelerinden birinin ayak izlerini takip ediyor. Şüphesiz bu izlerin sahibi olan Martin Luther King’i odaklayarak. Ocak 1965’te başlayan ve Selma kentiyle Alabama’nın başkenti arasındaki 87 kilometrelik yolda yapılan üç protesto yürüyüşü özgürlükler açısından ABD’nin tarihini değiştirmişti. O kadar ki, Başkan Johnson Oy Hakkı Kanunu çıkarmak durumunda kaldı.
 </p>
 <p>
  Sivil direniş tarihinin bu önemli olayının bidayetine odaklanarak, baskının, sindirmenin ve başkaldırının yoğunlaştığı üç aylık süreci güçlü bir sinema diliyle anlatmayı başaran Özgürlük Yolu, elbette bir Mississippi Burning ya da Malcolm X değil, ancak zaten kahramanı da ‘yumuşak güç’ olarak nitelenen Martin Luther.
 </p>
 <p>
  Paul Webb’in kaleminden çıkan, diyalog ağırlıklı hikâye ve gelişimi aslında bize yabancı değil. Günümüz Türkiye’sinde özgürlükler karşısında oluşan tepki ve kurguya benzer şeyler yaşanmış 50 yıl önce. Malum, bir yerde özgürlük mücadelesi olunca muktedirlerin ilk sarıldığı kavram ‘hain’lik oluyor, dolayısıyla haine karşı yapılan her türlü zalimlik de olağan ve mübah!
 </p>
 <p>
  Özellikle Martin Luther King karakteriyle muazzam oyun çıkaran  David Oyelowo’ya, usta oyuncular Tim Roth, Tom Wilkinson ve Oprah Winfrey eşlik ederken, son derece sükunetle, hiç acelesi olmayan bir ritim ile ilerliyor Özgürlük Yürüyüşü. Kamera kuru propaganda ya da gürültü yerine kahramanların hayatlarına itinayla yaklaşıyor ve bir sivil itaatsizin portresini objektif olarak çizmeyi başarıyor.
 </p>
 <p>
  Oscar tartışmalarında ismi eksik olmayan Selma, iki dalda aday gösterildi ama özellikle oyuncu ve yönetmen kategorisinde aday gösterilmemesini Spike Lee gibi sert Afro-Amerikan tartışmacıları protesto etmelerine rağmen, sanki aynı ekibin geçen yıl 12 Yıllık Esaret ile aldığı 3 Oscar’ın henüz taze olması Özgürlük Yürüyüşü’nün ödül kaderini etkilemiş gibi görünüyor.
 </p>
 <p>
  Elhasıl, sadece asırlar boyu ırkçılık zulmü altında inim inim inleyen bir toplumun bileğinin hakkıyla kazandığı destansı bir özgürlüğün hikâyesini anlatmıyor Özgürlük Yürüyüşü, tarihteki ilk sivil mücadele olmadığını ve son olmayacağını da alt metinle bizim gibi ülkelere haykırıyor. Filmi bir de bu gözle izlemekte yarar var.
 </p>
</div>


Kaynak: [www.aksiyon.com.tr](http://www.aksiyon.com.tr/buyulu-fener/ozgurluk-yuruyusu-yollar-yurumekle-asilir_549014), [web.archive.org (arşiv bağlantısı)](http://web.archive.org/web/20150703210010/http://www.aksiyon.com.tr/buyulu-fener/ozgurluk-yuruyusu-yollar-yurumekle-asilir_549014)
