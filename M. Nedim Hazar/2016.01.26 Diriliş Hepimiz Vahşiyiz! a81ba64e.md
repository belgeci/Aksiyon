# Diriliş: Hepimiz Vahşiyiz!

*M. Nedim Hazar 2016.01.26*

<div class="pNewsDetailMainContent ctx_content" itemprop="articleBody">
 <p>
  Meksikalı yönetmen Alejandro Gonzalez Inarritu, ilk filminden bu yana kalite çizgisini hep yukarı doğru çeken bir yönetmen. Bunu, daha geçen sene aldığı (Birdman ile) Oscar’dan hemen sonra yine 12 dalda aday olmasından dolayı söylemiyorum. Amores Perros’tan (2000) beri çektiği her filmle seyirciyi şaşırtmayı başaran ve kendine has sinemasıyla hayranlık uyandıran tarzından dolayı ifade ediyorum. Ustanın son filmi Diriliş (The Revenant) genelde başrol oyuncusu Leonardo DiCaprio çerçevesinde konuşulsa da, daha farklı bir bakışı hak ediyor.
 </p>
 <p>
  Diriliş, 19. yüzyıl başlarında yaşandığı söylenen bir intikam hikâyesi: Hugh Glass, vaktiyle bir Kızılderili kadınla evlenmiş, bu evlilikten dünyaya gelen çocuğundan sonra kabilesinin basılmasıyla eşini öldüren askeri öldürdüğü için namı sessizce yayılmış iz sürücüdür. İnce ruhlu oğlu Hawk ile bir kürk şirketine mihmandarlık yaparken, kaçırılan kızlarının peşine düşmüş bir Kızılderili kabilesinin saldırısına uğrayınca kürkleri bırakıp can derdine düşerler. Bir ayı saldırısı sonucu Glass ölümcül yara alır ve neredeyse hiç kıpırdayamaz hâle gelir. 19. yüzyıl başları şartlarında, üstelik zorlu kış ortamında bir var oluş mücadelesi vermeye başlar ketum iz sürücü Glass.
 </p>
 <p>
  Inarritu, filmin öyküsünü ülkemizde yayımlanmamış Michael Punke’nin bir kitabından almış. Bizi hikâyeye, eşini kaybedip tüm varlığını çocuğuna adayan görmüş geçirmiş babanın kürk toplayıcılarına rehberlik ettiği esnada dâhil ediyor. Kaba bir tasnif yapacak olursak, filmi üç kırımlı yapısıyla farklı motivasyonlara bölüyor yönetmen.  Saldırı ve sonrasında kaçış, ayının saldırısıyla hayata tutunma çabası ve son periyotta intikam çabası.
 </p>
 <p>
  Belki kitap öyle ama Meksikalı yönetmen işin macera kısmına takılmayı tercih etmiyor. Çok daha derinlere daldırıyor kamerasını. İyi oyunculuklar vesilesiyle de buna epey fırsat buluyor. Oscar’ı almasına kesin gözüyle bakılan Leonardo DiCaprio’yu bilmem ama (bana kalsa filmin en etkileyici sahnesi olan saldırı esnasında ayı bile rol çalıyor usta oyuncudan) filmin kötü adamı Fitz Gerald rolüyle Tom Hardy âdeta döktürüyor. Sadece oynadığı karaktere başarıyla yüklediği aksanıyla değil, tiplemenin zekâ derecesini de o kadar muazzam ayarlıyor ki, büyüleniyor insan. Elbette, DiCaprio’nun da hakkını yememek lazım, neredeyse tek kelime etmeden zorlu kış şartlarında dokunduğu ve sevdiği her insanı kaybeden bahtsız karakteri şahane canlandırıyor.
 </p>
 <p>
  Diriliş çok güçlü bir metaforik katmana sahip. Glass’ın oğluyla girdiği münazarada ‘sesini duymazlar, sadece rengini görürler’ demesi Amerika’da yaşanan soykırımların ve kapitalizmin kültürleri nasıl yok ettiğinin ifadesi. Görüntü yönetimine birazdan geleceğiz ama âdeta birer ‘yakarış’ seansına çevirdiği sabırlı ve geniş planları ile güçlü bir inanç filmi de Diriliş. Rüya ve hayal sahneleriyle derinleşen hikâye, büyüleyici imajlarla epey büyüyor. Kilise, çan, uğuldayan ağaçlar, duman, sis metaforlarıyla harmanlanan görselliğe doğaçlama eşlik eden müzik filmi epikleştiriyor.
 </p>
 <p>
  Şahsen Diriliş’te farklı iki yönetmenin daha ayak seslerini gördüm. Bunlardan biri Terrence Malick. Inarritu, Malick tarzına benzer bir iç ses ile zenginleştiriyor öyküyü ve görsel zenginliği zihinlere âdeta çiviliyor. Diğeri ise vatandaşı Alfonso Cuaron. Children Of Men ve Gravity’deki kamera hareketlerine benzer şaşırtıcılıkta kullanılan kadrajların arkasında şüphesiz Emmanuel Lubezki var. Lubezki’nin bu üç yönetmenle çalışması tesadüfi değil anlayacağınız.
 </p>
 <p>
  Belki de tüm belaların çıkış noktası Kızılderili kızın kaçırılması meselesini izleyiciye aktarmakta oldukça cimri davranıyor yönetmen. Filmin zayıf noktalarından biri de bu. Ancak, bu mesafeyi, Fitz’in ırkçı tahrikleriyle “vahşi her zaman vahşidir” söylemine karşı, kültürlerin yok edilmesi ve idam edilen yardımsever yerlinin boynuna asılan “Hepimiz vahşiyiz” türü dokunuşlarla kapatmaya çabalıyor.
 </p>
 <p>
  Görsellikten taviz vermeme adına filmin uzayan süresi de handikap gibi görünse de böylesi bir deneyim için katlanılmaz değil.
 </p>
</div>


Kaynak: [www.aksiyon.com.tr](http://www.aksiyon.com.tr:80/mnedim-hazar/dirilis-hepimiz-vahsiyiz_553693), [web.archive.org (arşiv bağlantısı)](http://web.archive.org/web/20160203121343/http://www.aksiyon.com.tr:80/mnedim-hazar/dirilis-hepimiz-vahsiyiz_553693)
