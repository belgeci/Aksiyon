# Dönüm Noktası: Demir almak vakti gelmişse...

*M. Nedim Hazar 2015.04.21*

<div class="pNewsDetailMainContent" itemprop="articleBody">
 <p>
  Bazı hastalıklar var özellikle son 50 yılda keşfedilip tıp literatürüne girmiş turumda. Panik atak gibi, tükenmişlik sendromu gibi. Berkeley Üniversitesi’nden Profesör Christina Maslach olmasa, işe bağlı tutum ve davranışlardaki değişikliklerle kendini gösteren duygusal tükenmişlik, duyarsızlaştırma ve azalmış başarı duygusu olmak üzere üç bileşene sahip olmasının yanı sıra, fiziksel tükenme, kronik yorgunluk, çaresizlik ve ümitsizlik hisleri, negatif bir benlik kavramının gelişmesi ile iş, yaşam ve diğer insanlara yönelik olumsuz tutumlarla belirginleşen fiziksel, duygusal ve zihinsel bir tükenmeye ‘Tükenmişlik Sendromu’ denildiğini bilemeyecektik. Bu meselenin akademik faslı. Bir de sanat kısmı var.
 </p>
 <p>
  Açıkça söyleyeyim ki, yaşı geçkin oyuncuları yaşlarına uygun ve olumsuz bir rolde görünce insan ister istemez gerçek ile rol arasında bir bağlantı kurup üzülüyor. Bu nedenle usta oyuncu Al Pacino’yu içi geçmiş aktör rolünde gördüğümüz The Humbling – Dönüm Noktası, Pacino’nun kariyeri açısından pek de olumlu bir adım sayılmaz.
 </p>
 <p>
  Amerika’nın en verimli (kalite konusu ayrıca tartışılır) yazarlarındandır Philip Roth. Neredeyse her yıla bir roman düşer meslek yaşamında. Onun 2009 yılında kaleme aldığı aynı isimli roman kısa süre önce kısmen başka bir filmde karşımıza çıkmıştı. Sıra dışı Meksikalı yönetmen Alejandro González Iñárritu’nun “Birdman: Or (The Unexpected Virtue of Ignorance)” yani “Kuşadam: Ya da Cahilliğin Umulmayan Erdemi”nde başka bir usta aktör Michael Keaton,  Pacino’nun canlandırdığı tükenmiş aktör tiplemesiyle karşımızdaydı. Hatta bir sahne var ki, aşırı derecede iki filmi birbirine yaklaştırıyor. Ne ki arada Iñárritu ile Levinson kadar ciddi bir fark var.
 </p>
 <p>
  Barry Levinson Amerika’nın en çok proje üreten sinemacılarından. Sadece yönetmen değil, yazar, yapımcı (hatta yapımcılığı diğer bileziklerini çoktan aşmış durumda) ve hatta müzisyen. Bizim Sinan Çetin’den biraz hallice bir Hollywood sinemacısı. Bu Hollywood kurdu popüler bir kitabı alıp, kendi bakış açısına göre uyarlamış. Bu nedenle Dönüm Noktası pek çok derinleşme hamlelerini ıskalayarak yüzeyde gezinip duran bir yapıya sahip olarak kalmış.
 </p>
 <p>
  Film, Simon Axler adında yaşını başını almış usta bir oyuncunun kariyerinin son basamaklarında yaşadıklarını anlatıyor. Maddeten ve manen tükenmiş olan Simon, kendi kendine izah edemediği bir kayıp yaşamaktadır. Dostları, parası, hayranları ve en önemlisi yeteneği bitip tükenmek üzeredir. İş bu sebeple daha fazla dibe çakılmadan hayatına son vermek istemektedir Simon. Ancak, ona yardım etmek isteyenler kadar, bu durumundan yararlanmak isteyenler de vardır. Ve çıkar üzerine kurulan ilişkiler bir süre sonra hayat normal ritmine doğru dönecek gibi olsa da sarsılıp yıkılmaya mahkûmdur.
 </p>
 <p>
  Benzer metinlerden, benzer hikâye çıkacağını düşünenler Iñárritu ile Levinson’un filmlerine bakarak bunun ne tür bir yanılsama olduğunu rahatlıkla görebilir. Meksikalı yönetmen kulaçlarını derinlere doğru atarken, Amerikalı meslektaşı yüzeyde gezinmeyi yeterli bulmuş. Birdman böylesi bir hikâyenin ruhuna uygun bir kamera odaklamasıyla işleyen bir yapıya sahipti. Kadr sürekli yer ve odak değiştirip izleyeni zorlayıcı bir türbülansa sokarken, The Humbling uzun ve vasat diyaloglar ile vasat bir TV draması tadında vaziyeti idare ediyor. Sinema böylesine kendine özgü bir sanat formu işte!
 </p>
 <p>
  Tükenmişlik sendromu özellikle sanatçılarda hayatı bitirme noktasına kadar şiddetli seyir eden bir hastalık. Simon Axler bunun farkında ve kendine ünlü yazar Ernest Hemingway’i örnek olarak alıyor. Her ne kadar Skype ile tedavi olabilecek kadar yeniliğe açıksa ve her ne kadar aynı gerekçeyle olmasa da ‘sanat bittiyse yaşamın anlamı yok’ modernizm için afili bir kavşak. Bu nedenle bir tür Hemingway takıntısı olan kahramanımız tüfekle intihar etmek isterken eli tetiğe yetişmeyince, ‘Hemingway’in kolu benimkinden uzunmuş’ diyebilecek kadar da ironik bir aktör.
 </p>
 <p>
  Şüphesiz Al Pacino filmin tek taşıyıcı sütunu. Çıkardığı rol tükenmediğinin kanıtı gibi… Öte yandan Dönüm Noktası modern insana ve ikiyüzlülüğe dair sayısız fırça darbesini hoyratça harcayıp sıradan filmler rafında kendine yer buluyor.
 </p>
</div>


Kaynak: [www.aksiyon.com.tr](http://www.aksiyon.com.tr/buyulu-fener/donum-noktasi-demir-almak-vakti-gelmisse_550660), [web.archive.org (arşiv bağlantısı)](http://web.archive.org/web/20150708071001/http://www.aksiyon.com.tr/buyulu-fener/donum-noktasi-demir-almak-vakti-gelmisse_550660)
