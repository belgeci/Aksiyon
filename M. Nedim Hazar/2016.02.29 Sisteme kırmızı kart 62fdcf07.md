# Sisteme kırmızı kart

*M. Nedim Hazar 2016.02.29*

<div class="pNewsDetailMainContent ctx_content" itemprop="articleBody">
 <blockquote>
  <p>
   <strong>
    <em>
     Tıkanan sistemin yeşil zemindeki temsili gibiydi Galatasaray - Trabzonspor maçında yaşananlar. Ve bu ülkenin büyük çoğunluğu kendini Salih Dursun gibi hissediyor ne yazık ki; haksızlığa uğrayan, ezilen ve horlanan… en ufak bir itirazda oyun dışına itilen…
    </em>
   </strong>
  </p>
 </blockquote>
 <p>
  Kültürü ve coğrafyası ne olursa olsun futbolun başlama hikâyesi hemen hemen her yerde aynıdır. Boş bir arsada iki taş konularak dostların birbiriyle mücadele ettiği bir eğlencedir futbol. Ne zaman ki işin içine para girmiştir, bozulma da başlamıştır. İki hafta önce İngiltere’de Liverpool-Sunderland maçında taraftarlar şöyle bir pankart açtı: “Taraftarız, müşteri değil!”
 </p>
 <p>
  Anlayacağımız boş arsadan binbir entrikanın yaşandığı şeytanlarla dolu borsalara dönüşmüştür futbol. Konfüçyüs, “Bir milleti tutsak etmek isterseniz, onun müziğini çürütün.” derken henüz keşfedilmemişti bu ayak oyunu.
 </p>
 <p>
  Futbolun sadece bir oyun olmadığına dair sayısız metin kaleme alındı. Bu konuda bilimsel araştırmalar yapıldı, kitaplar yazıldı. Hayatın, dikdörtgen bir düzlemde yansımasıydı futbol. Kimi zaman direnişin benzersiz cephesi oldu, kimi zaman ezilmişliğin ifade edildiği bir özgürlük alanı.
 </p>
 <p>
  Dünya tarihinin en kanlı sayfalarının futbolun icadından sonra yaşanması bir tesadüf müydü acaba? Futbola dair bir aforizma değil bu cümleler; ancak futbolun Simon Kuper’in dediği gibi sadece futbol olmadığı da bir gerçek. Franco faşizmi sonrasında ülkenin demokrasiye geçişinde büyük emekleri bulunan Adolfo Suarez’in şöyle söylediği bilinir: “Güney Amerika’da bir iktidarın başarısı ülke futbolundaki başarıyla ölçülür!”
 </p>
 <p>
  Ve toplumların çürümüşlüğünü anlayabilmek için önemli parametrelerden biri olmuştur futbol. Daha birkaç ay olmadı bu endüstrinin en büyük iki çatı kuruluşu olan FIFA ve UEFA yöneticilerinin rüşvet ve kara para aklama işleri yüzünden ceza alıp uzaklaştırılmaları.
 </p>
 <p>
  Stadyumları halkı uyutmak için beşik olarak gören totaliter liderlerin üç önemli “F”sinden biridir futbol. Bu nedenle sıklıkla ‘kitlelerin afyonu’ olarak nitelendirilir. Ne ki aynı zamanda uyanışın da merkezini teşkil edebilir; yitik kaybolduğu yerde bulunup değer kazanmaya başlar zira.
 </p>
 <p>
  Ülkemizi İspanya’da başarıyla temsil eden Barcelona’nın oyuncusu Arda Turan, daha geçen hafta Ayşe Arman’ın “Hiç hatan yok mu?” sorusuna şöyle cevap vermişti: “Olmaz mı? 18 yaşında cebinde 500 bin doları olan, evini, Porsche’sini almış, bir anda şöhretin tepesine çıkmış bir çocuktan ne bekleyebilirsiniz? Tabii ki hata yapacak. Ben de yaptım. Ama kötü niyetli değildim. Heyecanlıydım, çömezdim ve sonradan görmeydim.”
 </p>
 <p>
  Üst kısmında muazzam paraların döndüğü, tabanda ise kitlelerin uyuşturularak sürüleştirildiği fantastik bir sektöre dönüşen futbol endüstrisi toplumun yitirilen adalet duygusuyla birleştirildiğinde toplumsal tuhaflıkların görünür vitrinine dönüşüyor bir şekilde. Geçen hafta Galatasaray-Trabzonspor maçında yaşananlar aslında Türkiye’nin içinde bulunduğu tipik ruh hâlinin sahaya yansımasından başka bir şey değildi.
 </p>
 <p>
  Kısa süre yaşanan ancak büyük bir ustalıkla üzeri örtülüp geçiştirilen bir olayı hatırlatmak şart. Anadolu’da bir maç sonrasında bir kulüp başkanı, takımlarının son haftalarda hakem hataları yüzünden puan kaybettiğine inandığı için “Ben oraya gelinceye kadar hiçbir yere salmayın!” talimatıyla hakemleri rehin almıştı. Esas tuhaflık ise orada başta hakem, futbolcu ve seyircilerin güvenliğini sağlamak üzere görevli olan emniyet kolluk kuvvetlerinin bu tuhaflığa yaklaşık 4 saat boyunca tepkisiz kalmalarıydı. Olayın nasıl çözüldüğünü ise yine bizzat o kulüp başkanının açıklamasından hatırlayalım: “Uğrunda öleceğim hatırlı kişinin isteğiyle salıverilmelerini istedim!”
 </p>
 <p>
  Bu absürt olay sanki birkaç ay önce değil de bin yıl evvel yaşanmış gibi hatırlamamamız ise meselenin maraz boyutunun ne kadar derin olduğunun ispatı gibi. Kulüp başkanlarının birbirini şike yapmak, adam kayırmak, maç ayarlamakla suçlamasının vaka-i adiye, kendi takımını desteklemekten çok rakip takıma küfretmenin ‘iyi’ taraftarlık, ölülere bir dakikalık saygı duruşunda bile slogan atmayı vatanseverlik, meslektaşlarını ekrana gömmenin yorumculuk sayıldığı, ülkenin bir bölgesinin temsilcilerinin terörist kabul edildiği bir sektör futbol. Ve bu sporda yaşananların toplumun genel ruh hâliyle ilgisinin olmadığını kimse düşünmemeli.
 </p>
 <p>
  Fransız filozof Joseph Joubert, insanlığın iki büyük felaketini sayarken şöyle der: “Kuvvetsiz adalet ve adaletsiz kuvvet iki büyük felakettir.” Ülkenin içinde bulunduğu adaletsizlik hissiyatı futbol maçlarında yüzeye vuruyor ve insanlar gerçek adalete sessiz kaldıkları kadar tepkisiz kalmayabiliyorlar futbol adaletsizliğine. Toplumsal dengenin bozulması bir şekilde suskunlukla karşılanabiliyor ama futbol düzlemindeki bozulmalar çok büyük tepkiyle karşılanabiliyor çoğu zaman.
 </p>
 <p>
  Ve bozulan denge, eğer düzeltmeye dair gerekli müdahalelerde bulunulmazsa yerini çürümeye bırakıyor. Çürüme, büyük bir hızla sosyal hayatın tüm katmanlarına sirayet ediyor bir şekilde. Ülke, her alanda nasibini alıyor bu yozlaşmadan. Çürümenin müsebbipleri medyayı kontrol altında tuttukları için, belki çoğu zaman kalabalıklara bunu hissettirmiyor, hatta tam tersi, ‘her şey yolunda, aslında çok iyiyiz’ hissiyatını da yerleşik hâle getirebiliyorlar ama bir futbol maçında yaşananlar bir anda toplumun gerçek resmi olarak ortaya çıkabiliyor.
 </p>
 <p>
  İşi adalete düşmediği için, hukukta yaşanan sıkıntılar hakkında herhangi bir fikri olmayan kalabalıkların, bir futbol maçında yaşanan adaletsizliğe isyan etmesine şaşırmamak lazım bu sebeple. Adaletin kötü uygulandığı bir ülkede futbolun iyi olması mümkün değildir zira. Hâkimlerinin sorunlu olduğu bir toplumun hakemlerinin sütten çıkmış ak kaşık olması da mümkün olmasa gerek. Hakemi iyi olmayanların hekimi ya da sağlık sektörü de pek iç açıcı olmayacaktır şüphesiz!
 </p>
 <p>
  Kötü yönetim, gelir adaletindeki dengesizlik, hukuksuzluklar, adam kayırma, en ufak eleştirinin hainlik olarak algılanması, günübirlik hain ve kahramanlar listelerinin oluşturulması bir ülkeyi nasıl dengesizleştirip kontrolden çıkarıyorsa, benzer etkenlerin tesiriyle icra edilen bir futbol maçı da aynı şekilde şirazeden çıkıp tuhaflıklara sahne olabiliyor.
 </p>
 <p>
  Adalet dağıtması beklenenlerin, elindeki kartları hislerinin infaz aracı olarak kullanması, bir süre sonra kontrolün ellerinden çıkmasına sebep olabiliyor yani. Ve yere düşürdüğünüz kartlar, kurbanlarınız tarafından alınıp yüzünüze tutuluyor bir şekilde!
 </p>
 <p>
  İşte bu sebepten dolayı çok sembolik anlamlar içeriyor futbolcunun hakeme gösterdiği kırmızı kart. O kart, sportif başarısı düştüğü hâlde bunun hesabını vermek yerine sürekli başka kurbanlar arayan futbol yöneticilerine de gösteriliyor aynı zamanda. Adaletle yönetmesi gerekenlerin eyyamcılıklarına da tutulan bir kırmızı ikaz elbette. Tıkanan sistemin, kontrolünü kaybeden paradigmanın yeşil zemindeki temsili gibiydi G. Saray-Trabzonspor maçında yaşananlar. Ve bu ülkenin büyük çoğunluğu kendini Trabzonsporlu Salih Dursun gibi hissediyor ne yazık ki; haksızlığa uğramış, yenilmiş, ezilen ve horlanan… En ufak bir itirazda doğrudan oyun dışına itilen…
 </p>
 <p>
  Maçta yaşananlar ile ülke arasında o kadar büyük ve ibretlik benzerlikler var ki… Ev sahibi ekibin teknik direktörünün maçtan sonra sanki önemli bir şey yaşanmamış gibi davranması mesela. Bize dokunmadıkça fenalık ve haksızlığın ömrünün bin yıl sürmesinin umurumuzda olmaması gibi.
 </p>
 <p>
  Her şeye rağmen birleştirici ve halka yakınlık yönüyle ele alındığında umudun yitirilmemesi gerektiğini de hatırlatması açısından önemli bir olay yaşadık bu maçta. Ve belki de futbol, zannettiğimizden çok daha fazla anlamlar içeriyor modern insanın yaşamında. Hatırlayalım G.Saraylı merhum Metin Kurt’un kendisine sorulan soruya verdiği cevabı: “Halka yakın olmak için kanatta oynuyorum!”
 </p>
</div>


Kaynak: [www.aksiyon.com.tr](http://www.aksiyon.com.tr/mnedim-hazar/sisteme-kirmizi-kart_553971), [web.archive.org (arşiv bağlantısı)](http://web.archive.org/web/20160302093819/http://www.aksiyon.com.tr/mnedim-hazar/sisteme-kirmizi-kart_553971)
