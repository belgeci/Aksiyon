# Asabiyim ben: Dokunma yanarsın!

*M. Nedim Hazar 2015.03.10*

<div class="pNewsDetailMainContent" itemprop="articleBody">
 <p>
  Bazı filmler vardır insanın temel sütunlarına karşılık gelen hissiyatı perçeminden yakalar. Dakikalar ilerledikçe film sizi çayın içindeki şeker gibi eritir ve adeta kaybolursunuz. Arjantinli yönetmen Damián Szifron’un (kendileri aslen televizyoncu olmalarına rağmen çektiği az sayıda filmin hemen hepsi aynı ilginçlikler içerir) çektiği Asabiyim Ben (Relatos salvajes) böylesi bir film. Filmin yapımcısı ise sinemaseverlerin aşina olduğu bir isim: Pedro Almadovar.
  <br>
   Filme geçmeden önce başka bir başyapıta selam göndermemek haksızlık olacaktır. Asırlık çınar Joel Schumacher’in yönettiği 1996 yapımı muazzam filmi Falling Down (Sonun Başlangıcı).
   <br>
    “Her günahta küfre giden bir yol vardır’ der asrın beyin yapıcısı. Her öfke de bir cinnete kulvar açıyor adeta. Özellikle modern toplumlarda öfkenin tetiklediği savrulmalar o kadar büyük trajedilere sahne oluyor ki, sonrasında gazetelerde şöyle bir haber okuyabiliyoruz mesela: “5 lira için katil oldu!” Ya da “Yol verme tartışmasında kavga çıktı; 3 ölü!”
    <br>
     İşte asabiyim ben bize benzer bir toplumda böylesi 6 öyküyü ‘öfke ve isyan’ şemsiyesi altında bir araya getirmeyi başarıyor. Damián Szifron’un bu sıradışı filmi, önce festival festival dolaşıp büyük hayran kitleleri topladı. Nihayet Oscar’a aday gösterildi. Açıkçası filmin ‘bağımsız’ tadındaki niteliği Oscar gibi popüler bir yarışmadan ödül alabilmesine engel oldu.
     <br>
      6 kısa ve bağımsız hikayeden oluşan Asabiyim Ben modern toplumlarda öfke odaklı savruluşları anlatıyor. Bölümleri bağımsız bir mini dizi tadında… Çoğu yolda geçen ya da yol ile ilgili olan öyküler, minik bir had aşmanın ya da kırılmanın neticesinde yaşanan kocaman savrulmaları anlatıyor. Her hikayenin atmosfer oluşturmaktaki başarısı, üst düzey oyunculukları ve yönetmenin her ne kadar TV stilizasyonuna daha çok yakın duran kadrajlamasıyla takdiri hak ediyor.
      <br/>
      Öte yandan film tarzı olmayan bir yönetmenin elinden çıkmamanın ıstırabını da yaşıyor. Her epizot ayrı bir yönetmenin elinden çıkmış gibi farklı bir tat içermesi şüphesiz bir renklilik de aynı zamanda. Lakin bölümlerin birleştirici bir estetiğinin olmaması da ciddi bir eksiklik.
      <br/>
      Damian Szifron’un yönettiği ve Ricardo Darin, Oscar Martinez, Leonardo Sbaraglia, Dario Grandinetti, Erica Rivas, Maria Marull, Monica Villa ile Rita Cortese’in oynadığı Asabiyim Ben en temel iki kadim hissiyat üzerinde yükseliyor: Haksızlık ve isyan. Öfke ile yoğrulmuş bir toplumda, yaşanan savrulmaların çarpıcı şekilde işlendiği her bölüm ayrı bir duygunun karşısına yerleşiyor.
      <br/>
      Filmde o kadar çok kavram katmanlanarak irdelenmiş ki hayran olmamak elde değil; aşk, nefret, öfke, karşı duruş, feragat, sadakat, intikam vs… Tüm bu mühim meseleler dozunda bir kara mizah yedirilerek yapılıyor Asabiyim Ben’de.
      <br/>
      Film alabildiğince başına buyruk ve klasik anlatının dışına sarkıyor. Bu nedenle kırılma anları ve karakterlerin dönüşümleri konusunda drama disiplinini çok takmıyor. Örneğin jenerik öncesi sekansı kocaman bir kısa film var. Ve öylesine etkileyici bir yerde bitiyor ki bu intro seyirciyi adeta mest ediyor.
      <br/>
      Her bölüm şüphesiz başka bir filmi de akla getiriyor. Spielberg’in Otostopçu’sundan Üç Maymun’a, Şarküteri’den Almadovar filmlerine kadar pek çok filmin adeta ayak sesini de işitiyoruz bu sıradışı Arjantin filminde.
      <br/>
      Ben şahsen en çok basit bir densizliğin insanı nasıl bir canavara dönüştürebileceğini anlatan şiddete doğrudan gönderme yapan kısımlarına vuruldum. Şüphesiz her izleyici kendi zevki çerçevesinde bir şeyler damıtıyor filmden.
      <br/>
      Asabiyim Ben her bölümü yaklaşık 30 dakika süren ama insanda uzun metraj bir drama izlemiş hissi uyandıran, heyecanlı, merak hissini gıdıklayan, tedirgin edici bir film. Film bitince insan, ‘keşke her bölümü ayrı bir film olarak çekilseymiş’ dedirtecek türden.
     </br>
    </br>
   </br>
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/buyulu-fener/asabiyim-ben-dokunma-yanarsin_550113), [web.archive.org (arşiv bağlantısı)](http://web.archive.org/web/20150707072540/http://www.aksiyon.com.tr/buyulu-fener/asabiyim-ben-dokunma-yanarsin_550113)
