# Köprüden gecti halkım

*M. Nedim Hazar 1997.10.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Çarşaflı bir nine, emniyet şeridinin dışına çıkıp yaya yolunda koşturan torununa sesleniyor.
  </font>
 </div>
 <div id="newsText">
  <font class="detail-text">
   TRT'nin helikopterdeki mobil kamerası iki kıtayı birbirine kelepçeleyen bu gerdanlığın üzerindeki mahşeri kalabalığı tarihe sabitliyor. 'Down'lu bir çocuk, zaten küçük olan gözlerini mutluluktan daha da kısarak koşuyor ebeveyninin yanında. Kapalı gözlerle geçerken gözleri görmeyen bastonlu koşucunun yanından, insan mozayiğinin oluşturduğu bu paradoksal mutluluk tablosu ekranlardan tüm dünyayı kucaklıyor adeta.
   <br/>
   <br/>
   'Boğaz derin bir mangal kaynatır derinliği, Çamlıca'da yerdedir göklerin derinliği' diyen şairin haklılığını teslim ediyor 19. Avrasya Maratonu'nun plonje görüntüleri. Helikopterdeki kamera, kayarken Hezarfen gibi Galata Kulesi'nden profesyonel atletlerin ensesine, siyah asfaltı gergef gibi dantelleyen insanların koşan, duran, yürüyen, yorulan enstantanelerini gizliyor. Pankart taşıyor kalabalıklar. Kimi eğitim sisteminin çarpıklığının en pöpüler sloganı olan '5+3' yazılı levhayı, kimi çevreyi, kimi siyanürlü altını, kimi kayıpları vurguladığı dövizleri boyları nisbetinde gökyüzüne doğru uzatıyor.
   <br/>
   <br/>
   Toplumları kaynaştıran, medeniyetleri buluşturan sportif bir aktivite hiçbir yerde bu kadar anlam kazanamamıştır şüphesiz. Bir organizasyon ki, Asya'nın irfanından başlayıp Avrupa'nın kültüründe noktalanıyor. Bir akşam önce belediyenin bahçesinde makarna partisiyle başlayan 19. Avrasya Maratonu, Dolmabahçe Sarayı'nın yanıbaşında duran kamyonlardan katılımcıların heyecanla sallanan ellerine doğru atılan plastik su bardaklarıyla sona eriyor.
   <br/>
   <br/>
   Herşey iyi niyetle başladı... Spor Editörü Necati Kola ile bu yılki Avrasya Maratonu'nu fakirin yazması hususunda görüş birliğine varmıştık. Aslında Necati iyi bir alışveriş yapmanın mutluluğunu yaşıyordu. Ben bu seneki maratonu yazacaktım, karşılığında o da bundan sonra benden soyismi ile ilgili espri yapmama sözü alacaktı. Aramızdaki bu mutabakat Haber Müdürü Ahmet Dinç Bey'in de onayıyla legalleşince, ben hazırlıklara başladım. Geçen yılki yazıları buldum, spor ilgililerine, 'Bir maraton yazısı nasıl yazılır?' sorusunu tevcih ettim, notlar tuttum, 'postit'ler düzenledim... Hedefe kilitlenmiştim. Ancak insanoğlunun zaaflarla donanımlı olduğu gerçeğini unutmuştum. Bunu sağ böbreğim geceyarısı saat 03.23'te hatırlattı bana. O güne kadar biriktirdiği toz kristalciklerini birleştirip küçük çaplı bir çakıl taşı boyutuna getiren mezkûr organım, sinir sistemimin dayanamayacağı bir ağrı açığa vurdu. Böbrek taşım maratona erken saatte başlamak istiyordu. Yaklaşık üç saat süren bir kıvranma sonunda damarımdan kanıma karışan Baralgine eczası, şafakla beraber göz kapaklarımı da esir almıştı...
   <br/>
   <br/>
   Gözlerimi açtığımda saat 09.07'yi gösteriyordu... Panik halinde yarı açık gözlerle TV kumandasının tuşuna dokundum. Mahşeri bir kalabalık hücum etti odanın içine... Allah'tan videoyu akşamdan programlamıştım ve maraton başından beri kaydediliyordu. Spikerin yanında oturan eski atlet Mehmet Terzi Avrasya Maratonu çerçevesinde maraton hakkında genel bilgiler aktarıyordu. Koşuya yetişmem imkansızdı. O gün, bir elimde kumanda, diğerinde kalem kağıt karşımdaki sihirli kutudan odama yansıyan görüntüleri not almaktan başka şansım kalmamıştı. Ben de öyle yaptım...
   <br/>
   <br/>
   İşte Türkiye bu!
   <br/>
   <br/>
   İnsanlar, oluşturdukları renk cümbüşü ile debisi yüksek bir sel gibi, asfaltın coğrafik konumuna göre bazen ark yapar gibi sıçrayarak, bazen dingin bir dere gibi kayarak geliyorlar. Toplumun her katmanından; kadını erkeği, çocuğu yaşlısı yanyana, art arda koşmuyor akıyorlar adeta! 'İşte Türkiye bu' diye geçiriyorum içimden. Sırtını 'Asya'ya dayamış, yüzünü 'Avrupa'ya dönmüş yüzbinleri puslu bir ekim sabahı bir araya getiren şey spor parantezi içine toplanmış birçok kavramdı aslında. Asırlar boyu medeniyetlere yataklık yapmış, üzerinde cihan devletini misafir etmiş bir medeniyetin toprakları, sporun belki de gerçek manasının tebarüz ettiği nadide günlerden birini yaşıyor. Çok fazla belagata, bilgiye, donanıma gerek yok aslında. Gördüklerimi tasvir etmem yeter:
   <br/>
   <br/>
   İşte 56772 göğüs numaralı Uzakdoğulu bayan. Yanında köpeği ile kalabalığın arasında etrafına gülücükler dağıtıyor. İnsan selinin arasında bir grup bembeyaz giysili genç gözüme çarpıyor: Okul olarak koşuya katılan bir karate ekibi bu. Yalınayakları, siyah kuşaklarıyla bir grup başörtülü bayanın önünde koşuyorlar. 14047 numaralı yaşlı adam numarasının üstüne 'dede' ibaresini yazmış. Yanında duran 48565 numaralı çocuğun göğsünde yazan 'torun' kelimesi bütünleştiriyor bu ikili tabloyu. İhtiyar adam sol koluna taktığı çantada havlu, su, şemsiye taşıyor. Belli ki evin büyük hanımı sıkı sıkıya tembih etmiş bazı şeyleri! En çok tekerlekli sandalyeli insanların gayretleri ve yüzlerindeki azim insanı etkiliyor. Babasının ittiği bebek arabasında etrafa ürkek gözlerle bakan çocuğun yanına gelip yanağını okşuyor genç bir felçli. O, minik yavru kadar lükse sahip değil; güçsüz bacaklarının rağmına gelişmiş kaslarının kuvvetiyle çeviriyor tekerleğin yanındaki metalik çemberi. Koltuk değnekli biri yaklaşıyor mikrofonlu muhabirlerin birinin yanına. 'Geçtiğimiz yıl tekerlekli ile katılıp üçüncü oldum' diyor. Bu sene koltuk değnekliler kategorisinde dereceye girmeyi hedefliyormuş. Yüzbin insanın arasında 9 rakibini bitişe kadar göremeyebileceğini ekliyor. 90 yaşındaki bir dede ise, adeta kan fışkıran yanaklarıyla gülümsüyor. Henüz yarışın başında dilleri dışarı doğru sarkma temayülü gösteren gençlerin yanından göğsünü kabartarak geçiyor. 'Hadi evlat koş, yazık yazık gençsiniz' diyor bir gözüyle olayları tesbit eden kamerayı keserek. Kendisiyle mülakat yapan hanım muhabirin nefesini zorlarcasına koşarken açıklıyor bu sene 13. koşusunu yaptığını. Tam teşekküllü atlet gibi kuşanmış bir genç kalabalığı yararak ilerlemeye çalışıyor. General Miltiades'e  savaşın bitimini müjdeleyen asker gayretiyle başladığı yarış, kısa süre sonra İETT otobüsünün arka koltuğunda sona eriyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3086-kopruden-gecti-halkim.html), [web.archive.org (arşiv bağlantısı)](http://web.archive.org/web/20120201112046/http://www.aksiyon.com.tr:80/aksiyon/haber-3086-kopruden-gecti-halkim.html)
