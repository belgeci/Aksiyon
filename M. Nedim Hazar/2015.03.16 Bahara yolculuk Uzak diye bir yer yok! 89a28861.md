# Bahara yolculuk: Uzak diye bir yer yok!

*M. Nedim Hazar 2015.03.16*

<div class="pNewsDetailMainContent" itemprop="articleBody">
 <p>
  Küpün içinde ne varsa, dışarı o sızıyor. İçi tıka basa karanlık ve kötülük dolu çıkınlar ne yaparsa yapsın güzel bir tablo asamıyorlar çerçevenin içine. İçinde umut ve sevgi besleyen sineler ise en zor zamanlarında bile her milimi inşirah sızdıran bahar resimleri çiziyorlar. Selam: Bahara Yolculuk her şeyden önce bu hakikatin bir ispatı olarak giriyor vizyona. Dirahşan çehrelerde fenalığa yer yok. Umutsuzluk da uğramıyor onların semtine.
 </p>
 <p>
  Sinema sanat dallarının içinde en kolektifi… Sadece bir sanatçının kapasitesi ve yeteneğiyle ilgili değil; kalemden fırçaya, notadan kadraja kadar pek çok sanatkârın ortak ürünü. Bu nedenle kolay değil iyi film yapmak. Yeri gelmişken iyi ile güzel arasındaki farkı da vurgulamak lazım. Nice iyi filmler var ki, güzel değil, güzelliği yüceltmiyor, seyri sonrasında insanın içine bir karanlık gelip çöküveriyor. Bahara Yolculuk her karesinde güzelliği bünyesinde barındıran bir film. Diğer kısımlarına bakmadan önce hikâyeye odaklanalım.
 </p>
 <p>
  1990’ların başındayız, Sovyet Rusya’sı dağılmış, yaklaşık 100 yıl ideolojinin esareti altında inim inim inlemiş milletler nefes almaya başlamıştır. Bir grup idealist insan taşıdıkları değerleri gaye-i hayal edindikleri için oralara götürmeye kararlıdır. İşte bunlardan biridir İsmail öğretmen. Nasibine Kırgızistan düşer. Haritada yerini bile bilmediği bu topraklara giderken, ardında hastalığından habersiz olduğu bir eş ve iki çocuk bırakır. Uçakta bir delikanlı ile tanışır; bütün hayatı bu dünya olan Mehmet. Başı beladadır ve bir kaçış içerisindedir. Kader bir şekilde onu İsmail öğretmenin yanına iter. Kırgızistan’da İsmail öğretmeni bambaşka bir dünya bekler. Yokluğun ve sahipsizliğin yıllardır yüklediği ağırlığın altında kıvranan insanlar. Pek çoğu sahip çıkar bu genç ve idealist hocaya. Ancak bundan rahatsız olanlar da vardır.  En çok da öğretmenin gelme sebebini merak ederler, ‘neden?’ diye sorarlar ‘neden geldiniz?’ Bahara Yolculuk işte bu sorunun etrafında mütevazı ancak davaları büyük insanların hikâyesini anlatıyor.
  <br>
   Malum bir süre önce Selam filmini izlemiştik ve açıkçası gerek muhtevası, gerekse estetiği ile epey sıkıntılı bir filmdi Selam. Bahara Yolculuk, bir taraftan meselenin çıkış noktasına yönelirken, diğer yandan ilk düğmeyi doğru ilikleyerek başlıyor yolculuğa. Her ne kadar sağlam yedirilmiş görülmese de, güzel iki yan öyküyle beraber, İsmail Hoca’nın hikâyesini alıyor omurga olarak. Bir feragat ve adanmışlık destanının mütevazı kahramanlarını gösteriyor bize. Üçlü bir anlatım var, Türkiye’ye ilave olarak Kazak ve Kırgız topraklarından kahramanlar görüyoruz. Erkan Çıplak (senarist) bir ana, iki yan öyküyü ustalıkla finalde birleştirmeyi başarıyor, ah bir de kaza sonrası bırakıp gitme olmasaymış!
  </br>
 </p>
 <p>
  Yönetmen Hamdi Alkan, uçsuz bucaksız bozkırlar ve yemyeşil ovaları bulunca her karesi resim olan çerçeveler yapmış. Bol bol uçan kamera (fly-cam) kullanarak görkem katmış bu görüntülere. Bu görüntüleri sıklıkla müracaat edilen müzik destekliyor Bahara Yolculuk’ta. Bu sebeple sinema kadar klip havası da var filmde. Bir yönüyle yol filmi olan Bahara Yolculuk ile bu estetik pek sırıtıyor denemez.
 </p>
 <p>
  Oyunculukların çoğu dozunda… İstediğini almış yönetmen. Kazak ve Kırgız oyunculardan da işini layıkıyla yapanlar çoğunlukta. Şahsen kötü karakterin biraz daha derinlikli ve etkileyici olmasını isterdim.
 </p>
 <p>
  Bitiriyorum; Bahara Yolculuk pek çok yönüyle bir filmden daha çok anlam ifade eden bir yapım. Bir kere bugün bile pek çok bahtsızın anlamadığı ve karanlık göstermeye çalıştığı insanları, minicik öykülerini ancak koskocaman iç dünyalarını ve gaye-i hayallerini anlatmaya soyunuyor. Bugün tüm dünyanın ihtiyacı olan bir meselenin bamteline ısrarla basarak yapıyor bunu: Sevgi ile koşmaya başla... Ve mesafe diye bir kavram olmadığı gibi mağlubiyet diye bir kelime de yok onların lügatinde.
 </p>
</div>


Kaynak: [www.aksiyon.com.tr](http://www.aksiyon.com.tr/buyulu-fener/bahara-yolculuk-uzak-diye-bir-yer-yok_550195), [web.archive.org (arşiv bağlantısı)](http://web.archive.org/web/20150706120839/http://www.aksiyon.com.tr/buyulu-fener/bahara-yolculuk-uzak-diye-bir-yer-yok_550195)
