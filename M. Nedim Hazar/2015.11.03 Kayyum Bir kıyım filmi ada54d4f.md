# Kayyum: Bir kıyım filmi

*M. Nedim Hazar 2015.11.03*

<div class="pNewsDetailMainContent ctx_content" itemprop="articleBody">
 <p>
  Fransız sinemacı Jacques Tati, “Ben istiyorum ki film, siz sinema salonunu terk ettikten sonra başlasın.” derken gerçek hayatın perdede yaşananlardan daha enteresan olduğunu anlatmak ister. Öyledir de zaten; hayat, sanata karşı her zaman öndedir. Ne ki biz bunu sıklıkla unuturuz. Sinema tarihi boyunca çekilen filmlerin neredeyse tamamı yaşanmış olayların üzerine inşa edilir. Elbette birebir değildir her şey; hayaller, yetenek, sanatın gücü vs. devreye girer ve ortaya film çıkar. Ancak kimi zaman da, sanat enteresan şekilde bir adım öne geçer ve hayatın kendisini tekrar etmesine şahit olur. Taklit rolü takdim/tehir yapmıştır. Bazı filmler vardır ki, çekilen senaryo kısa ya da uzun vadede bizatihi yaşanır. Hatta şöyle deriz bu anlarda: “Tıpkı filmdeki gibi oldu!”
 </p>
 <p>
  Bu çerçeveyle baktığımızda, yaşadığımız her olay birer film hammaddesidir. Dramlar, komediler, trajediler, korkular, karabasanlar, ihanetler, tilkilikler, çirkinlikler, güzellikler, aptallıklar... Bir süre sonra film formunda karşımıza çıkabilir her zaman.
 </p>
 <p>
  11 Eylül hadisesi yaşanırken pek çok Amerikalının film çekildiğini zannedip “Kamera nerede?” diye sormasının sebeplerinden biri de buydu; yani sinemanın hayat ile bu kadar iç içe geçmiş olmasıydı sanırım.
 </p>
 <p>
  Türk sineması maalesef bu yönden epey iptidai. Özellikle sosyal meseleler ve tarih konusunda bol hamaset ve başarısız birkaç örneğin dışında pek bir şey üretemedi Yeşilçam. Elbette bu durum ilanihaye devam edecek değil. Sadece son bir asırlık içtimai hayatımız bile belki yüzlerce filmlik malzeme barındırıyor. Darbeler, baskı dönemleri, sosyal kırılmalar, terör, anarşi vesaire...
 </p>
 <p>
  Yalnızca son bir yılda yaşadıklarımıza bakıldığında ileride sinemacılar için yapılacak film sayısının epeyce kabarık olduğu görülür. Dramdan trajediye, korkudan komediye kadar pek çok filme konu olabilecek kadar bereketli (çokluktan kinaye) olaylar yaşadık, yaşıyoruz.
 </p>
 <p>
  İpek Medya’yı ele geçirme operasyonu, herhangi bir dramatik katkı sağlanmaksızın, kameraların soğuk diliyle ‘vakayı rapor’ şeklinde uç uca eklense bile son derece ibretlik bir dokümanter çıkacağından eminim.
 </p>
 <p>
  Hani önceki birkaç ayda yaşanan ve meselenin ‘el koyma’ kısmına gelen faslı;  yaşanan akıl ve mantık dışı gelişmeler sadece epigraf olarak yer alsa ve film, bir gece sabaha doğru medya binasının önüne yığılan emniyet araçları ve silahlı polislerin binaya girişiyle, buna karşı koymaya çalışan gazetecilerin direnişiyle açılsa, yüksek gerilim sineması örneklerinden olur.
 </p>
 <p>
  Öyle bir film ki protogonistleri ve antogonistleri bile bir senarist tarafından yazılmışçasına kusursuz. Costa Gavras’ın o şahane filmi ‘Z-Ölümsüz’e taş çıktaracak bir arka plan eşliğinde emniyet güçleriyle ele geçirilen gazete binası. Polis eşliğinde yapılan yazı işleri toplantıları, bir kayyumun iki dudağı arasındaki insan kaderleri.
 </p>
 <p>
  Demir makaslarıyla kırılan kapılar, dövülen muhabirler, hakaretler, aşağılamalar. Gözaltılar, dayaklar, sindirmeler ve bu dramatik hadiseyi dehşetle izlemesi beklenirken, öyle davranmayıp durumu fırsat bilen meslektaşlar.
 </p>
 <p>
  Tehditler eşliğinde basılan yayın odaları, canlı yayında fişi çekilen kameralar, karartılan ekranlar. Eminim, film çekilip vizyona girdiği anda, pek çok izleyici ‘Bu kadarı yaşanmış olamaz, abartı var’ filan bile diyecektir. Ancak, hepimiz çekilmesi muhtemel bir karabasan filminin kahramanlarıyız. Hakikat bu.
 </p>
 <p>
  Çekilir mi? Kim çeker, ne zaman başlar çekimler? Bilemiyorum... Ama sinemayla hayatın olağan ilişkisinin geçmişine baktığımızda bir gün böylesi bir filmin ‘motor’ diyeceğinden adım gibi de eminim. Şüphesiz belki devamı bile çekilebilecek bir seri dramaya dahi dönüşebilir ama Allah bu millete bu tür filmlere malzeme olacak yeni acılar ve belalar yaşatmasın!
 </p>
</div>


Kaynak: [www.aksiyon.com.tr](http://www.aksiyon.com.tr:80/yazarlar/kayyum-bir-kiyim-filmi_552815), [web.archive.org (arşiv bağlantısı)](http://web.archive.org/web/20151104010237/http://www.aksiyon.com.tr:80/yazarlar/kayyum-bir-kiyim-filmi_552815)
