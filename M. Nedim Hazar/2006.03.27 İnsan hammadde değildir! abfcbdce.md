# İnsan hammadde değildir!

*M. Nedim Hazar 2006.03.27*

<div>
 <p>
  <font>
   Sanırım şu ünlü ‘Düşünen Adam’ heykelini yapan sanatçı Rodin’e sorulmuştu soru. Şöyleydi: ‘Usta bu muhteşem heykelleri nasıl yapıyorsun?’ Ünlü sanatçının cevabı ilginçtir: ‘Yaptığım bir şey yok. Sadece taşın fazlalığını alıyorum!’
   <br/>
   <br/>
   Bu cevap her ne kadar sanat denen ‘nimet’in çalışarak edinmekten ziyade ‘vehbî’ yani verilen bir nimet olduğunu gösterse de, işin bir de sanatçının eseriyle olan yalın ve bir çeşit duygusuz iletişiminin göstergesi. Olay heykel, resim yahut ahşap sanatları çerçevesinde kaldıkça sorun yok aslında. Problem insana dair olunca ortaya çıkıyor. Özellikle gerçek hayat ile ilişkili çalışmalarda bir yazarın yaşayacağı en büyük açmaz, eseriyle kurduğu duygusal bağlantı olsa gerek. Zira hayat bir anlamda yazar için ‘malzeme’dir. Tıpkı ağaç gibi, taş gibi ya da kil gibi. Sanatçı onu alır, sağını solunu eğer-biçer ve bir eser meydana getirir. Eseriyle kuracağı bağlantı onun sanatının boyutunu gösterir. Örneğin taşa acıyıp, sağını solunu keski ile yontmazsa ortaya heykel çıkmaz. Yahut ağaca kıyamayıp rendeyi kullanmazsa ağaç sadece hammadde olarak kalır sonsuza kadar.
   <br>
    <br>
     Yazarlık için bu büyük bir merhametsizliği beraberinde getirir. Zira kurgulayarak da olsa insan hayatına dair bir şeyler karalamak, angajman tuzağına düşmeden yapılırsa duygusuzluğu getirir. Aksi durum da sanatı sekteye uğratır. Bir yazar ne kadar iyi ise hayatı o kadar sanatına göre kodlayarak görüyor demektir. Şahit olduğu bir trafik kazasını, intiharı, cinayeti mesleğine göre kodlayarak hafızasına nakşeder. Bu da insanî melekelerinin uyuşturulması ya da kalıcı olarak köreltilmesiyle mümkündür. Yazıyla ilişkili olduğum için pek çok zaman yaşadığım olaylarda kendimi suçüstü yakalamışımdır bu yüzden. O nedenle bir yakını vefat eden sanatçının o akşam her şeyi bir kenara bırakıp sahneye çıkmasını ve ‘şov devam etmeli’ mantığını tiksintiyle karşılarım. Hayır, şov devam etmemeli, sanatçı öncelikle insan olduğunu her daim hatırlamalıdır.
     <br>
      <br>
       Philip Seymour Hoffman’a en iyi erkek oyuncu Oscar’ı kazandıran Capote filmi işte böylesi açmazları yaşayan ‘efemine’ bir yazarın hayatından bir kesiti anlatıyor. Film, ünlü yazar Truman Capote’un yaşadığı gerçek bir olaydan sinemaya Bennet Miller tarafından uyarlanmış. Öyküye bir göz atalım isterseniz:
       <br>
        <br>
         New York’ta bohem bir çevrede yaşayan ve New Yorker’da yazarlık yapan Truman Capote, bir sabah gazetenin üçüncü sayfasında bir cinayet haberi okur. Holcomb-Kansas’ın tanınmış çiftçi ailelerinden Clutterlar’ın dört ferdi, korkunç bir biçimde öldürülmüştür. İlk bakışta sıradan gibi görünen bu cinayet Capote’un uzun süredir aklını kurcalayan, kurmaca olmayan bir yazının da, doğru yazarın elinde kurmaca kadar etkili olabileceği teorisini test etmesine imkân tanımaktadır. Bu küçük kasabada cinayetlerin halk üzerindeki etkisini incelemek üzere olay yerine hareket eder. Ancak kısa süre sonra yakalanan katillerden yarı Kızılderili olanıyla yakınlık kurar. Yargılanıp idama mahkûm olan katiller Capote’un gösterdiği yakınlığa ve masum yalanlara inanırlar. (Zira Capote onların öyküsünü ‘Soğukta Kan’ adıyla yayınlamasına rağmen ‘henüz yazmadım’ der, sadece kitabını düşünmesine rağmen mahkûmlara üst mahkeme için uğraş verdiğini söyler) Oysa yazarımız, bir hamala, arkadaşlarının yanında kendine iltifat etsin diye rüşvet verecek kadar acınası bir insandır! Katillere birer roman malzemesi olarak bakan Capote, kitabı yazdıktan sonra girdiği bunalımdan çıkamaz ve bir alkolik olarak hayata gözlerini kapar. Son kitabının kapağında ise şu cümle yer alır: ‘Kabul edilen dualara, kabul edilmeyenlerden daha çok gözyaşı dökülür!’
         <br/>
         <br/>
         Bennett Miller’in yönettiği “Capote”, “en iyi film” ve “en iyi erkek oyuncu” (Philip Seymour Hoffman) dalları dâhil beş dalda Oscar’a aday gösterildi. Gerald Clarke’ın aynı isimli kitabından uyarlanan filmin senaryosunu Dan Futterman kaleme almış. Başrollerde Philip Seymour Hoffman (Truman Capote) ve Catherine Keener (Harper Lee) kamera karşısına geçmiş. Filmde ikiliye eşlik eden oyuncular Clifton Collins Jr., Chris Cooper, Bruce Greenwood, Bob Balaban ve Amy Ryan olmuş. Filmin müziklerini ise Mychael Danna bestelemiş.
         <br/>
         <br/>
         Film 1950’li yılların Amerika taşrası atmosferini durgun anlatımı ve sakin kadrajıyla verirken bazı zamanlar sıkıcılık girdabına kapılıyor. Buna rağmen bir yazarın iç dünyasına cömertçe yaklaşıyor ve klasik Hollywood tarzından çok Avrupa filmlerini hatırlatan stiliyle dikkat çekiyor. Ve filmden çıkarken anlıyoruz ki, bazı sanatçılar için şov devam etmeyebildiği gibi, hayatlarını ölene kadar değiştirebilecek kırılmalara sebep olabiliyor. Eğer klasik Fransız sinemasından sıkılmayanlardan ve bir yazarın iç dünyasına yapılan son derece sakin bir seyahatten hoşlanıyorsanız, Reha Erdem’in Korkuyorum Anne’si yerine yazmayı tercih ettiğimiz bu film tam size göre. Aksi halde salon görevlisinin sizi, ‘film bitti’ diye dürterek uyandırma ihtimali çok yüksek.
         <br/>
         <br/>
         Yönetmen: Bennet Miller
         <br/>
         Senaryo: Dan Futterman
         <br/>
         Görüntü Yönetmeni: Adam Kimmell
         <br/>
         Müzik: Mychael Danna
         <br/>
         Oyuncular: P. Seymour Hoffman, Catherine Keener, Clifton Collins Jr. Chris Cooper Bruce Greenwood
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1645 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23748), [web.archive.org (arşiv bağlantısı)](http://web.archive.org/web/20070808030531/http://www.aksiyon.com.tr:80/yazdir.php?id=23748)
