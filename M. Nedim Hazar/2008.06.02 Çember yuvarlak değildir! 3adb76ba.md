# Çember yuvarlak değildir!

*M. Nedim Hazar 2008.06.02*

<div class="pNewsDetailMainContent" itemprop="articleBody">
 Yönetmen Rodrigo Pla, ‘Yasak Bölge’ ile azınlık elitinin kendi kendine kurguladığı ayrıcalıklı sahte cennetin, kendi cehennemini de içinde barındırdığını, epeyce karamsar bir atmosferle olsa da, sağlam bir dramatik yapıyla çıkarıyor karşımıza.Makedon yönetmen Milcho Manchevski’nin başyapıt filmi Yağmurdan Önce’de bir kaplumbağayı ateş çemberinin içine atan çocukların üzerine düşürdüğü muhteşem bir epigraf var: Zaman asla ölmez. Çember yuvarlak değildir! Daha sonra aynı iki cümleyi Londra’nın taş duvarlarından birine yazılı olarak görürüz. Sonrası malum; izleyenler, 1994 yapımı bu muhteşem filmin Balkanlar’da yanan ateşe izleyiciyi yakabilecek kadar yakınlaştığını hatırlayacaklardır...
 <br/>
 <br/>
 Tarih boyunca; alışkanlıkları, yaşam şekilleri, kullandığı alet-edevat değişmiş olsa da insanlığın içinde barındırdığı hislerin, davranışların hep aynı olduğu ve zaman denen ince, uzun ve keskin çizgide dairesel hareketler şeklinde ortaya çıktığını görmek mümkün. İlk insanların kendilerini çevreden korumak adına yaptıkları tomruktan duvarlar ile Çin Seddi arasında bu nedenle pek bir fark yoktur. Almanya’nın orta yerine örülen Berlin Duvarı ile günün emperyalistlerinin bol miktarda kan harcı kullanarak Ortadoğu’ya çekmek istedikleri transparan duvar arasında da…
 <br/>
 <br/>
 Bugünlerde hangi gazetenin emlak ekini elinize alırsanız aynı manzarayı görmek mümkün: Etrafı duvarlarla çevrili, yüksek güvenlik tedbirleriyle donatılmış, günümüz insanının tüm ihtiyaçlarını barındıran siteler… Şiddetin, hırsızlığın, her türlü kanun dışılığın kol gezdiği bugünün geçmişteki güvensiz ortamlar ile adli vaka açısından çok farkı yok aslında. Lakin yine tarih göstermiştir ki, aslında örülen her duvar, yükseltinin beri tarafında kalanların aleyhine bir süreci başlatıyor. Kendini güven içinde hissetmek çok geçici ve yanıltıcı bir durum. Aslolan kötülük ile savaşmak; kötülüğü bir duvarın ardına itmek sadece minik bir geciktirmeden başka hiçbir anlam ifade etmiyor. Ve örülen her duvar, ne kadar sağlam ve yüksek olursa olsun zamanı geldiğinde bizzat onu örenler tarafından yıkılmaya mahkum!
 <br/>
 <br/>
 Uruguaylı yönetmen Rodrigo Pla’nın vizyona giren filmi La Zona-Yasak Bölge, günümüz insanının kendini güvende hissetme adına giriştiği gönüllü mahkûm olma projesinin acı sonuçlarına dair çarpıcı bir öyküyle karşımızda… Hikâye kısaca şöyle: Zengin bir grup insan, sefalet içindeki Mexico City’nin tam ortasında, yüksek duvarlarla çevrili ve ileri güvenlik sistemleriyle kuşatılmış lüks bir sitede, dış dünyadan izole bir hayat yaşamaktadır. Üç yoksul gencin bu özel bölgeye “sızmaları” ve hırsızlık yapmaları üzerine site yönetimi, yaşam tarzlarını korumak adına her yola başvurup kendi yasalarını vahşice uygulayacaktır.
 <br/>
 <br/>
 Yasak Bölge, kötülükle ve yozlaşmayla mücadele yerine kendini gerçek dünyadan çekip alan, soyutlaşarak kişisel bir geçici cennet kuran modern zihniyete atılmış sağlam bir şamar aslında. İnsanoğlunun kendi menfaati için, kendisi gibi olmayan, kendisini rahatsız eden bir dünyaya iyilik ve iflah olma adına bir şeyler yapmaktansa, ona sırtını dönüp, ötekileştirmenin sakatlığına dair çok önemli şeyler söylüyor. Ve açık bir zihin için neredeyse yeryüzünü okuma fihristi sunuyor.
 <br/>
 <br/>
 Rodrigo Pla, azınlık elitinin kendi kendine kurguladığı ayrıcalıklı sahte cennetin, kendi cehennemini de içinde barındırdığını, epeyce karamsar bir atmosfer ile olsa da, sağlam bir dramatik yapıyla çıkarıyor karşımıza. Ki izleyici olarak bir kez daha çok iyi anlıyoruz; yeryüzünde minik minik dış dünyaya kapalı sahte cennet hapishaneleri kurmaktansa, tüm yeryüzünü cennete çevirmek için ‘adayan’lardan olmak çok daha rasyonel ve erdemli bir davranıştır!
 <br/>
 <br/>
 Film bize gösteriyor ki, olumsuzlukları halı altına süpürmek yerine, olumluya dönüştürmek adına bir şeyler için çabalamak var olan en önemli değerlerden biri, belki de birincisidir. Zira konfor peşindeki insanlık, çekildiği fildişi kulesinde sonsuza dek yaşayamadığı gibi, bir süre sonra yuvarlak olmayan çemberin doğal turunu tamamlamasıyla, kendisi de en az ötelediği kesimler kadar pisliğin içine batıyor.
 <br/>
 <br/>
 <br/>
 <br/>
 KÜNYE
 <br/>
 Filmin İsmi: Yasak Bölge (La Zona)
 <br/>
 Yönetmen:Rodrigo Pla
 <br/>
 Senaryo: Laura Santullo, Rodrigo Pla
 <br/>
 Oyuncular: Daniel Tovar, Daniel Giménez Cacho, Maribel Verdú, Alan Chávez
 <br/>
</div>


Kaynak: [www.aksiyon.com.tr](http://www.aksiyon.com.tr:80/sinema/cember-yuvarlak-degildir_523727), [web.archive.org (arşiv bağlantısı)](http://web.archive.org/web/20151009003152/http://www.aksiyon.com.tr:80/sinema/cember-yuvarlak-degildir_523727)
