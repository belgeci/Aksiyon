# Trajikomik bir algı hikayesi

*M. Nedim Hazar 2015.08.24*

<div class="pNewsDetailMainContent ctx_content" itemprop="articleBody">
 <p>
  Bir film çekilmekte Türkiye’de. Trajediden komediye kadar neredeyse tüm sinema türlerini içine alan, üstelik Türk halkının hiç de yabancısı olmadığı, daha önce defalarca vizyona girmiş bir film. Merhum Kayahan’ın şarkısında dediği gibi: Bizimkisi bir ‘iktidar’ hikâyesi, siyah beyaz film gibi biraz…
 </p>
 <p>
  Romalı şair Horatius, Sermones’te şöyle der: “Quid rides? Mutato nomine, de te fabula narratur.” Yani şu: “Niye gülüyorsun? Değişik isimlerle anlatılan senin hikâyendir!” Yaşadıklarımızın kimilerine hayret edilemeyecek kadar sıradan gelmesi, toplumsal olarak nasıl bir narkozun etkisinde olduğumuzun da çarpıcı göstergesi. Filmlerin öyle bir yönü de vardır esasen; hikâye dinleyenin hayatına değmezse bir şekilde, uyumak için iyi geliyor ve derinleştiriyor sersemliği. Masal gibi biraz. Biliyoruz ki masallar çocukları uyutmak, büyükleri ise uyandırmak için anlatılır aslında.
 </p>
 <p>
  Oscarlı ünlü film Cesur-yürek’te anlatıcı filmin hemen başında şu repliği patlatır: “İngiliz tarihçiler benim bir yalancı olduğumu söyleyecekler; ama tarih, kahramanları asanlar tarafından yazılıyor.” Okuyacaklarınız çok değil, birkaç yıl sonraki insanlar tarafından hatırlandığında belki inanmakta güçlük çekilecek hadiseler olabilir. Ve ihtimal ki bugünkü mevcut tablo mimarlarının kalemşorları yazılanların yalan olduğunu söyleyecek. Ama tarih maalesef kahramanlar tarafından yazılmıyor hiçbir zaman. Ne ki gelecek nesiller için gerçeklerin her formda kayda geçirilmesi zaruri.
 </p>
 <p>
  Filmler… Enteresandır; gerçek değildirler belki ama yalan da değildirler… Sadece hakikatin farklı bir formu olarak karşımıza çıkarlar belleklerde. Ve filmlerde krallar, kâhinler, büyücüler, prensler, kahramanlar, hainler ve kurbanlar vardır. Tıpkı gerçek hayatta olduğu gibi. Hakikat farklı bir dilde karşımıza çıkmıştır ama anlatılanlar tarihin her dönemi yaşanmaktadır. Kendi öykümüzdür hayretler içinde dinlediğimiz.
 </p>
 <p>
  Cebbur ed-Düveyhi, epik öykülerde anlatılanların hepsinin gerçek hayatta bir karşılığı olduğunun altını ısrarla çizer ve “Sözün dış yüzü halka ve ileri gelenlere eğlence olsun; iç yüzü ise seçkinlerin zekâsına hitap etsin, onlara bir tür deneyim kazandırsın diye kitabı yırtıcı hayvanların, kuşların dilinden verdi!” der İbn-ül Mukaffa’nın mukaddimesinde. Meselâ “Maymun ile Kaplumbağa Babı” şöyle başlar Kelile ve Dimne’de: “Hükümdar Debşelim, filozof Beydebâ’ya dedi ki: Bir ihtiyaç, bir amaç peşinde koşan ama tam eriştiğinde yine kaybeden adamın hikâyesini anlat!”
 </p>
 <p>
  Aynı kitapta “Aslan ve Öküz” bahsinde ana mevzu iki merhalede ele alınır: 1- Dimne, öküzün aslana boyun eğmesini sağlayarak aslanın dostluğunu kazanır. 2- Sonra öküzün öldürülmesi gerektiği hususunda aslanı ikna eder. Çünkü öküz, Dimne’nin nice zamandır tamah ettiği bir makama gelmiştir ve bir nevi rakibi olmuştur. Ama Dimne’nin sahtekârlığı ortaya çıkar.
 </p>
 <p>
  Hikâye ‘birbirini seven ve savunan siyasilerin araya çeşitli desise ve entrikaların girmesiyle nasıl birbirlerinden soğuduklarını’ anlatır. Böylece mesel, cihanşümul bir insanî olguyu irdeler: Birbirini seven dostlar ve arabozucular…
 </p>
 <p>
  Hırslı fakat erdemlerle bezeli gibi görünen bir kralın öyküsüdür yaşananlar. Ve bir yüzük ile başlar her şey. Parmağından çıkardığı yüzüğü etrafındakilere gösterir geleceğin kralı ve şöyle haykırır kendine has retoriği ile: “İşte bütün servetim…” Yüzüğe dair çok hikâye dinlemişizdir esasen ama en akılda kalıcı olanı Gollum’unkidir. “Efendimiss” der bitmek tükenmek bilmeyen bir hırsa bulanmış iştah ile. Aslana herkesi gözü yüzükte olan öküz olarak gösterebilecek bir illüzyona sahiptir Gollum. Gün gelir bir kır gezisinde Filozof Beydebâ’yı yardan aşağı iterken aynı tıslayan ses yankılanır uçurum kenarında: “Kıymetlimisss…”
 </p>
 <p>
  Çok sular akmıştır artık hayat deresinden. Kâhinler kılıktan kılığa girip binbir düşman sureti oluşturmuştur hünkârın aynalarında. Beklenen fırsat ise şehzadelerin paralarla tıka basa kasalarıyla dolu odalarının ortaya çıkmasıyla gelir. Matrix’teki gibi elinde iki hap ile girer hünkâr mahfiline büyücülerden bir büyücü. “Hayatımı kontrol edemiyor olma düşüncesini sevmem.” diyen kralına “Dokunamadığın, tadamadığın ya da koklayamadığın bir hapishanedesin.” diye cevap verir kâhin, Matrix’teki Morpheus gibi. .
 </p>
 <p>
  Kırmızı ya da mavi hap... Birinde yıllardır kurduğu hayal âleminde yaşamaya devam vardır, diğerinde ise can yakıcı hakikat. Sadece uykunun devamını tercih etmez kral, aynı zamanda kendisine tapınırcasına bağlı olanların dışında herkes bir anda Gregor Samsa’ya dönüşecektir. ‘Böcekler!’ diye haykırmadan önce şehzadeye okkalı bir şamar aşkeder kısık sesiyle: “Batırdın her şeyi!” Rüya sona erecekken Gollum’lar girer devreye, şehzade ise ‘Uzun Bacaklı Edward’ın oğlu gibi hisseder kendini. Hani en yakın arkadaşı şatonun penceresinden aşağı atılmadan önce kral babasına nasihat veren had bilmez 2. Edward misali. “Operasyon yapalım baba, hepsini yok edelim.” diye hoyratça haykırır. Hatırlamayan tekrar açıp izlesin Braveheart’ı.
 </p>
 <p>
  Senaryodan iz’an ve vicdanı bir balık iskeleti gibi çekip alınca, geriye katıksız bir akıl ve insaf dışılık kalacaktır elbette. “Onlara su bile yok!” diye haykırır filmin orta yerinde gücü elinde tutan hükümdar: “Gazetelerini de almayın, okullarına da çocuklarınızı yollamayın!” Haklıdırlar elbette, hem devletin okulları ne diye vardır ki!
 </p>
 <p>
  Okul demek nesil demektir. Bunu en iyi bu kurumlara kan ter içinde kazandıklarını kuruş kuruş gönül rahatlığıyla verenler bilir. İyi bir gelecek istiyorsanız çocuklarınıza iyi bir eğitim vereceksiniz; formül bu kadar basittir aslında. Basit ama kadim…
 </p>
 <p>
  En esaslı ve eski olanı ise kutsal metinlerde anlatılır şüphesiz. Hani şu kardeşi ve düşmanıyla aynı sarayı paylaşan zalim kralın öyküsünde olduğu gibi... Kâhinleri, iktidarının bir erkek çocuk eliyle sona ereceğini söyleyince bütün çocukları yok etmeyi göze alan tarihin en acımasız tiranının öyküsü. Ancak darb-ı mesel de çok eskidir: “Tüm çocukları katletseniz de kaderde var ise bir Musa çıkacaktır bir yerden!”
 </p>
 <p>
  Latin ozan Juvenal’in dizeleri tam da bu esnada girer hayatımıza: Quis custodiet ipsos custodes? Tuzun kokması durumunda kokuyu engelleyecek bir şey kalmayacaktır besbelli ki. Peki, gardiyanlardan kim koruyacak? Proje mahkemeler ile önce hukuk derdest edilir tez vakitte. Adaletin olmadığı yerde hakikat bir cüzzamlı gibi sürülebilecektir nihayetinde. Ve susacaktır yüreğinde süt damlası kadar merhameti ve ruhunda vicdanı taşıyan kimileri! Bu aşamadan sonra artık rahatlıkla “Kırın kapıyı, o adamı alın!” denilebilecektir zira!
 </p>
 <p>
  Bir yandan da alternatif projeler düşünülür belki iyi niyetle ama film bu. Tutmaz yerini içtenlikle yapılan bir şey para için yapılıyorsa şayet. Dil Şenlikleri, Türkçe Olimpiyatları vesaire. Tutmaz imitasyon organizasyonlar, görmez alaka. “O işi unutun.” denilir hayal kırıklığının verdiği öfkeyle daha sonra. Siyah beyaz Yeşilçam filmlerindeki en tehlikeli bitirim, yüzünden faça çiziği almış olandır zira! Ancak bir ağaç büyüyecekse eğer, en sert mermeri bile delip geçer. İnce ve yumuşacık damarlar ve kök daha derinlerle birlikte daha geniş alanlarda neşv-ü nema bulur Rabb’in izniyle.
 </p>
 <p>
  Onlarca borazan, bir dolu medya yeterli gelmez. Zira istediği etkiyi oluşturmaktan âcizdirler her gün aynı notaları çalarak. “Susturun o zaman!” kararı alınır bir yerlerde. Gazete ve televizyonlar gibi, okullar, yurtlar da açılır kendilerince alternatif olarak. Dedik ya samimiyetin çakmasını yapmayı keşfedemedi daha insanlık. Aslı yaşar çakmasını yürürlüğe soktukça.
 </p>
 <p>
  Arsalar, binalar, apartmanlar hesapsızca rezerv edilir nefretin körüklediği düşmanlıkta kullanılmak için. Mesele vakıf kurmak zannedildiği için bir dolu eski ve nevzuhur vakıf, dernek ‘pırtlar’ her yerden. Ancak ne gam! İşine bakar husumete vakti olmayanlar. Bu durum daha da öfkelendirir birilerini ve ilk iş hınçlarını tabelalardan çıkarırlar. Beldeler, belediyeler, vinçler, dozerler tabela avına çıkar bir süre. Gece yarıları eğitim kurumlarının tabelaları indirilir hoyratça. Zannedilir ki binadaki tabeladadır marifet. Oysa yüreklere asmaktır aslolan.
 </p>
 <p>
  Jenerik sonrası senaryodaki hâli şöyle açılış sekansının: Mecidiyeköy/Dış/Gece: Belediye vinçleri dershane binasına yanaşıp büyük bir gürültüyle tabelasını aşağı indirir.
 </p>
 <p>
  ‘Gözü dönmüşlük esir alır insanı ve ruhu âdeta bir rende gibi yer bitirir’ derler. Film işte, kâhinler korkutmuştur kralı, ‘bir nesil gelecek ve sonumuzu getirecek’ diye. Dershaneler, kolejler, yurtlar mühürlenir hiçbir hukuki temeli olmaksızın. En büyük cesaret de sessizlikten alınır. Tuhaf bir tepkisizlik hâkim olmuştur filmin diğer kahramanları ve figüranlarında. Yusuf’u kuyuya atarkenki bir suça ortaklık histerisi hâkimdir filmin genel atmosferine.
 </p>
 <p>
  Bir yandan gaddar bir zulüm, diğer yandan gözdağı vardır yapılanlarda. “Bakın, itaat etmezseniz sizin de başınıza gelecek olan bunlardır!” diye. Film korku türünde başlar ama trajediden komediye kadar pek çok alt tür de barındırır aslında. 20 yıllık okulun bahçesinden yol geçirir belediye. Kesmez bu da onları, bir de bekçi kulübesini yerle bir ederler ‘koy bir kepçe suyundan’ misali.
 </p>
 <p>
  “Ülkeyi yurtdışına gammazlıyor, kötülüyor!” diyenler hemen her ülkeye koltuk altlarında yakası açılmadık iftira ve yalanlarla dolu dosyalarıyla ziyaretlere giderler. Bu ülkeyi seven (normal) her insanın gurur duyacağı eğitim kurumlarını ispiyonlarlar vicdansız karalamalarla. “Kapatın!” der filmin başkahramanı mesela. Başka yerde “Kapatın, ne ihtiyacınız varsa verelim.” filan derler ama kahir ekseriyetle ağızlarının payını almış olarak dönerler filmin ortalarında.
 </p>
 <p>
  Filmlerde öyledir; art niyetli karakter, kafaya taktığı şeyi elde edemeyince daha çok sinirlenir ve daha fenalaşır. Gerilim ve korku dozu yükselir bu sahnelerde. Mizah da korkunun içinde ayrı bir kontrast oluşturuyor olacak ki kara komediye dönüşür artık genel tablo.
 </p>
 <p>
  Tommiks’te olduğu gibi bu sırada Kulver Kalesi’nde de enteresan gelişmeler yaşanır genel hikâyede. Gözü düşmanlık ve nefret bürümüşken başka hiçbir şeyi önemsemez bazıları ama ülke freni patlamış hurda bir ağır vasıta gibi yokuş aşağı hızla gitmektedir. Tıpkı Keanu Reeves-Sandra Bullock ikilisinin oynadığı “Hız Tuzağı” filminde olduğu gibi. Direksiyonda aklı bir karış havada, sürücülükten anlamayan birileri, ülkenin rotasını uçuruma yönlendirmiştir âdeta. Bir yandan ekonomi tepe taklak gitmektedir, diğer yandan iç barış tarihin en hassas ve tehlikeli virajına girmiştir. Terör esir almak üzeredir ülkeyi ama işi başından aşkındır bu işlerle uğraşması gerekenlerin. Bir büyükbaş hayvana kaç kişinin ortak kurbana girdiğini rapor eder istihbarat servisleri, üzerine bağladığı bomba ile onlarca canı almaya giden teröristi umursamaz kimileri.
 </p>
 <p>
  80 yaşındaki dedeler ‘terörist’ diye polisler eşliğinde kendi medyalarına poz verdirilirken, İslam adına kan içen teröristler baş tacı edilir bir yerlerde. Tepki çeker gibi olunca göstermelik birkaç operasyon ile gözaltına alınır birileri. Vatanı korumak için ölümü göze alan polisleri intikam uğruna içeri atarken kelepçeleyenler, göstermelik teröristlerine bir nezaket, bir tevazu ve anlayışla incelikten kırılırlar âdeta. Ön kapıdan alıp yan kapıdan salarlar sonrasında.
 </p>
 <p>
  Çözüm süreci adı altında, aksini söyleyen herkes filmin haini ilan edilir ilk sahnelerde. “Aman” der hikâyenin önemsenmeyen pek çok kahramanı, “Aman, siz çözüm süreci filan diyorsunuz ama bakın terör örgütü daha çok insan topluyor, şehirleri silahlandırıyor.” filan demeyegörsün, hemen “Kanın akmamasından rahatsız oluyorsunuz!” denilerek aforoz edilir havuz medyasının tüm gücüyle daha antrakt olmadan. Örgüt kendi bölgesel yönetimini kurar. Birileri batıda proje mahkemeler ile düşman bellediklerine hayatı zindan etmeye uğraşırken, doğu ve güneydoğuda kendi mahkemeleri, yerel yönetimleri, vergi sistemleri kurulur terör örgütünün. Arada bir dershane, yurt filan da yakılır güvenlik güçlerinin olağan bakışları arasında…
 </p>
 <p>
  Terörün ve teröristlerin rahatlıkla cirit attığı bölgelerde ortalıkta görünmeyen emniyet güçleri ortaya çıkar sonra. Ellişerli, yüzerli tam teçhizatlı polisler eşliğinde okul baskınları yapılır gururla.
 </p>
 <p>
  Filmin komedi kısmı da tam burada başlar… Yalan artık gündelik dile dönüştüğü için kimse sorgulamamaktadır ama ‘dershaneler kapanmayacak, kimse mağdur olmayacak, öğretmenler işsiz kalmayacak’ yalanı sonrasında düşman bellenen eğitim kurumlarına zaten Tarım Orman ve Köy İşleri Bakanlığı dâhil hemen her devlet dairesi müfettiş yollamıştır. Kimi “Çevre kontrolü yapıyoruz.” ayağına taciz etmektedir, kimi “Bakalım bitkilerinizin boyu nizami mi?” filan diyerek… 50 tür müfettiş, kırk çeşit bahaneyle gün aşırı aşındırmaktadır zaten okul ve dershane kapılarını. Maksat zulüm olsun, film dolsun!
 </p>
 <p>
  Silahlı, resmî kıyafetli 40 polisle Adana’daki Çukurova Burç Koleji basılır. Uluslararası başarılarıyla tanınan bu güzide eğitim kurumu, âdeta sen misin bu kadar başarıyı kazanan denilip ödüllendirilmektedir(!) birileri tarafından.
 </p>
 <p>
  Bazı eğitim kurumlarının tabelalarına tahammül edemeyenler, kendilerine göbekten bağlı yarı resmî kurumlara oluk oluk para akıtıp arsa, bina verme yarışına girerler aynı zamanda. Bazı “hayırsever” kişiler ise boğazdaki yalılarına asma kat yaparken imar, nizam, intizam filan takmadan; tabelaların üç santimi dolayısıyla cezalar kesilir, kilitler vurulur eğitim kurumlarına!
 </p>
 <p>
  Ülke her geçen gün daha da çok benzemeye başlamıştır fantastik bir film platosuna. Kur’an kursları da basılmaya başlanmıştır artık. Kur’an-ı Kerim ve Cevşen sakıncalı eser olarak delil torbalarına konulur bir süre sonra. İçte ve dışta mücadeleye devam etmeye ant içmiştir birileri ama ağızların payı alınır mesela Arnavutluk’ta. Oraları da Türkiye zanneden birileri, paşa gönül kriterlerine göre canlarının istediğini terörist ilan ettikleri için, yıllardır oralarda eğitim hizmeti veren ve tüm dünyanın tanıdığı insanları ‘terörist’ diye yaftalamaya çalışınca “Arnavutluk, Türkiye’nin bir bölgesi değildir. Terör örgütleri BM Güvenlik Konseyi kararıyla ilan edilir. Hiçbir ülkenin cumhurbaşkanı başka bir ülkeye gidip de böyle bir şey isteyemez.” cevabını alıp gerisin geriye dönerler.
 </p>
 <p>
  Dedik ya her reddediliş ve hüsran, öfke ve nefreti daha da büyütür filmlerde. Film o kadar incelmiş, ülke kopma noktasına gelmiştir artık. Üstelik seçim yapılmış ve halktan istediği desteği alamamıştır filmin esas adamları. Hükümet kurabilecek sayıyı elde edememişlerdir ama yine de bir yerlerde kirli kumpaslar hazırlamaktadırlar tam gaz. Komedi sırası Kars’a gelmiştir. Ülkenin ezberlediği algı sahnelerinden biri daha yaşanır Kars’ta. Polis eşliğinde baskınlar yapılır. Suçlama vergi usulsüzlüğüdür ama suçlanan kişinin vergi rekortmeni olduğu kısa sürede ortaya çıkacaktır. Seyirci gülmeyecektir artık bu kötü oyuncuklara!
 </p>
 <p>
  Filmin tepe noktası ise Zonguldak’ta yaşanır. Başka bir filmin (Bakınız: Telekulak - Ergenekon… Vizyon tarihi 28 Şubat) kahramanları bu kez işi kreş basmaya kadar vardırmıştır. Çocukların şaşkın bakışları arasında kreş basılır. Çizgi filmler denetlenir, oyun hamurları mıncıklanır.
 </p>
 <p>
  Filmin trajedi boyutu ise güneydoğuda sahneye konmaya başlanır. Kan akmaktadır, vatan evlatları kurban verilmektedir her gün. Esas oğlan cephesinden biri “Seçimi kazansaydık bunlar olmayacaktı!” diyebilecek kadar nobran bir oyunculuk sergiler.
 </p>
 <p>
  Çözüm sürecinde âdeta kutsallaştırılan teröristlerin farkına bir anda varmış gibi yapar birileri. Ama filmin değişmeyen trükleri de bellidir; okul basmaca… Uşak’ta, Antalya’da, Manisa’da, Eskişehir’de, Erzurum’da, Bayburt’ta, Ağrı’da, İzmir’de, Ankara’da aynı senaristlerin yazdığı birbirinin kopyası bayat sahneler birer birer tekrarlanır bıkmadan usanmadan.
 </p>
 <p>
  Ele mezura alınıp tabela boyu santimlerle ölçülürken, kaçak gökdelenler sarmıştır megakentleri ama kimin umurundadır ki! Adımlayarak ölçülür merdiven genişlikleri. Kaçak saray merdivenlerinde ise ‘Duşakabinoğulları’ tiyatrosu düzenlenmektedir.
 </p>
 <p>
  Vali titri altında kraldan çok kralcılar türer filmin finaline doğru. Cami kapatırlar afra tafralarla. Sonra ‘ben cami filan kapatmadım’ da derler ama maalesef başından beri zekâ dili düşük bir senaryo kurgulandığı için “İmamı başka yere tayin ettik.” demeci de gelir daha sonra. Cami olmayan ve kapatılan yerin kadrolu Diyanet imamı da vardır vizyondaki filmimizde!
 </p>
 <p>
  Aslında izlediğimiz film hiç de yabancısı olmadığımız türdendir. Bir yandan 80 öncesinin kanlı sahnelerinin yaşandığı iç burkan türden örnekler, diğer yandan 90 sonrası akla ziyan vesayet içerikli senaryolardır sahnelenen.
 </p>
 <p>
  Senaristler önceki meslektaşlarıyla sadece kostüm değiştirmişlerdir ama zekâ da, kullanılan replikler ve sahneler de tıpatıp aynıdır.
 </p>
 <p>
  Bir yandan yaşarken, diğer yandan izlemek zorunda kaldığımız bu filmde sık sık Horatiusvari söyleriz: “Gülüyoruz, ağlıyoruz, acıyoruz, üzülüyoruz ama izlediğimiz kendi filmimizdir aslında.” Birileri Morpheus’un uzattığı ‘mavi’ hapı yutmanın bedelini tüm ülkeye ödetmektedir, maliyeti çok büyük bir prodüksiyonla.
 </p>
 <p>
  Dedik ya film bu. Gerçek değil gibi ama yalan hiç değil...
 </p>
</div>


Kaynak: [www.aksiyon.com.tr](http://www.aksiyon.com.tr/mnedim-hazar/trajikomik-bir-algi-hikayesi_552057), [web.archive.org (arşiv bağlantısı)](http://web.archive.org/web/20151225130526/http://www.aksiyon.com.tr/mnedim-hazar/trajikomik-bir-algi-hikayesi_552057)
