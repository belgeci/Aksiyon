# Unutma beni: İnsan denilen meçhul!

*M. Nedim Hazar 2015.02.17*

<div class="pNewsDetailMainContent" itemprop="articleBody">
 <p>
  Yazması bile zor bir hastalık Alzheimer. Hele hele yakınlarından biri bu hastalığa yakalanmışlar için meselenin zorluğunu anlatmaya bile gerek yok. Gündelik hayatta rutin olarak yaptığınız işlerde birdenbire yetersiz kalmaya başlıyorsunuz. Yürümeniz, konuşmanız, ayakta durmanız, hatta düşünme hızınız bile değişiyor. İnsanlarla kurduğunuz iletişimde âdeta ‘zihinsel kekeme’ oluyorsunuz. Ve maalesef çok kısa sürede etki altına alıyor insanı Alzheimer. Tedavisi zor, uzun ve epey sıkıntılı. En önemlisi ise bu hastalık ile tek başınıza baş edebilmeniz mümkün değil, mutlaka yakınlarınızın yardım ve fedakârlığı gerekiyor.
 </p>
 <p>
  Still Alice ya da ülkemizdeki vizyon ismiyle Unutma Beni böylesi dokunaklı bir hastalığı konu ediniyor ve yaşanmış bir olaydan yola çıkıyor. Film Lisa Genova’nın aynı adlı romanından sinemaya aktarılmış ve bizatihi filmin öyküsü de ilginç. Çünkü filmin yönetmenlerinden biri olan (iki yönetmeni var) Richard Glatzer, yaklaşık 13 yıl önce başka bir amansız hastalık, ALS, teşhisiyle pek çok yaşamsal yetisini yitirmiş. Yönetmen ne beslenebiliyor ne de kendi kişisel bakımını yapabiliyorken çekmiş bu filmi. Dolayısıyla Unutma Beni, filmini IPad aracılığıyla yöneten bir rejisörün filmi.
 </p>
 <p>
  Hikâyeyi özetleyecek olursak: Columbia Üniversitesi’nde dil bölümünde profesör olan Alice Howland, hayat kendisine her arzu ettiğini vermiş mutlu bir kişiliktir. Nasıl olmasın, sadık bir eş, cici ve akıllı çocuklar, arzu ettiği kadar maddi gelir, sevdiği bir iş. Hayat kendi rutini içinde akarken tuhaf bir şey yaşar Alice. Bir ders esnasında (üniversitede hocadır çünkü) çok önemli bir kelimeyi bir türlü hatırlayamaz! Aslında insanoğlu nisyan ile maluldür ama Alice için biraz daha ötesinin başlangıcıdır bu durum. Zira ertesi sabah yaptığı koşu boyunca da hatırlayamaz o kelimeyi. Başına ilk kez geliyordur bu durum ve ailesinden gizli olarak doktora görünür. Bizim Yeşilçam filmlerimizdeki gibi haberi alır Alice hoca; erken başlangıçlı Alzheimer’a yakalanmıştır! İlk başta gizler gibi olur ama sonra önce eşi, ardından çocuklarına açar meseleyi, çünkü bu amansız hastalık tek başına kaldırılabilecek türden değildir. Ve zaman aktıkça Alzheimer Alice’in hayatını kontrol altına almaya başlar. İmtihan büyüktür…
  <br>
   Hemen anlaşılacağı üzere Unutma beni insan ve insanın yakalanabileceği hastalık odaklı bir film. Bu nedenle oyunculuk çok mühim. Usta oyuncu Julianne Moore bu yükün altından büyük bir maharetle kalkıyor ve bundan dolayıdır ki Oscar’a aday gösterildi. Aynı övgüyü filmin diğer oyuncuları için söylemek çok mümkün değil ama Unutma Beni, özellikle hastalığın fark ediliş sürecindeki kahramanın ruh dünyasını yansıtan sahneleriyle çok etkileyici ve zaman zaman duygusal gerilim ile aksiyon o kadar etkin hâle geliyor ki, bir yumru büyüyor izleyicinin kursağında. Hele ki kızıyla okyanus kenarında yaptığı bir konuşma sahnesi var, duygular şelale oluyor... Ömrün süresinin değil yaşanmışlığın değerli oluşunu kelebek örneğiyle anlatmak şahane bir düşünce şüphesiz!
  </br>
 </p>
 <p>
  Çok yakın akrabası bu hastalığa duçar olan biri olarak hep şunu merak etmişimdir: Acaba hastanın kendisi Alzheimer’ın yıkıcılığının ne kadar farkında? Unutma Beni bu soruya da kısmen cevap veriyor. Ve açıkçası bir hasta yakını olarak bu beni mutlu etti. Filmin kahramanları arasında bir tercih yaparak önceliği kız çocuğuna, ikinciliği ise babaya vermesi şüphesiz yazar ve yönetmenlerin tercihi. Ancak hastalığın hayatı ne derece etkilediğini tüm aile bireylerinin üzerinde verememesi de ciddi bir eksikliği.
 </p>
 <p>
  Zor bir hastalığın fark edilmesi, kabullenişi ve mücadelesiyle ilgili, abartıdan uzak, insan ruhuna yakın, içli bir film izlemek istiyorsanız Unutma Beni’yi izleyin. Bir hastalığın insanın ruhunda ve bedeninde yol açtığı tahribat ve benliğin yudum yudum kayboluşunun dokunaklı öyküsü var zira…
 </p>
</div>


Kaynak: [www.aksiyon.com.tr](http://www.aksiyon.com.tr/buyulu-fener/unutma-beni-insan-denilen-mechul_549057), [web.archive.org (arşiv bağlantısı)](http://web.archive.org/web/20150704225716/http://www.aksiyon.com.tr/buyulu-fener/unutma-beni-insan-denilen-mechul_549057)
