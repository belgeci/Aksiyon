# Gül Suyu: Çöp kendini kaldırmaz!

*M. Nedim Hazar 2015.04.14*

<div class="pNewsDetailMainContent" itemprop="articleBody">
 <p>
  2009’da İran’da seçimler yapıldı. Ahmedinejad ciddi bir farkla rakibi Musavi’yi geçti ama seçimlerin şaibeli olduğuna dair ciddi veriler vardı. Ülkemizdeki son seçimlere benzer iddialar ortaya atıldı ve sokak gösterilerinde yine ülkemizde olduğu gibi polis aşırı şiddet kullanarak kan döktü. İran asıllı gazeteci Maziar Bahari BBC’de çalışıyordu ve bu seçimleri takip etmek için bir haftalığına İran’a gitti. Ancak memleketine yaptığı bu yolculuk tahmininden çok daha uzun sürecekti. Bahari, mesleğini yaparken tutuklandı ve her totaliter rejimde olduğu gibi ajanlıkla suçlandı. Onun özgürlüğü için uluslararası çevreler ciddi kamuoyu oluşturup İran’a baskı yapınca netice alındı ve 100 günlük esareti sona erdi. Bahari yaşadıklarını “Then They Came For Me: A Family Story of Love, Captivity and Survival” - Sonra Benim İçin Geldiler” ismiyle kitaplaştırınca popülaritesi daha da arttı.
 </p>
 <p>
  Jon Steward, Amerika’nın en usta televizyoncularından. Siyasi anlamda da sisteme karşı en can yakıcı eleştirileri yapabilen biri. Bir süre önce bir kez ona Oscar sunuculuğu yaptırma gafletinde bulundu sanat camiası ve bin pişman oldular. Zira Stewart’ın dilinin kemiği yoktu. İşbu adam Bahari’nin kitabını filme çekmiş ve naif de bir isim vermiş: Gül Suyu…
 </p>
 <p>
  Çok orijinal bir şekilde açılıyor film. Ahmet Şamlu’nun kalplere işleyen mısraları eşliğinde koparılıyor güller: “Seni seviyorum demiş olmayasın diye / Kalbini koklarlar / Ah sevdiğim; bunlar tuhaf zamanlar / Gece yarısında kapıyı çalan kişi / Işığı öldürmeye geldi / Ki dolapta saklamamız lazım onu…” Senaryoyu da kendisi yazmış ama filmin klasik oryantalist zaafları kadar estetik sıkıntıları da mevcut. Lakin durmuş saat misali doğru gösterdiği noktalar da epey.
 </p>
 <p>
  Bir kere totaliter rejimlerin coğrafyası ve kültürü ne olursa olsun aynı olduğunun altını bir kez daha çiziyor Gül Suyu. Filmin girişindeki polis baskını ile ülkemizde yaşanan polis baskınları arasında milim fark yok. Keza Bahari’ye sorulan akıl-mantık dışı komik sorular ile Ekrem Dumanlı, Hidayet Karaca’ya sorulan sorular arasında da… Çehov’dan Teorama’ya, hatta Soprano’ya kadar her şey suç delili olarak toplanıyor. Senaryo yüzünden içeri atılan televizyoncuların olduğu ülkede yaşayan bizler anlamayacağız da kim anlayacak bu absürtlüğü? Filmin yaşanmış bir hikâyeden alınması, özellikle bu tür sekansları inandırıcı ve ikna edici kılıyor. Ancak…
 </p>
 <p>
  Propaganda sinemasının biraz devri geçmiş tarzıyla çekilmiş olsa da yine de ülkemizdeki muadillerine bakıldığında ciddi ciddi bir ‘film’ Gül Suyu. Vesayeti elinde tutanların yerinde olsam bu filmi bu işleri yaptırdıkları personele izlettirip hiç olmazsa bu kadarını talep ederdim! Şurası eğlenceli değil mi sizce: Filmde casuslukla suçlanan gazeteci, “Kimin adına casusluk yapıyorum?” diye soruyor. Sorgucunun cevabı şu: “CIA, MOSSAD, MIG, Newsweek; birini seç!”
 </p>
 <p>
  Otokratik yönetimler kurbanla beslenir ve en önemli kurbanların başında gazeteciler gelir. Ve her despot rejim tarafından casuslukla suçlanmak kaderidir habercilerin. Özellikle cesur gazeteciyseniz önce siz seçilirsiniz casus ve hain olarak… Ülkemizde hemen her dönem olduğu gibi...
  <br>
   Filmden özellikle bizim alabileceğimiz çok mesaj var. Bir çırpıda sayacak olursak: Seçim vaatleri, fakir halka ulufe dağıtılması, gizli oy sayımı, bel altından vurma, camiye giren siyaset, güvenlikçi yasaların şiddetle uygulanması, en ufak bir nefes alışı bile rejim düşmanlığına bağlayan bürokrat ve emniyetçiler vesaire...
  </br>
 </p>
 <p>
  Jon Stewart yönetmenlik işinde şovmenlik kadar başarılı değil maalesef. Bir kere filmin en önemli noktası olan sorgucu-zanlı ilişkisinin derinliklerine giremiyor. Dolayısıyla kötü kahramandaki değişimi de vermekten uzak kalıyor film. Müzik tercihleri kötü, kamera kullanımı ile filmin bulunmak istediği dil düzeyi tutarsız. Bütün bunlara bir de Batı’nın klişe “gözünüz insanlık ve özgürlük görsün” alt mesajı eklenince çiğ bir film ortaya çıkmış.
 </p>
 <p>
  Ne ki tüm zayıf, eksik, hatta kötü yönlerine rağmen izlenmesi ve ders alınması gereken bir film Gül Suyu. Sadece rejimi korumak adına çatıda uydu anteni pataklayan devlet görevlilerini izlemek için bile gidilir bu filme!
 </p>
</div>


Kaynak: [www.aksiyon.com.tr](http://www.aksiyon.com.tr/buyulu-fener/gul-suyu-cop-kendini-kaldirmaz_550571), [web.archive.org (arşiv bağlantısı)](http://web.archive.org/web/20150707181049/http://www.aksiyon.com.tr/buyulu-fener/gul-suyu-cop-kendini-kaldirmaz_550571)
