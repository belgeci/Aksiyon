# Wolf Creek: Çölde kedi-fare oyunu

*M. Nedim Hazar 2006.04.10*

<div>
 <p>
  <font>
   ‘Eee gerilim nerede?’ dedirtecek kadar soğukkanlı bir akışla giden ve aniden merhametin olmadığı karabasana dönüşen, katillerle kurbanlarının kedi-fare oynadığı bir film.
   <br/>
   <br/>
   Avustralya yapımı filmleri iki yönden çok beğenirim. İlki uçsuz bucaksız çöl ve manzara resimleri… Özellikle sinema perdesinde muhteşem bir görsel ziyafete dönüşür bu nedenle. Diğeri ise, adını-sanını duymadığımız yetenekleri izleme şansını yakalarız. Kendi sınırlarını aşıp uluslararası dolaşım ağına girmeyi başarmış filmler popülerliğin yanı sıra belli bir düzeyde sinematografik kaliteyi yakalamış filmler oluyor.
   <br>
    <br>
     Bu sene İstanbul Film Festivali’nin ‘gece’ filmlerinden olan Wolf Creek-Kurt Kapanı bir Avusturya yapımından beklenen tüm nitelikleri haiz. Bunun üzerine bir de sınırı zorlayan gerilim ve şiddet öğelerini eklerseniz sıradan olmayan bir yapımla karşı karşıya olduğumuzu vurgulamaya gerek kalmaz.
     <br>
      <br>
       Kurt Kapanı öyküsünü yaşanmış bir hadiseden alıyor. Özellikle korku filmlerinde olayın ‘yaşanmış’ olması artı bir etki gücü demek. Belki de bu nedenle filmin festival gösteriminde bazı seyirciler salonu terk etmiş. Film genel anlamda bir ‘Kayıp’ hikayesi. Malum bu tür ülkelerde (toprağı geniş, insanı az) kaybolmak daha kolay. Bizim gibi yüzölçümü sınırlı insanı fazla olan yerlerde ise daha çok faili meçhuller oluyor! Avustralya’da her yıl 30 bin kişi kayboluyormuş. Her ne kadar bu kayıpların yüzde 90’ı sonradan bulunsa da, ürkütücü bir rakam. Gerçi filmimiz ‘bulunanlardan’ yola çıkarak çekilmiş, bu da çok normal; zira kim bilir bulunmayan kaç tane kurban ve enteresan öyküsü vardır! 	Kurt Kapanı hikaye yönüyle 2001 yapımı etkileyici bir yol filmli olan Joy Ride’e ziyadesiyle benziyor. Ondan farkı üç kafadardan bu sefer ikisinin kız oluşu. İşbu, ikisi kız olan üç kafadar Wolf Creek denen bir mevkie gidip, meteor çukurunu ziyaret etme amacıyla yola çıkarlar. Filmimiz tipik bir yol filmi formatında devam ederken, kısa süreli bir duygusal-romantizm çitilemesinden sonra sıkı bir gerilime dönüşür. Ancak yönetmen Greg McLean’ı bu dozlu tarzı ‘kesmez’ ve bir anda Testere-Hostel arası bir stilde salınırız. Şaşırtıcı olmayan bir final ile filmin etki gücünü azaltan yönetmen, çoğu zaman da filmin ‘yaşanmış’lığından kopmama adına sıkıyor izleyiciyi.
       <br>
        <br>
         Wolf Creek-Kurt Kapanı’nın elinde iki büyük silah var: Gece ve gerçek olaydan yola çıkması. Yönetmen McLean hikayeyi tam 6 yılda tamamlamış. Filmin ilk sekanslarındaki muhteşem resimler ve müzik gerçekten etkileyici. Bu etki yerini giderek gerilime ve ardından itici bir korkuya bırakıyor. İzleyicinin sıcak temas kurarak kendisiyle bütünleştirdiği kahramanı filmin orta yerinde öldürmesi de ayrı durum. Aslında yazar-yönetmene sorarsanız bunun belli bir mantığı da var: "Gerilim kavramıyla ve Avustralya’da yaşayan bir karakter fikriyle başladım. ‘Crocodile Dundee’deki klasik Avustralya yerlisi figürünü yerle bir edecek bir karakter oluşturmak istedim. Seneler içinde Avustralya’da meydana gelen birkaç gerçek olay duymuştum. Bunlardan biri, Ivan Milat adında, otoyolda otostop yapanları alıp onlara ormanda korkunç şeyler yapan bir seri katildi. Bu olay birçok açıdan çok etkileyiciydi; çünkü tüm gerilim ve korku unsurlarını, benim ele alabileceğim tüm diğer şeylerden daha iyi vurguluyordu. Bu dava, Mick Taylor karakterinin neler yaptığı, geçmişinin nasıl olduğu gibi konularda belirleyici oldu."
         <br/>
         <br/>
         Gerçekten de McLean’ın dediği gibi filmin en sağlam ve gizemli karakteri de katilimiz. Özellikle korku gerçeğine uyanmadan önceki ateş etrafındaki sahne gerilimin zirveyle tırmandığı anlardan biri. Öte yandan yönetmen, ‘Bu sadece bir film’ deme kolaycılığına da karşı. Hayatın filmden daha korkutucu ve insanın başına filmlerdekinden daha beter şeylerin gelebileceğine de işaret ederek, filmindeki şiddet sahnelerinin arkasında duruyor.
         <br/>
         <br/>
         Kurt Kapanı, bir korku-gerilim filmine bilet alan izleyicinin epey bir süre, ‘Eee gerilim nerede?’ sorusu sordurtacak kadar soğukkanlı bir akışla giden ve aniden merhametin olmadığı bir karabasana dönüşen, katillerle kurbanlarının kedi-fare oynadığı uzak diyarlardan bir film. Kocaman bıçaklar, kulak zarı patlatan çığlıklardan hazzetmiyorsanız ‘uzak durun’ derim.
         <br/>
         <br/>
         <b>
          KURT KAPANI
         </b>
         <br/>
         <br/>
         Yönetmen: Greg Mclean
         <br/>
         Senaryo: Greg Mclean
         <br/>
         Görüntü Yönetmeni: Will Gibson
         <br/>
         Müzik: François Tetaz
         <br/>
         Oyuncular: John Jarratt, Cassandra Magrath, Kestie Morassi, Nathan Phillips
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 486 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23841), [web.archive.org (arşiv bağlantısı)](http://web.archive.org/web/20060422113931/http://www.aksiyon.com.tr:80/yazdir.php?id=23841)
