# Kar ve Kaplan Romalı Dalgacı Mahmut!

*M. Nedim Hazar 2006.01.30*

<div>
 <p>
  <font>
   Benigni tıpkı Oscarlı filminde olduğu gibi yine gerçekliği çok fazla önemsemeden, savaşın yıkıcı ve korkutucu yönünü mizah ve romantizm ile örterek örüyor öyküsünü. Hayat Güzeldir’de Nazilere yaptığı kıyağı Kar ve Kaplan’da Amerikalılara yapıyor.
   <br/>
   <br/>
   1997 yılında yönettiği ve başrolünü oynadığı ‘Hayat Güzeldir-La Vita E Bella’ ile 3 Oscar ve 224 milyon dolar gişe elde eden İtalyan sanatçı Roberto Benigni, bir sonraki hayal kırıklığı olan Pinokyo’nun akabinde bildiği iksiri tekrar devreye sokmuş: İflah olmaz iyimserlik! Benigni, son filmi ‘Kar ve Kaplan- La Tigra E La Neve’da tıpkı Hayat Güzeldir’de olduğu gibi savaşın orta yerinde sevgiyi yüceltiyor. Hayat Güzeldir’de keşfettiği ve tuttuğunu gördüğü formülü günümüze taşımış: Yine kaderci, yine çok-buçuk salak, yine iflah olmaz iyimser ve yine komedi ve trajedi iç içe…
   <br>
    <br>
     Bu kez kahramanımız Attilio (Roberto Benigni) İtalya-Roma’da yaşayan dul bir edebiyat okutmanıdır. Aynı zamanda sıkı bir şairdir de. Son kitabı ‘Kar ve Kaplan’ eleştirmenler ve okurlar tarafından ziyadesiyle övgü almıştır. Roma’daki Yabancılar Üniversite’sinde bir yandan Ölü Ozanlar Derneği’cilik oynarken diğer yandan rüyalarına sızacak kadar takıntı haline getirdiği naif - platonik aşkı - Vittoria’nın (Nicoletta Braschi) peşine düşer. Öyle basit bir “sevgilinin peşine düşüş” durumu değildir bu. Monna Rosa’daki gibi sabahlara kadar sevgilinin penceresinin altında beklemeye kadar götürür işi. Vittoria ise bir biyografi yazarıdır ve son çalışması Iraklı bir şair olan Fuad (Jean Reno) ile ilgilidir. Fuad, Fransa’da yaşayan bir Bağdatlıdır ve Irak’ın işgal edilmesiyle ülkesine döner.
     <br>
      <br>
       Attilio dünyadan habersiz bir şekilde rüyaları ve iki kızı arasında salınıp dururken Fuad bir gün onu Bağdat’tan arar. Bir bombalama esnasında Vittoria yaralanmıştır. Kahramanımızın olmayan aklı çıkar ve bir şekilde Bağdat’a ulaşır. Koma halindeki sevdiği kadın için çırpınıp durur.
       <br>
        <br>
         Benigni tıpkı Oscarlı filminde olduğu gibi yine gerçekliği çok fazla önemsemeden, savaşın yıkıcı ve korkutucu yönünü mizah ve romantizm ile örterek örüyor öyküsünü. Hayat Güzeldir’de Nazilere yaptığı kıyağı Kar ve Kaplan’da Amerikalılara yapıyor. Ve savaşın ürpertici fonunu kaldırıp yerine oryantalist fırça darbeleriyle bol yıldızlı Bağdat gecelerini (Binbir Gece Masalları’na da gönderme yaparak) koyuyor.
         <br/>
         <br/>
         Her ne kadar kendisi Şarlo olmaya öykünse de karşımızda gözlüksüz ve o kadar da itici olmayan bir Woody Allen var. Allen ile Benigni’nin farkı ise biri zekâya dayarken esprilerini diğeri parodi yapıyor.
         <br/>
         <br/>
         Federico Fellini onu bir ‘deha’ olarak nitelemiş vaktiyle. Bağımsız sinemanın seçkin ismi (Kahve ve Sigara’da beraber çalıştılar en son) Jim Jarmush ise, ‘az bulunur ve tuhaf’ diyor onun için.
         <br/>
         <br/>
         Benigni gerçekliği yine kendine has film diliyle eğip-büküyor. En olmadık anlarda bir sirk palyaçosu gibi sahneye fırlayıp yaptığı gösteri ile bizi gerçekten uzak tutmayı başarıyor. Ve yine en olmadık anda, kahkahalar atarken minik bir plan ile trajedinin can yakan kazanına atıveriyor. Çizdiği tiplemenin tuhaflığı Jarmush’u haklı çıkaracak türden: Sevdiği kadına odaklanan, gayrisini umursamayan, aymaz, çoklukla İnek Şaban durumlarına düşen bir adamın nasıl olur da akademisyen olduğunu sorgulayamadan biz, Fuad vasıtasıyla Büchner’in o enfes satırları (‘Woyzeck’te miydi acaba?) “Her insan bir uçurumdur. Başını döndürür kişinin, gidip aşağı bakınca!” alıp götürüyor bizi gerçeğin ötesine. Fuad ile beraber Bağdat’ın bombalarla aydınlanan gökyüzüne bakıp romantizm yapabilecek kadar gerçeğe karşı arsızca bir duruş söz konusu. Öyle cehennem filan da yok. Cephe yok, yokluk var…
         <br/>
         <br/>
         Yine başarılı filmi Hayat Güzeldir’de olduğu gibi politik bir duruştan itinayla kaçınıyor İtalyalı komedyen. Ancak o çok umursamasa da gerçek bir şekilde bizi rahatsız ediyor Mesela: Tuhaf bir şekilde kalabalık olmayan taşra sağlık ocağı prototipindeki hastane. Bir damla kan görünmez, o çatışmanın, savaşın, canlı bombaların gündelik yaşandığı Bağdat’ta sanki kulak burun boğaz servisi gibi bir hastane vardır. Ne bir yaralı gelir, ne savaşa dair bir tek emare vardır. Benigni, politik olmak kaygısıyla gerçekliği de öteler.
         <br/>
         <br/>
         Peki, Bağdat’ta dalgıç kostümü satan dükkan var mıdır cidden?
         <br/>
         <br/>
         Kadrajı olabildiğince minimal ve cimri kullanan Benigni Kar ve Kaplan’da çok fazla oyuncu da kullanmamış. Film için elzem olan oyuncu sayısı 5’i geçmez. Diğerleri olsa da olur, olmasa da… Ancak gerçek hayattaki karısı (Ki finalde zekâ parıltısı gösteren trüke özellikle dikkat edin, derim) Braschi, Reno, kendisi ve Doktor Salman’ı oynayan Abdulhafız Metalsi rollerinin hakkını veriyor. Müzik ve görüntü yönetmenliği de filmin en önemli artılarından. Ama bence filmin en etkileyici ve yeni bir şey veren yeri, şair Fuad’ın anlattığı, çirkinleşen karısının hissettiği ezikliği hafifletmek adına tam 12 yıl kör taklidi yapan adamın öyküsü.
         <br/>
         <br/>
         Finaldeki hayvanat bahçesinden kaçan hayvanlar sekansı her ne kadar Kusturica’nin Underground’undan apartılmış olsa bile en azından filmin isminin tema ile bir şekilde bütünleştirilebilmesine yardımcı oluyor. Yoksa ne kaplanla işi var filmin ne de kar ile! Netice itibarıyla, tıpkı ‘Hayat Güzeldir’de olduğu gibi yine Sevgi ile Savaş’ın kaderci ve Pollyannacı karışımını deniyor. Ve elbette artık ezber ettiği bu dersi çok iyi veriyor Roberto Benigni. Anlıyoruz ki, Roma sadece gladyatörler yetiştirmiyor, Pollyanna yolunda yürüyen sarsak şairler de çıkıyor oradan! Ne ki biz filmi izlerken yine bombalanıyor Bağdat, masumların kolları, bacakları parçalanıyor ve külden gliserin yapmaya çalışıyor Bağdatlı çaresizler!
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1039 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23262), [web.archive.org (arşiv bağlantısı)](http://web.archive.org/web/20060524133026/http://www.aksiyon.com.tr:80/yazdir.php?id=23262)
