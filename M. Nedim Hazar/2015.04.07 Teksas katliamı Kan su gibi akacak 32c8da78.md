# Teksas katliamı: Kan su gibi akacak

*M. Nedim Hazar 2015.04.07*

<div class="pNewsDetailMainContent" itemprop="articleBody">
 <p>
  Çekildiği sene korku türüne yepyeni ve kanlı bir boyut ekleyen kült film Teksas Katliamı (The Texas Chainsaw Massacre) günümüz teknik imkânlarıyla güncellenerek tekrar vizyonda. Film, türün o güne kadar popüler olmayan ortamlarda gösterilen benzeşlerinin aksine normal salonlarda gösterilmiş ve izleyicinin dehşetle karışık ilgisine mazhar olmuştu. Orijinali 16 mm olan film yaklaşık 6 aylık bir çalışma neticesinde 4K’lık görüntü kalitesine ve son model ses sistemine yükseltilmiş. Elbette gerilimi aşarak, içerdiği kan donduran sahneleriyle bambaşka sulara yelken açıp, sinemanın belgesel sınırlarını sıklıkla ihlal eden filmin ilk çekildiği 1973’ten bu yana köprünün altından çok sular aktı. Teksas Katliamı, kendisinden 40 yıl sonra bile yüzlerce filme ilham kaynağı oldu ama bir ilk olması özelliğiyle beğeniyi olmasa da ilgiyi hak ediyor.
 </p>
 <p>
  Önce özetler: Birkaç gün tatil yapmak için Teksas yollarında seyahat eden bir grup maceracı hippi genç minibüslerine tuhaf bir otostopçuyu alırlar. Arızalı olduğu daha ilk dakikada belli olan bu tuhaf adam minibüstekilerin korkulu bakışları arasında çakısını çıkarıp kendi kendini keser, üstelik bunu eğlenerek yapmıştır. Gençler bu garip otostopçuyu minibüsten hemen atarlar ama kader onları başka bir sona doğru sürüklemektedir. Başlarına gelen bu tuhaf hadiseyi unutalım derken tatil yapacakları ev ve çevresi onlar için büyük bir kâbusa dönüşecektir. Gençler bir süre sonra psikopat bir ailenin eline düşer.
 </p>
 <p>
  Kendisi de Austin (Teksas) doğumlu olan yönetmen Tobe Hooper, sinemaya da sadece belgeselci ve kameraman olarak aşina biri. 1973 yılında aynı zamanda öğretmenliğini yaptığı kolejin öğrencileriyle belgesel çekme niyetiyle başlıyor Teksas Katliamı’nın çalışmalarına. O dönem medyada çok popüler yaşanmış bir olay zira.  Ve filmin bütçesi de Amerikan standartlarına göre çerez parası (140 bin dolar). Ancak ortaya öyle bir film çıkıyor ki Hollywood’un korku türüne yepyeni bir bakış açısı getiriyor. Daha sonra 5 devam filmi ile beraber, sayısız taklidi çekildi.
  <br>
   Ne kadarını bilinçli yaptığı bilinmez ama Teksas Katliamı, katmanları arasına girildiğinde ciddi bir sınıf çatışması filmi aynı zamanda. Paraya pula, varyeteye doymuş Amerikan gençlerinin taşra ile yüzleşmesi ve hayatın ne kadar ucuzlaşabileceğine dair kanlı bir vesika niteliğinde.
  </br>
 </p>
 <p>
  Filmin vizyona girdiği 1974 yılında Amerikan ulusal basınında çıkan eleştiriler ve gişesi (30 milyon dolar) bizzat yönetmeni de çok şaşırtmış ama hayatını da değiştirmişti. Film, 41. yılı münasebetiyle Cannes Film Festivali’nde gösterildi ve daha önemlisi New York Modern Sanatlar Müzesi’nin daimi koleksiyonuna dâhil edildi.
 </p>
 <p>
  Sinema tarihine pek çok klişe armağan eden Teksas Katliamı bu özelliğini boşuna almadı şüphesiz. Her ne kadar kötü oyunculuklar, amatör kamera hareketleri, normal zekânın daha altlarında bir yeri hedefleyen algı düzeyiyle çok fazla ciddiye alınmasa da, gücünü ‘yaşanmışlık’tan alan bir film. Yönetmen doğru düzgün ilk filmi olması hasebiyle filmin girişinde meseleyi özetleyen bir yöntem kullanıyor. Dehşetin tanımını anlatıcı (voice over) ile yapıyor. Bunu yaparken gerçeklik etkisi verebilmek adına radyo sesini kullanıyor yönetmen. Öte yandan birkaç filme yetebilecek derecede zengin bir ayrıntı menüsü var Teksas Katliamı’nın. İmge ve aksesuar zehirlenmesi yaşayacak kadar fazla malzeme kullanılmış.
 </p>
 <p>
  Şimdilerde çoğu uluslararası dolaşıma bile çıkmayıp torrent siteleri ve DVD kulüplerde görücüye çıkan yüzlerce taklidi olan ve hemen hepsi kan gölü yarışına giren benzer filmlerden geçilmese de, sinema seyircisinin gönlünde ayrı bir yeri olduğu da muhakkak. Zira bu türe ‘elinizi korkak alıştırmayın, ortalığı mezbahaya çevirin’ cesaretini veren ilk film.
 </p>
</div>


Kaynak: [www.aksiyon.com.tr](http://www.aksiyon.com.tr/buyulu-fener/teksas-katliami-kan-su-gibi-akacak_550420), [web.archive.org (arşiv bağlantısı)](http://web.archive.org/web/20150706203222/http://www.aksiyon.com.tr/buyulu-fener/teksas-katliami-kan-su-gibi-akacak_550420)
