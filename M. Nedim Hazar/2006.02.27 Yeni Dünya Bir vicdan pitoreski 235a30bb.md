# Yeni Dünya: Bir vicdan pitoreski*

*M. Nedim Hazar 2006.02.27*

<div>
 <p>
  <font>
   Ekranlardan Batı yapımı bombaların, uçakların uçuştuğu bir günde, renklerin, ırkların, kültürlerin aynı hınç ve hırs ile yok edilmeye çalışıldığı bir dönemde, ataları yerli halkları yok etmiş ‘Dabilyu’lara bir karşı duruş gibi Yeni Dünya. Küreselleşmenin, tek tipe indirgenmenin karşısında duran bir Kızılderili masalı.
   <br/>
   <br/>
   Ezel Akay’ın ‘Hacivat Karagöz niçin öldürüldü?’ filmini irdelediğimiz yazının sonunda, ‘Bu filmde bir şeyler eksik ama ne?’ nevinden bir cümle kullanmıştık. Kaderin enteresan cilvesi ki karşımıza Amerikalı yönetmen Terrence Malick’in ‘The New World - Yeni Dünya’sı çıktı. Ve iki tarihi filmi -her ne kadar başka coğrafyalarda geçiyor, bütçeleri karşılaştırılmayacak kadar farklı ve başka türü işliyorlarsa da- üst üste koyunca aradığımız o eksik anlam kendini gösterdi: Erdem!
   <br>
    <br>
     Akay inanılmaz sabır ve çalışkanlıkla işlediği filminde ‘erdem’ dozunu ihmal etmişti. Malick ise baştan sona her karesinden erdem akan bir film ile karşımızda. Hem de Hollywood’un tüm klişelerinin dışına çıkarak, kendi sinema diliyle bir ziyafet sunuyor.
     <br>
      Kamerayla şiir yazılır mı hiç? Yazılıyor işte… Üstelik bizi alıp 400 yıl öncenin atmosferine götürürken, bugüne dair asla yitirilmeyen, yitirilmeyecek olan ve modern insanlığın ‘yitiği’ olan erdemi baş tacı eden bir şiir var karşımızda. Her karesinden hassasiyet, insanlık ve vicdan damlayan destansı bir görsel şölen ile karşı karşıyayız.
      <br>
       <br>
        Emperyalizmin umarsız ve hoyrat keşiflerinin yıktığı döneme götürüyor bizi yönetmen. 1607 yılında, bugün Amerika’nın en elit eyaletlerinden olan Virgina açıklarına demirleyen İngiliz donanmasının Kızılderililer ile giriştiği mücadele var Yeni Dünya’da. Modernizm yedeğine aldığı silah ve kitle ulaşım vasıtasıyla kendisine yeni yaşam alanları ararken, yerel kültürleri ve insanları nasıl bir vahşilik ile yutuyor görüyoruz. Film, efsanevi John Smith ve Pocahontas’ın yaşadıkları aşktan ilham alarak yeniden kurguluyor.
        <br>
         <br/>
         1607 yılında 103 adamın bulunduğu İngiliz kaptan Christopher Newport (C. Plummer) kumandasında 3 gemi, Virjinya kıyılarına yanaşır. Amaçları el değmemiş kıyılardan yeni bir hayat kurmaktır. Koloniciler önceleri onları dostça karşılayan Kızıldereliler ile dengeli bir ilişki kurmayı başarır. Fakat zaman ilerledikçe her şey değişmeye başlar. Koloniciler için belki burası Yeni bir dünya olabilir fakat yerliler için çok eski bir dünya -hatta tek bildikleri- dünyadır. İngilizler bilmedikleri bu yerde bir başlangıç için çabalarken İngiliz haritacı-denizci John Smith (C. Farrel), tesadüfen Powhatan’ın en çok sevilen çocuğu Pocahontas’a (O. Kilcher) rastlar. İşte bu an 400 yıldır bilinen bir Amerikan efsanesinin başlangıcıdır.
         <br/>
         <br/>
         İngilizler ve yerli Amerikan halkı arasındaki vahşi savaş, bir yandan da Kaptan Smith ile Kızılderili prenses Pocahontas’ın aşkına sahne olacaktır...
         <br/>
         <br/>
         Öyküye kaba taslak bakıldığında Hollywood’da daha önceden onlarca benzeri yapılmış bir tema olduğunu hemen fark ediyoruz. Tom Cruise’un başrolünü oynadığı Son Samuray bunların en yenisi. Ancak fark, yönetmen Malick’in insanı hayrete düşürecek derecede sabırla kullandığı kamerası ve her biri ödüllük bir fotoğraf karesi gibi duran görüntüleri.
         <br/>
         <br/>
         Terrence Malick bundan önceki filminde olduğu gibi yine diyalogdan ziyade kahramanların iç sesini bize duyuruyor. Her biri mağara duvarından alınmış yarı kutsal metinleri çağrıştıran cümleler var. Eh bütün bu tabloya bir de Mozart’ın 23. Konçertosu ve Vagner’in Das Rheingold’u eklenince muhteşem bir şiirsel şölen çıkıyor ortaya.
         <br/>
         <br/>
         Malick’in başka bir şaheser olan filmi ‘The Thin Red Line - İnce Kırmızı Hat’ Er Ryan’ı Kurtarmak filmiyle aynı yıl çekilme bahtsızlığı yaşadığı için hak ettiği ilgiyi görememişti. Ancak o meslek yaşamı boyunca asla bu tür şeyleri dert eden biri gibi görünmüyor. Zira 37 yıllık meslek yaşamında sadece ve sadece 5 film çekmiş.
         <br/>
         <br/>
         Kullandığı sinema dili -hani biraz zorlama olacak belki ama- tasavvufi öğeler içeriyor. Zira her karede iç hesaplaşma, her sekansta murakabe var. Vahşete saplanmadan şiddeti, müstehcenliğe kaçmadan aşkı muazzam yansıtıyor. Ailesini yok eden insanlardan biri onunla evlenmek istediğinde insan beynini uyuşturan soruyu sorduruyor genç Kızılderili kıza: “Renkler neden vardır?”
         <br/>
         <br/>
         Sahi neden vardır?
         <br/>
         <br/>
         Kirletilmek, yok edilmek için mi? Yoksa yaratıcının sanatından birer emare olarak görüp hayran olmak için mi?
         <br/>
         <br/>
         Ekranlardan Batı yapımı bombaların, uçakların, topların uçuştuğu bir günde, renklerin, ırkların, kültürlerin aynı hınç ve hırs ile yok edilmeye çalışıldığı bir dönemde, ataları yerli halkları yok etmiş ‘Dabilyu’lara bir karşı duruş gibi Yeni Dünya. Küreselleşmenin, tek tipe indirgenmenin karşısında duran bir Kızılderili masalı. ‘Vicdan’ diyor Kızılderili reisi, “Vicdan insanı rahatsız eder. Tıpkı bir sinek gibi.”
         <br/>
         <br/>
         Texas’lı Malick, eski Texas valisine sinek kadar dahi olsa bir vicdanı salık veriyor belki; ama bu kadar top-tüfek gürültüsü arasında duyan kim?
         <br/>
         <br/>
         *Pitoresk: Durumu ve görünüşü resim konusu olmaya değer. (TDK)
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 695 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23445), [web.archive.org (arşiv bağlantısı)](http://web.archive.org/web/20060422113819/http://www.aksiyon.com.tr:80/yazdir.php?id=23445)
