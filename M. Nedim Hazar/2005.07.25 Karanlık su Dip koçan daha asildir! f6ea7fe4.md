# Karanlık su: Dip koçan daha asildir!

*M. Nedim Hazar 2005.07.25*

<div bgcolor="#FFFFFF">
 <font class="content">
  <p>
   <!--- Resim Burada ---------->
   <img border="0" hspace="5" src="/web/20060117130642im_/http://www.aksiyon.com.tr/resim/555/72.jpg" vspace="5"/>
   <!--- Resim Burada ---------->
  </p>
 </font>
 <font class="content">
  Walter Salles imzalı ‘Karanlık Su’, Japon yönetmen Hideo Nakata’nın aynı isimli filminden bir tekrar çekim. Filmin en ürkütücü yanlarından biri, gündelik yaşamda içinde bulunduğumuz mekânların yahut kullandığımız nesnelerin birer korku unsuru olarak bizi rahatsız etmesi. Küflü tavanlar, nemli asansörler, kirli banyo küvetleri, buğulu duş kabinleri vs.
 </font>
 <p>
  <font class="content">
   Uzakdoğu sinemasının önlemeyen yayılışına, Amerikan sineması kendince bir çözüm bulmuş durumda. Sıkı, ancak uluslararası gösterim imkanı bulamamış filmleri alıp kendileri tekrar çekiyorlar. Üstelik iyi yönetmen, güçlü oyuncular ile ve hiç de fena olmayan bütçelerle. ‘Remake’ diyor ecnebiler… Hani Gladyatör’ü, Cazcı Kardeşler’i filan 30-40 yıl sonra tekrar çekmek cazip olabiliyor. Malum teknoloji gelişiyor ve sanatlar içinde teknolojiye sırtını en çok dayayan alan sinema! Ancak henüz iki yıl önce çekilmiş, üstelik oldukça etkileyici bir Uzakdoğu filmini, salt vatandaşları altyazılı filmleri izlemeyi sevmiyor gerekçesiyle tekrar çekmek -bizce- hem akıllıca değil hem de etik!
   <br>
    <br>
     Vizyona yeni giren Walter Salles imzalı ‘Karanlık Su- Dark Water’, Japon Yönetmen Hideo Nakata’nın aynı isimli filminden bir tekrar çekim. Aslında Karanlık Su’yu tek başına ele almış olsak, yani Nakata’nın filmini izlemesek, böyle bir yönetmenden haberdar olmasak hiç de fena olmayan bir film Karanlık Su. Öyküsü, eli yüzü düzgün anlatımı, efektleri ve tutarlı başı-sonu ile korku-gerilim türü severlerin memnun kalacağı bir yapım. Ne var ki, bu filmin bir dip koçanı var. İki yıl önce çekti bu filmi Nakata. Müziği, efekti, anlatımı, oyunculuğu ile en sıkı Amerikan filmine taş çıkartacak cinsten! Yani dip koçan duruyor tüm asaletiyle arşivlerde. Üstelik Hollywood teknolojisine kafa tutan bir görsel ve ses efektleri harikasıyla.
     <br/>
     <br/>
     Meraklısı bilir; bu yönetmeni daha önce Halka, Göz ve Kaos gibi filmleriyle ele almıştık. Zaten Amerikalılar adamcağızın filmini tekrar çekerken, o Halka 2’yi çekip vizyona koydu bile. Kim bilir, Hollywood belki birincisine ve bu filme yaptığı gibi, Halka 2’ye de tekrar çekim yapar!
     <br/>
     <br/>
     Nakata’nın filmini bilenler için Karanlık Su’nun öyküsü yabancı değil elbette: Kocasından yeni boşanan Dahlia, kızının velayetini alabilmek için uygun bir ev bulmak zorundadır. Çocukken, uyuşturucu bağımlısı annesi tarafından ihmal edilmesinin, hırpalanmanın acısı onda derin izler bırakmış, güvensizlik, paranoya, kıskançlık gibi psikolojik sorunlar ortaya çıkarmıştır. Belki de bu nedenle kızı Ceci’ye çok düşkündür. Dahlia kendi annesi onu okuldan almaya hep geç geldiği için Ceci’nin okulu başta olmak üzere her yere erken gitmek için titizlenir. Kazancı New York içinde bir eve yetmeyince, Roosevelt Adası’nda artık dökülen bir toplu konutta daire kiralar. Ancak üst kattaki terk edilmiş dairede olup biten garip şeyler, oradan sürekli sızan siyah renkli su ve binanın su deposundaki kirlilik doğaüstü bir nitelik taşır. Sonunda Dahlia ve Ceci, bir küçük kız hayaleti görmeye başlar... Bu arada, Jennifer Connelly’nin canlandırdığı Dahlia Williams, hiç de küçümsenmeyecek etkileyici bir oyun çıkarıyor.
     <br/>
     <br/>
     Rutubetli ve boş evler korku sineması için bulunmaz bir öğe olsa gerek. Zaten Karanlık Su’nun cereyan ettiği mekan da tam böylesi bir yer. Üst üste binmiş ‘sefertası’ misali sıradan, hatta alt tabakadan yaşamların süregittiği bakımsız toplu konutların izbe duvarları, serin ve nemli köşelerinde biriken korkular bu tür filmler için bulunmaz mekanlar oluyor.
     <br/>
     <br/>
     Annenin, kendi çocukluğundan çocuğuna taşıdığı vesayet bir paranoya, iç burkan bir korku. Filmin en ürkütücü yanlarından birisi, gündelik yaşamda içinde bulunduğumuz yahut kullandığımız nesnelerin birer korku unsuru olarak bizi rahatsız etmesi. Küflü tavanlar, nemli asansörler, kirli banyo küvetleri, buğulu duş kabinleri vs. Karanlık Su, böylesi bir dekorda, işin içine hem geçmişin yaralarını, kabahatlerini, hem de günün korkularını ve faraziyelerini ekleyerek bu sıcak yaz gününde iç titreten bir ürperti yayıyor.
     <br/>
     <br/>
     Ancak! Birtakım sıkıntıları var filmin. Örneğin orijinal versiyonunda olduğu gibi, insan ve geçmişi üzerine analizlerde bulunmak, anne-evlat ilişkisi, paranoyak derecesinde titizlenme, feragat gibi önemli kavramlara güçlü göndermelerde bulunurken Karanlık Su, kent ve yaşam zorluğu sarmalına sıkışıp kalmış. Üstelik filmin ana teması olan korkuyu bir hayli bastırarak! Ancak her ne kadar orijinalindeki kadar zengin ayrıntı ve tedirgin edici gözlem içermese de, Karanlık Su’yu hafife almamıza engel değil bütün bunlar.
     <br/>
     <br/>
     Ne diyelim; su akıyor Hollywood bakıyor bir nevi!
     <br/>
    </br>
   </br>
  </font>
  <br/>
  <!---- YAZI SONU ----------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=22174&yorum_id=1), [web.archive.org (arşiv bağlantısı)](http://web.archive.org/web/20060117130642/http://www.aksiyon.com.tr:80/detay.php?id=22174&yorum_id=1)
