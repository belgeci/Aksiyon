# Organize İşler: Büyük boy patlamış mısır!

*M. Nedim Hazar 2006.01.02*

<div>
 <p>
  <font>
   Son tahlilde söylenecek olan şeylerden birincisini en başta söylemek isterim: Yılmaz Erdoğan’ın yaptığı her sinema filmi için öncelikle saygı duymak gerekiyor. Başarılı-başarısız değerlendirmesinin çok daha üzerinde bir şey bu. Sinema başta olmak üzere yaptığı tüm işlerden kazandığıyla bir ‘sinema’ oluşturma çabası tek başına saygıya değer bir çabadır.
   <br/>
   <br/>
   70’li yılların sonlarında zirveye çıktıktan (Aynı dönem bir seks film furyası var ki sormayın) sonra dibe çakılan Türk sineması, çeşitli zamanlarda saman alevi parlamalarla umut verdi. Sakin bir gözle bakıldığında yapılan filmleri iki başlıkta toplayabiliriz. İlki; Zeki Demirkubuz, Nuri Bilge Ceylan, Derviş Zaim gibi yönetmenlerin bireysel çabalarıyla çektikleri, ancak kendilerine ait bir dilleri olan sinema türü.
   <br>
    <br>
     İkincisi ise konjonktürel olarak popülizmden gıdalanan dalgaların tepesine tırmanarak seyirciyi toplayan, ancak kalıcı etki bırakmayan sinema türü. İstanbul Kanatlarımın Altında’dan Asmalı Konak’a, GORA’dan gelecek ay vizyona girecek olan Kurtlar Vadisi: Irak’a kadar bütün filmleri bu cümleden sayabiliriz.
     <br>
      <br>
       Neyse biz ‘Organize İşler’e gelelim… Film hakkında kesin ve net bir iyi-kötü yargısına varmak, hem başta vurguladığım çabaya haksızlık olur, hem de çok doğru sayılmaz. O halde filmi olumlu ve olumsuz yönleriyle alt alta toplamak en iyisi olacak sanırım.
       <br>
        <br>
         ‘Organize İşler’in ilk olumlu notu kadroda Mehmet Ali Erbil’in bulunmaması. Zira son dönem popüler filmlerin tamamında Erbil çıkıyor karşımıza. Sanıldığının aksine Yılmaz Erdoğan sinema dilini geliştiriyor bence. Sorun senarist kısmında. Yoksa Vizontele ile başlayan yönetmenlik serüveninde hep ‘üzerine’ bir şeyler katarak ilerliyor.
         <br/>
         <br/>
         Popüler filmlerin en büyük zaafı, sanki film ekip otobüsünü bir Televole programının kapısına dayamışlar ve içerden çıkan tüm medyatik isimleri doldurmuşlar. Pardon hepsini değil, sığabildiği kadarını, kalanı da Özcan Deniz-M. Ali Erbil ikilisinin Keloğlan filmine kalmış. Yılmaz Erdoğan, belki de vefa hissinin ağırlık basmasından dolayı kendi kadrosundaki tüm oyuncuları bir şekilde koyuyor filmlerine. Öyle bir karaktere ihtiyaç olsun-olmasın yapıyor bunu. Çoğunluğu BKM oyuncularından oluşan 70 kişilik profesyonel kadronun 5 kişiden fazlası, filmde olsa da olur olmasa da…
         <br/>
         <br/>
         Film bir suç şehri olan İstanbul’un üçkağıtçı bir şebekesini anlatıyor. Ancak suçun kendisine dair gerçekçi tablolar sunmuyor. Trajikomik hadiseleri Gazoz Ağacı Cem Arslan’ın başta ve sondaki radyo anonslarından dinliyoruz. Bu da filmi sahici kılmaktan uzak tutuyor. Hoş, bu durumda da, ‘komedi filmi’ diyerek işin içinden sıyrılmak mümkün. Yılmaz Erdoğan’ın çizdiği şebeke, gerek karakterleri, gerekse yaşam alanları itibarıyla yerli değil. Emir Kusturica’nın Çingeneler Zamanı’ndan mekân ve karakter ödünç almış gibi.
         <br/>
         <br/>
         ‘Bu filmin jönü İstanbul’ diye demeç vermiş Organize İşler’in yönetmeni. İnsanın gözünü bozacak derecede fazlaca yapılan fly-cam çekimlerini kastediyor herhalde. Yalnız şunu ıskalamamak lazım. Bir filmde ihtiyaç duyulduğu kadar plonje-pilot açıya geçilir. Olur-olmaz her sahne sonrası yaparsanız bunu, filme tat katmaktan ziyade Kültür Bakanlığı’nın şehir tanıtım videosuna dönüştürürsünüz böyle!
         <br/>
         <br/>
         Ancak bunlara rağmen Organize İşler’in en temiz ve eli yüzü düzgün unsurlarından biri resimleri. Kadrajlar çok güzel, ah bir de göz bozan o gereksiz ‘pan’lar yapılmasa!
         <br/>
         <br/>
         Oyunculuklar: Yılmaz Erdoğan yönetmenin de kendisi olmasından dolayı torpilli bir ağırlıklı rolde. Cem Yılmaz kendinden beklediğimiz ‘komik adam’ tipinin dışında ‘tadımlık’ olarak duruyor. Özgü Namal, Tolga Çevik, Altan Erkekli ve Demet Akbağ rollerinin hakkını veriyor. Bunların dışındaki diğer oyuncular olmasa da film çok şey kaybetmezdi sanırım. Bir de Yılmaz Erdoğan, filmdeki karakteri stand-upçının yerine kendine yazdığı esprili repliklerle, karakterine haksızlık etmiş.
         <br/>
         <br/>
         BKM’ciler ürettikleri her işin PR’ını ve reklamını muhteşem yapıyor. Filme sponsor bulmalarından tutun da, salonda film başlamadan yarım saat boyunca gösterilen reklamlardan anlaşılıyor ki film ticari anlamda -her ne kadar istedikleri düzeyde olmasa da- belirli bir başarı yakalayacak. Ancak bu tür filmlerden kazandıklarını biraz daha zemini sağlam senaryolara yatırmalılar. Bundan kastım klişe bir ‘mesaj kaygısı’ değil. Ancak kapkaççılık, dolandırıcılık, tutunamamazlık (hele ki bunu mizah diliyle yapıyorsanız) deyince işin sınıfsal, psikolojik ve sosyolojik temellerini sağlam oturtmanız gerekiyor.
         <br/>
         <br/>
         Organize İşler, samimi bir sinema yapma çabasında olan mizah adamının popüler kültürü -gereğinden fazla- önemseyerek çektiği saygı duyulması gereken bir yapım. Ancak filmi, izlerken tükettiğiniz mısır çerezi paketi gibi koltukta bırakıp çıkıyorsunuz. Sizinle gelen bir şeyi yok!
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1939 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23114), [web.archive.org (arşiv bağlantısı)](http://web.archive.org/web/20060524132935/http://www.aksiyon.com.tr:80/yazdir.php?id=23114)
