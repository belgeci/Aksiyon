# Cake: Yaralıyız

*M. Nedim Hazar 2015.04.28*

<div class="pNewsDetailMainContent" itemprop="articleBody">
 <p>
  Risale-i Nur’da 26. Lem’a’nın 10. Rica’sı içerdiği bambaşka tasvir ve görselliğin yanı sıra muazzam bir telkin ve tedavi edici hükmündedir. Bediüzzaman esaret yıllarından sonra yorgun ve gündelik hayatın boğuculuğundan bıkmış bir şekilde yaptığı kaçışlardan birini hikmet penceresiyle resmeder 10. Rica’da. Ve bir anda görünen tablo ters yüz olur. Kalabalıklara bakarak yürüyen ölüler görür Hazret-i Üstad. Ve mezarlıklar ise ayağa kalkmayı bekleyen ölülerdir. Gurbet, hasret ve dostluk kavramları çerçevesinde tüm külliyatın her satırına sinen yönlendirmeyi yapar; fâniler için gerçek vatanı ve Sahib-i Asli’sine çevirir istikameti.
 </p>
 <p>
  Hastalık ve yaşlılık, sadece dünyevi parametrelerle aşılmaya çalışıldığında muazzam bir karamsarlık ve acıya dönüşür. Kültürü, inancı, sosyal sınıfı ne olursa olsun insanın, bu böyledir. Bediüzzaman, tedavinin tek boyutluluğunu elinin tersiyle iter, öncelenmesi gerekenleri hatırlatır modern insana. Bu vizörle bakıldığında Hastalar ve İhtiyarlar risaleleri her şeyden önce bir teskin ve tedavi edici iksire döner.
 </p>
 <p>
  Yönetmenliğini Daniel Barnz’ın yaptığı Cake, günümüz insanının kendini çıkışsız ve sıkışmış gördüğü anlarda yaşadığı nihayetsiz çırpınışları anlatan sade bir film.
 </p>
 <p>
  Bugüne değin daha çok fiziksel özelliği ve ilişkileriyle bir ‘Celebrity’  ikonu olarak kullanılan Jennifer Aniston, fiziksel avantajlarını tepeleyerek girmiş rolünün içine. Filmde sadece bedeninde değil, ruhunda da yaraları olan tükenmiş orta yaşlı bir kadını canlandırıyor.
 </p>
 <p>
  Hikâye şu: Claire (J. Aniston) acılar içindedir. Fiziksel acısı vücudundaki yara izlerinden ve hareket ediş şeklinden bellidir; bu acı her adım atma girişiminde kendini gösterir. Öte yandan bedenindeki hasarın ruhunda açtığı yara çok daha büyüktür. Üstelik duygusal acısını da saklamakta iyi değildir. Hakaret derecesinde açık sözlü davranan kadının öfkesi hemen hemen her etkileşiminde su yüzüne çıkar. Kocasını ve arkadaşlarını kendinden uzaklaştırmış, çareyi kendisi gibi acı çekenlerin katıldığı destek grubunda aramaktadır. Bir dolu acılı ve yaralı başka insan… Öte yandan zindana dönüşmüş hayatında yanında bir tek kişi kalmıştır; bakıcısı Silvana. Onun da tahammül eşiğine yaklaşılmaktadır. Claire’in ilaç ve alkol destekli yaşadığı hayat öylesi bir hal alır ki, ölüm artık onun için bir kurtuluş gibi görünmeye başlar...
 </p>
 <p>
  Bir kaza sonucu bedenen alınan yaralar mı insana çok hasar verir yoksa sevdiklerinin terk etmesi mi? Cake, bu tür kadim bir sorgulamayı üstlenmeye soyunmadığı gibi, kabuğu sert bir cevizi ağza alıp kırmadan gevelemek gibi habire çevirdikçe çeviriyor. Çünkü hikâye, hayata tek boyutlu bir pencereden bakınca dünya dağdağalı bir zindandan başka bir şeye dönüşmüyor yaralı insanlar için. Yönetmen Barnz, hikâyenin koyuluğuna koşut bir kasvet ile estetiğe müdahalesiz pasifliği tercih etmiş. Böyle olunca tüm yük iki oyuncunun sırtına binmiş Cake’de. Sürprizsiz bir şekilde akan hikâye, sonunda diyecek sözü olamayan bir nâtık gibi kısır şekilde varıyor son virajına. Belki sadece yer yer rüyalar ile renklendirilmeye çalışılıyor bu karanlık tablo, o kadar.
 </p>
 <p>
  Filmin senaryosu sadece tek boyut defosu taşımıyor. Karakterlerin birbiriyle kurması gereken bağı da yeterince güçlü kuramadığı için, kahramanın içine değil önüne doğru çeviriyor kadrajı ve seyirciyi bu koridorda yürütmeyi tercih ediyor. Film bir pokerci, matematikçi ve lokantacı olan Patrick Robin’in kısa öyküsünden senaryolaştırılmış.
 </p>
 <p>
  İnsan en çok da bu tür filmleri izlerken üzülüyor. Iskalanan hakikat kadar, bir yanda hiç el değmemiş atlas kumaşların çürümeye terk edilmesine, diğer yanda ehil terzilerin paçavralardan iyi elbise çıkarma çabasına...
 </p>
 <p>
  Cake filmi, tek boyutlu modern insanın çok basit bir dokunuşla her yarayı bir geçiş üstünlüğüne çevirebilecekken, insanı derinlere çeken sıklete nasıl dönüşebileceğini gösteren ibretli bir film olarak giriyor kişisel arşivimize.
 </p>
</div>


Kaynak: [www.aksiyon.com.tr](http://www.aksiyon.com.tr/buyulu-fener/cake-yaraliyiz_550721), [web.archive.org (arşiv bağlantısı)](http://web.archive.org/web/20150715024217/http://www.aksiyon.com.tr/buyulu-fener/cake-yaraliyiz_550721)
