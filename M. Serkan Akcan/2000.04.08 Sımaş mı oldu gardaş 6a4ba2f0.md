# Sımaş mı oldu gardaş?

*M. Serkan Akcan 2000.04.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Basketbolumuzun altın çağını yaşadığı şu günlerde Doğu ve Güneydoğu halkı da bu coşkudan nasibini aldı. Basketbolun tüm ülkeye yayılması amacıyla Türkiye Kupası dörtlü finallerinin her yıl farklı bir ilde yapılması alışık olduğumuz bir durumdu.
  </font>
 </div>
 <div id="newsText">
  <font class="detail-text">
   Ancak bu sezon Basketbol Federasyonu, Türkiye Kupası çeyrek final eleme maçlarının heyecanını Doğu ve Güneydoğu halkıyla paylaşmak istedi. Bu isteğin asıl takvimi 2930 Ocak'tı ama yoğun kar yağışı, Doğu ve Güneydoğu halkının basketbolun yıldızlarıyla olan randevusunu 12 Nisan'a erteletti.
   <br/>
   <br/>
   Şanlıurfa'da sıcak karşılama
   <br/>
   <br/>
   Konu basketbol olunca bizim de İstanbul'daki mesaimizi bu bölgelere taşımamız kaçınılmaz oldu. Uçak biletimizi cebimize koyduğumuz gibi sıcağın, ilginin, kebabın ve tarihin harman olduğu yörenin yolunu tuttuk. Uçağımız Harran Ovası'ndan süzülerek Şanlıurfa'ya inerken, kültürün ve havanın sıcaklığı içimizi sarıyordu. Bunlara havaalanında insanların sıcaklığı da eklendi. Ne de olsa 'dev adamlar' geliyordu, onların deyimiyle. Bölge halkıyla farklı kültürleri yaşayan basketbolcuların gördükleri aşırı ilgi sıcak ortamı daha da ateşliyordu. Her deplasmanda hayatları otel ile salon arasında geçen devasa adamlar belki de yaşamlarının en güzel ve en hareketli organizasyonunu yaşıyorlardı. Bu yüzden olacak ki otele yerleşir yerleşmez Urfa'nın tarihini yansıtan Balıklı Göl'ün yolunu tutuyorlardı.
   <br/>
   <br/>
   Balıklı Göl'ün çevresinde yabancı gördükleri herkese 'Hacı' ismiyle hitap eden ve hayatlarını burada sattıkları cevşenlerle kazanan Urfalı çocuklar, sıradışı bir gün geçiriyorlardı. Hayatlarında belki de iki metrenin üzerinde hiç insan görmeyen esmer yüzlü bu çocuklar, kendi renklerine yakın olmasından dolayı mıdır bilinmez, zenci sporculara daha farklı bir muamele yapıyorlardı.
   <br/>
   <br/>
   Didin: Tarih ve kebaplar şahane
   <br/>
   <br/>
   Doğu ve Güneydoğu'yu sadece televizyonda gören bu dev adamlar, üzerinde yaşadıkları toprakların diğer yakasını bu organizasyon sayesinde gördüler. Daha önceden bu yakayı gören birkaç kişi buluyoruz Ülkerspor kafilesinden. Bir zamanlar Gaziantep temsilcisi olarak isim yapan Beslenspor'da görev yaptığını hatırladığımız Ülkerspor Teknik Direktörü Murat Didin bunlardan biri. Hiç yabancılık çekmediği belli. 'Kebabı ve kültürü çok özlemişim' diyerek söze başlıyor Murat Didin. Gaziantep'teki günlerini hatırlıyor ve şunları söylüyor. 'Türkiye'nin Batı yakasını biliyoruz. Ancak asıl Türkiye ve kültür Doğu yakasında. Takımdaki yabancı oyuncular da Türkiye'nin nasıl bir mozaik olduğunu görüyorlar. Bu tür organizasyonlar sezon boyunca otel odalarında ve kamplarda bunalan sporcuların farklı bir kültürle tanışıp stres atmasına sebep oluyor. Olayın bir yönü bu. Asıl önemli olan yönü ise Avrupa'da tanınan ve kabul gören basketbolumuzun kendi insanımızca da tanınıp kabul görmesi. Bu tip organizasyonlar Avrupa'da zirveye koşan basketbolumuzu kendi yurdumuzda yaymaya yardımcı oluyor. Bize güzel bir hafta sonu yaşatan bölge halkına teşekkür borçluyuz'.
   <br/>
   <br/>
   Diyarbakır'da
   <br/>
   <br/>
   Efes coşkusu
   <br/>
   <br/>
   Ülker, Türk Telekom, İTÜ ve İstanbul TED'i  Şanlıurfa'da bırakıp Efes, Galatasaray, Pınar Karşıyaka ve Kombassan Konyaspor'un mücadele edeceği Diyarbakır'ın yolunu tutuyoruz. Baharın gelmesiyle birlikte yol boyunca yeşilin her tonunu görmek mümkün. Şehre girerken başka bir yeşillikle karşılaşıyoruz; koskocaman bir karpuz heykeliyle. Geniş caddeden şehir merkezine ilerleyip spor salonunu aramaya başlıyoruz. Şehrin en merkezi yerindeki Ziya Gökalp Spor Salonu'na vardığımızda coşkunun dışarılara taştığına şahit oluşumuz bizi hayli memnun ediyor, içeriye girmek için saatlerce uğraşmamıza rağmen. Efes'in iki gün önce Avrupa Ligi'nde dörtlü finale yükselmesi Türkiye'nin bu yakasında da coşkuyla karşılanmış. Cadde ve sokakların Efes bayraklarıyla süslenmesi bunun bir göstergesi. Efesli oyuncular Diyarbakır sokaklarında zafer kazanmış komutan edalarıyla dolaşmaya çalışıyorlar. Çalışıyorlar çünkü halkın yoğun ilgisinden adım atmaları bile imkansız. İnsanların bazıları imza isterken, bazıları da forma talebinde bulunuyor. Başarıyı hiç bir zaman alkışsız bırakmayan halk, Galatasaray ve Pınar Karşıyaka maçlarında Efes'i destekliyor.
   <br/>
   <br/>
   Malatya ve G.Antep de basketbola doydu
   <br/>
   <br/>
   Basketbolun tadına Urfa ve Diyarbakır'la birlikte tüm Türkiye vardı. Hafta sonu olduğu için aileleriyle birlikte salonları dolduran Doğu ve Güneydoğulular, unutamayacakları bir basketbol ziyafeti çektiler kendilerine. Bundan Malatya ve Gaziantepliler de nasiplerini aldılar. Tofaş, Darüşşafaka, Altay ve Mydonose Kolejliler Malatya'da, Beşiktaş, Fenerbahçe, Troy Pilsner ve Kara Kuvvetleri Gücü de Gaziantep'te dörtlü finale yükselebilmek için mücadele ettiler. Beslenspor'dan basketbola alışık olan Gaziantep halkı on yıldır bu sporun coşkusundan uzak yaşıyordu. Türkiye'nin beşinci büyük kenti olan Doğu'nun Paris'i, basketbolu ne kadar özlediğini bu organizasyonda gösterdi. Gaziantepliler, 'Bu basketbol aşkı federasyon tarafından ödüllendirilmeli' diyerek gelecek sezon dörtlü finale ev sahipliği yapmak istediklerini belirtiyorlar. Bu arada Türkiye'nin en zengin işadamlarını barındıran Gaziantep'in futbolda olduğu gibi basketbol 1. Liginde de bir takımının olması en büyük temennimiz.
   <br/>
   <br/>
   Demirel: Bölge halkına teşekkürler
   <br/>
   <br/>
   Şanlıurfa, Diyarbakır, Malatya ve Gaziantep'te gerçekleştirilen organizasyonun son derece yararlı ve başarılı olduğunu belirten Basketbol Federasyonu Başkanı Turgay Demirel, basketbolu Türkiye'nin sporu yapmak idddiasıyla şunları söylüyor. 'Doğu ve Güneydoğu'daki potansiyel, Türkiye Kupası çeyrek final eleme maçlarında test edildi. Şimdi sıra Mersin'deki dörtlü finalde. Şimdilik Türkiye Kupası finallerini Anadolu'nun değişik illerinde gerçekleştiriyoruz. Bundan sonra lig finalleri içinde böyle bir organizasyona gidebiliriz. Ancak bunun için biraz zaman gerekli. Kulüplerin de bu kararı onaylaması lazım. Doğu ve Güneydoğu halkının yoğun ilgisi bizi fazlasıyla memnun etti. Kendilerine çok teşekkür ederiz'.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=4D44F05DFF978182B50E386709ABC6A1?newsId=6071), [web.archive.org (arşiv bağlantısı)](http://web.archive.org/web/20140823073020/http://www.aksiyon.com.tr:80/aksiyon/newsDetail_getNewsById.action;jsessionid=4D44F05DFF978182B50E386709ABC6A1?newsId=6071)
