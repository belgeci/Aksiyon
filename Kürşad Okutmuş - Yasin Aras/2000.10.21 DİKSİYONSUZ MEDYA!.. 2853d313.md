# DİKSİYONSUZ MEDYA!..

*Kürşad Okutmuş - Yasin Aras 2000.10.21*

<div>
 <p class="spot">
  "Reyting oyununun bir aktörüyüm"  diyen Gülgün Feyman'ı kimse anlamak  istemiyor, o da diksiyon dersi veriyor!  Geçen yıl köşesinde diksiyon kurslarına değinen Can Ataklı, "Herkes Tv'ci  olmak istiyor" diye yazmıştı ama bugün kendisi haber programı sunuyor!  "Mahkumlar tüneli kaçmak için mi  kazmışlar?" diye soran Reha Muhtar  dört yıldır en iyi haber spikeri olarak  şampiyon olurken, Hakan Aygün ve  diğerleri ona özeniyor!
 </p>
 <img border="0" src="/web/20020527032700im_/http://www.aksiyon.com.tr/2000/307/resimler/diksiyonsuz.jpg"/>
 <p class="metin">
  İki kelimeyi biraraya getiremeyenlerin televizyon ve radyo kanallarında kulak tırmalaması, Türk dilinin yabancı kelime ve argo cümleciklerle kirletilmesinin ötesinde Türkçe'nin konuşulması hususunda bir sorun yaşandığını da haber veriyor. Harflerin hakkını vermeden basma kalıp cümleler kurabiliyorsan, hele de bunu yüzbinlerin önünde yapıyorsan, 'Senin diksiyonunda bir problem var arkadaş' denilemiyor. Çünkü diksiyonundaki hata çokluğundan ziyade, geçer akçe reyting raporları. Ve bu durum istisnaları saymazsak kimsenin umurunda değil. Diğer taraftan pek çok yerde ilanına rastladığımız (iş garantili) diksiyon kurslarıyla ortamdaki diksiyonsuzluk, tezat teşkil etmiyor aslında. Her önüne gelen, hem iş garantisi hem de diksiyon dersi verir, radyoya, televizyona çıkıp program sunarsa; tabii ki olacağı buymuş. Bunu biz değil işin uzmanları söylüyor.
 </p>
 <p class="metin">
  Uzmanların doğru söyleyip söylemediklerini öğrenmenin en iyi yolu test etmek deyip radyoyu açıyorsunuz. Sunucunun biri telefonla programına konuk ettiği kıza kur yapıyor, anlamadığınız dilden, acayip bir dünyadan sesleniyor. "Kuul" muymuş neymiş; 'pardon' diyerek radyoyu kapatmak zorunda kalıyorsunuz. Televizyon radyo gibi değil diye düşünüyorsunuz ve eliniz kumandaya gidiyor. Hergün gazetedeki köşesinde Türkçeyi katlettiği yetmezmiş gibi bir de ekranda "konuşamadan" program yapmaya çalışıyor. Kardeşim doğru konuşsana diye bağırıyorsunuz ama nafile; duyamıyor...
 </p>
 <p class="metin">
  Durum öyle bir noktaya geldi dayandı ki, TRT'nin tek kanallı dönemini mumla aramaya başladık. O zamanlar diksiyonu bozuk insanların ekrana çıkamadığı zamanlardı. Ve Tuna Huş da o dönemin en iyi spikerlerinden biriydi; "Kişide hiç bir kabahat yok. Sokaktan bulduğunuz bir kişiye, güzel, cazip, sempatik veya da medyatik birisine diyorsunuz ki 'gel ekrana çık'; o kişi 'hayır ben çıkmam' demez. Niye demedi de dersek haksızlık etmiş oluruz..." Kuş Dili Eğitim Merkezi Sahibi Hakan Öztürk, diksiyonsuz veya diksiyonun içini dolduramayan kişilerin televizyonları ve radyoları işgal etmesini "ahbap— çavuş ilişkisi"ne bağlıyor; "Onun—bunun tanıdığı, şunun—bunun sevgilisi gibi" diyerek. Pek çok radyo sahibi bu işi bilmiyor. Ya sermaye sahibidir ya da bir heves olarak son sermayesini bu işe yatırmıştır. Eğitimli insan, çalışmak için para istiyor, hiç olmazsa yol ya da yemek parası, oysa ortalıkta üstüne para verip de çalışacak o kadar çok genç var ki!
 </p>
 <p class="metin">
  Yanlış seçimin nedeni ne?
 </p>
 <p class="metin">
  Bakıyorsunuz etrafta yüzlerce eğitim kursu, bu kurslarda eğitilen yüzlerce genç var ama hiçbiri ortalıkta yok. Şanslı olanlar istisna... "Televizyon kanalları, güzel, eli ayağı düzgün, ne bileyim sesi güzel hoş kızları ya da yakışıklı delikanlıları ekrana çıkartmak istiyor.." diyor Tuna Huş. ' Ya eğitim verdiğiniz gençler?' diye hatırlattığımızda ise "Evet, yıllardır bu konuda eğitim veriyoruz, ama hepsini ekrana taşıyamıyorsunuz" cevabını alıyoruz. Kuş Dili Eğitim Merkezi Sahibi Hakan Öztürk ise olayın iç yüzünü açık açık söylüyor: "Bu işi yapabilecek kişilerde kesinlikle güzellik aranıyor. Ve sözüm meclisten dışarı, ahlaklı insanların birtakım tavizlerde bulunmadığı zaman görev alması çok zor." Televizyon dünyasına yakın bir zamanda giren Kanal 7 Haber Spikeri Ayşe Banu Yün ise; "Benim buralara gelmem çok zor oldu. Yani ben Kanal 7'de çalıştığım için çok çok şanslıyım. Bunu gönül rahatlığıyla söyleyebilirim. En basit ses okuması için bile birilerine gülümsemek, cilve yapmak, göz kırpmak gerekiyor. Ha oralarda lâyıkıyla bir yerlere gelmiş arkadaşlarımız yok mu, hiç birine çamur atmak haddim değil, ama onlar da benim gibi çok zorlanmışlardır" diyor. Bu işin eğitimini Akademi İstanbul'da almış ve de hâlâ kapı kapı dolaşan gençlerden B.K. ise yaşadığı şeyleri şöyle özetliyor: "İyi bir eğitim aldım ve hâlâ  bir iş bulamadım. Çünkü televizyonların çoğunda eğitimden daha çok başka şeylere bakıyorlar. Başımdan çok değişik şeyler geçti, bunları anlatamam, daha doğrusu paylaşmak istemem!.."
 </p>
 <p class="metin">
  Türkçe'yi konuşamayan Türkler...
 </p>
 <p class="metin">
  Kursların yetersiz olduğu söyleniyor, onun için de eğitim bir kenara itilip sadece kişinin güzel ya da medyatik olup olmadığına bakılıyormuş. Hatırlayın Sibel Can'ın haber spikeri olma arzusunu! Geçtik güzelliği, cilveyi; bugün Kaya Çilingiroğlu program sunuyor! Sonra "Reyting oyununun bir aktörüyüm" diyen Gülgün Feyman'ı kimse anlamak istemiyor! Geçen yıl köşesinde diksiyon kurslarına değinen Can Ataklı, eleştirerek "Herkes Tv'ci olmak istiyor" diye yazmıştı ama bugün kendisi de ekranda. "Mahkumlar, tüneli kaçmak için mi kazmışlar?" diye soran Reha Muhtar dört yıldır en iyi haber spikeri olarak şampiyon oluyor! Yazar Ruhat Mengi öyle bunalıma girmiş ki, adeta bağırıyor: ''Televizyondaki sunucunun iki cümlede bir 'Atıyorum' dediğini düşünün. Her seferinde siz ister istemez 'Atma kardeşim, niye atıyorsun, doğrusu neyse onu söyle' diyorsunuz ama o 'atmaya' devam ediyor.''
 </p>
 <p class="metin">
  "Gazeteciler gazetecilik yapsın, televizyoncular da televizyonculuk. İkisi de çok ayrı meslekler. Olabilir, patronlar diyebilir ki; 'Bunlar beceremiyor, gel sen yap', gazeteci 'Tamam' diyor. Dur hele, biraz da biz popüler olalım isteği ağır basıyor tabii. İsteğe karşılık vermek başka, insanın kendisini bilmesi başka. Kendini bilmek kadar büyük bir erdem yoktur. Ama demek ki kendini bilmeyen insanlar var ki, onlar da zaten bu işi yapıyorlar. İşin tuhaf tarafı rayting de yapıyorlar, bu da artık belli bir sürecin ayıbı herhalde!" Bu sözler de medyatik yüz arayışına giren görsel medyayı eleştiren Tuna Huş'a ait.
 </p>
 <p class="metin">
  İş garantisine kanmayın!
 </p>
 <p class="metin">
  Peki kurslar diksiyon eğitimi verme konusunda yetersiz mi kalıyordu? Hakan Öztürk iş garantisi veren kurslardan şüphe ettiğini söylüyor; "Mantar gibi türeyen dil kursları var. Adam gazeteye ilan vermiş, altına da yazmış 'iş garantisi var' diye, kimse inanmasın, kimse kanmasın! Bugüne kadar 1400'e yakın insan eğittik. Bunların içinden 300 kadarı çeşitli medya kuruluşlarında başarıyla çalışmaktalar. Mesela bazı kanallar, kendilerini tebrik ediyorum, tüm elemanlarını topluca eğitimden geçirdiler. Bizim daha çok tercih edilişimizin sebebi ise, hocalarımızdan kaynaklanıyor." Öğretmen Tuna Huş ise ortaya bir tesbit koyuyor, biraz da itiraf: "Tabii ki Türkçe'yi çok kısa bir süre içerisinde lâyıkıyla ezberletebilmek ve öğretebilmek mümkün değil. Kişi ancak kendi çalışmalarıyla olumlu sonuca ulaşabilir. Kurslar temel kuralları öğretir, gerisi eğitim alan kişinin azmine kalıyor."
 </p>
 <p class="metin">
  Popüler kültürün önüne katıp götürdüğü, halka her istediğini veren medyanın düzgün konuşmasını beklemenin de insanı dumura uğratacağı kesin. Nasıl oluyor da bu kadar kesin konuşabiliyoruz? Argo kelimelerin zafer sarhoşluğuyla ortalığı inlettiği seslerle, manken sunucuların ekranlarda sırıtan diksiyonla arzı endam ettiğinin teyid görüntüleri birbirine girmişken; kesin konuşmak çok bilmişlik sayılmamalı...
 </p>
 <br/>
 <center>
  <a class="anaorta" href="http://web.archive.org/web/20020527032700/mailto:febus2000@hotmail.com">
   febus2000@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/307/haberler/5.htm), [web.archive.org (arşiv bağlantısı)](http://web.archive.org/web/20020527032700/http://www.aksiyon.com.tr:80/2000/307/haberler/5.htm)
