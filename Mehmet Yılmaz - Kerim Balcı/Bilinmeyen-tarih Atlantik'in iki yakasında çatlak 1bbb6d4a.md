# Atlantik’in iki yakasında çatlak

*Mehmet Yılmaz - Kerim Balcı Bilinmeyen-tarih*

<div>
 <font>
  <img border="0" height="1" src="/web/20031024071126im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20031024071126im_/http://www.aksiyon.com.tr/resim/44/42.jpg" vspace="5"/>
  </p>
 </font>
 <font class="content">
  ABD ile Avrupa’nın İkinci Dünya Savaşı sonrasında meydana getirdiği ittifak çatlamaya başladı. Atlantik’in iki yakası arasındaki fikir ayrılığı yalnızca müttefik oldukları NATO gibi kurumlarda değil, tarafların Ortadoğu’ya yönelik politikalarında da gözleniyor. Irak meselesinden Filistin-İsrail çatışmasına ve 'şer ekseni' ülkelere yönelik politikalara kadar pekçok konuda derin bir mücadele sözkonusu.
 </font>
 <p>
  <font class="content">
   BBC muhabiri Amerikan askerlerinin Türkiye topraklarına konuşlandırılamaması durumunda Türk—Amerikan ilişkilerinde yaşanabilecek gerginliği sorgularken şöyle diyordu: “Bugüne kadar Amerikalılar kendilerini en kolay çileden çıkaran milletleri sayarken ilk iki sırada İkinci Dünya Savaşı’nın hatıralarından dolayı Almanları; De Gaulle döneminin hatıralarından dolayı da Fransızları sayarlardı. Türkler Amerikan planına direnmeye devam eder ve bu Irak operasyonu sırasında daha fazla Amerikan askerinin hayatını kaybetmesine yol açarsa listeye Türklerin de ekleneceği muhakkak...”
   <br/>
   <br/>
   ‘Çileden çıkaranlar’ listesinde Türkiye’nin üçüncü sıraya yerleşme ihtimali kadar ilk iki sırada Ruslar, Çinliler, Japonlar, Kuzey Koreliler, Kübalılar, Iraklılar, Libyalılar veya Afganlar gibi ABD ile açıktan düşmanlık dönemleri yaşamış milletlerin yerine Almanya ve Fransa gibi müttefiklerin yer alıyor olması da ilginç. Görülen o ki Amerikan psikolojisi ‘düşmanının düşmanlıkta aşırıya gitmesinden çok dostunun dostlukta eksik kalmasından’ rahatsız oluyor. Washington’da Almanya, Fransa ve Rusya’nın başını çektiği ‘savaş karşıtı cephe’ye karşı duyulan rahatsızlık muhtemelen Bush’u ‘hasta eden’ Saddam’a karşı duyulan rahatsızlıkla boy ölçüşüyor. Kafalarda ise ortak bir soru: Irak operasyonu olup bittikten sonra ABD—Avrupa ilişkileri nasıl şekillenecek? Avrupa Birliği operasyona karşı gösterdiği dirençle istemli veya istemsiz olarak kendisini bir zamanların Sovyetler Birliği’nin doldurduğu ‘ikinci süper güç’ konumuna mı itiyor?
   <br/>
   <br/>
   Uzmanların bu sorulara verdiği cevaplarda ortak payda ise genelde şöyle: Avrupa—Amerika ilişkileri, Irak operasyonu konusundaki fikir ayrılıklarından dolayı düşmanlığa dönüşemeyecek kadar köklüdür. Ancak iki blok arasındaki farklılıklar da sadece Irak operasyonu konusuna indirgenemeyecek kadar köklü farklılıklardır.
   <br/>
   <br/>
   Ortadoğu politikalarındaki farklılıklar
   <br/>
   <br/>
   Avrupa Birliği’nin Ortadoğu politikasını belirlerken ABD’den farklı düşünmesinin çeşitli sebepleri var. Uzmanlar bu sepeplerin başında ‘tarih ve coğrafya’ faktörünü gösteriyor. Avrupa—Amerika ittifakını ‘kusurlu ittifak’ olarak adlandıran Emory Üniversitesi profesörü Kenneth W. Stein, tarihin belli dönemlerinde ya Ortadoğuluların Avrupa’yı ya da Avrupalıların Ortadoğu’yu işgal etmiş oldukları gerçeğini vurguluyor. “Asırlar boyunca Ortadoğu’nun su yolları Avrupa’nın ticareti için vazgeçilmez rotalar oldu: Akdeniz, Boğazlar, Süveyş Kanalı, İran Körfezi... Avrupalılar Arap dünyasını masa başında haritaları kırparak oluşturdu. Yeni ülkeler ortaya çıkardılar ve bu ülkeleri yönetecek yeni aristokrasiler oluşturdular. Bu aristokratlar İngiliz ve Fransız askeri okullarında okudu ve kültürleri ile bulandı. Buna karşın Amerikalılar için bazı misyoner gruplar dışında Ortadoğu’nun İkinci Dünya Savaşı’na kadar bir önemi yoktu” diyor Stein ve ekliyor: “Bundan önce Ortadoğu Amerikan siyasetçilerinin nazarında Avrupa’nın bir uzantısı olarak görülüyordu. İki savaş arasında ABD’nin kendi petrol kaynakları öylesine yeterliydi ki Ortadoğu petrolleri önemli değildi onlar için. ABD Ortadoğu’yu ancak İkinci Dünya Savaşı sırasında Almanların Kuzey Afrika ve Arap Ortadoğusu üzerindeki emellerine karşı Avrupalı devletlerle ortak politika belirlemek gerektiğinde tanıdı.”
   <br/>
   <br/>
   İkinci Dünya Savaşı’ndan sonra ABD’nin üç sebeple Ortadoğu ile ilgilenmesi gerekiyordu: Türkiye ve Yunanistan’a yönelik Sovyet tehdidi, İsrail devletinin ortaya çıkışı ve nihayet Amerikan sanayiinin artan petrol talebini iç kaynaklardan karşılayamamaya başlaması. Savaştan hemen sonra Amerikan—Avrupa ortak Ortadoğu politikaları işe yaramayacağını gösterdi. Bağdat Paktı, ortak politikanın bir ürünü olarak ortaya çıktı ve kısa zamanda ortak politika düşüncesiyle birlikte tarihe karıştı. 1956 yılında, Fransa ve İngiltere İsrail’le birlikte Süveyş Harekatı’na giriştiklerinde Başkan Eisenhower’ı önceden bilgilendirme ihtiyacı bile hissetmediler. ABD’nin karşı tepkisi ağır oldu ve İngiliz—Fransız eksenine Ortadoğu nüfuz alanlarına mal oldu bu operasyon.
   <br/>
   <br/>
   Bu tarihten itibaren Ortadoğu, Amerikan ve Sovyet elçilerinin gezdiği bir arenaya dönüştü. Avrupa öylesine köşeye itilmişti ki 1990—91 Kuveyt Krizi sırasında Amerikalıların yardımı olmaksızın bölgedeki menfaatlerini kendi başlarına koruyamayacak durumdaydılar. İşin doğrusu o zaman da çoğu Avrupa devleti Saddam ile diplomatik bir çözümü askeri müdahaleye tercih ediyordu; ancak operasyona askeri birliklerle katılmamaktan utandılar. Bir yıl sonra başlayan Madrid Konferansı’nda da Avrupa ev sahipliği yapmaktan öteye gidemedi. Bütün kritik politikalar Amerikalı ve Ruslar tarafından formüle edilmişti.
   <br/>
   <br/>
   1991’den bu yana çoğu Avrupa devleti, ABD’nin BM yaptırımlarının son noktasına kadar uygulanması konusundaki ısrarını eleştirdi. Bu gerek Irak’a, gerekse Libya ve İran’a yönelik yaptırımlar için geçerliydi. Avrupa ve ABD arasındaki öncelikler farklılaşması, İsrail—Filistin çatışması konusunda kendisini daha bariz olarak gösteriyordu.
   <br/>
   <br/>
   Arap—İsrail çatışması üzerindeki mücadele
   <br/>
   <br/>
   Avrupa ile ABD’nin İsrail—Filistin çatışmasına yönelik farklı bakışları daha 1967 Savaşı’nın hemen sonrasında ortaya çıktı. Avrupa, Rusya da dahil olmak üzere İsrail’in işgal ettiği topraklardan bunu herhangi bir pazarlık konusu yapmaksızın çekilmesini istiyordu. Buna karşın ABD, İsrail’in işgal ettiği toprakları barış karşılığında pazarlık kozu olarak kullanmasından yanaydı. Fransa Devlet Başkanı Charles De Gaulle açıkça İsrail düşmanı kesilmişti. 1969 baharında Washington, Moskova, Londra ve Paris’in katılımıyla oluşturulan ‘Dört Güç Konuşmaları’ İsrail’i zorda bırakacak konuları ele aldı; ancak ABD vetosu hep İsrail’in yardımına koştu.
   <br/>
   <br/>
   1970’lerde bazı Avrupa devletleri Filistin terörünü makul bulduklarını veya hiç değilse bu terörün sıradan bir terör olmadığını gördüklerini ifade eden açıklamalarda bulundular. 1973 Savaşı sırasında Portekiz hariç ve Türkiye de dahil olmak üzere bütün Avrupa ülkeleri ABD’nin İsrail’e gönderilecek askeri mühimmat için Avrupa hava sahasını kullanmasını veya bu ülkelerde benzin ikmali yapmasını engellediler. 1980 Haziran’ında açıklanan Venedik Deklarasyonu ile Avrupa devletleri Filistin halkının meşrû haklarını tanıdıklarını ve Filistin Kurtuluş Örgütü’nün görüşmelerde taraf alınması gerektiğini ilan ettiler. Amerikalılar bu noktaya ancak 15 yıl sonra Oslo Anlaşmaları döneminde geleceklerdi.
   <br/>
   <br/>
   İsrail’den Avrupa’nın arabuluculuğuna veto
   <br/>
   <br/>
   Avrupa’nın Arap petrolüne olan bağımlılığını öne süren İsrail, 1973 Savaşı sonrasında başlatılan barış çabalarında Avrupa’yı arabulucu olarak görmek istemediğini açıkça ifade etti. Amerikalılar da zaten Avrupalıları bilinçli olarak görüşme trafiğinin dışına itiyorlardı. 1973’te Cenevre ve 1991’de Madrid’de gerçekleştirilen görüşmelerde Avrupalılara ev sahipliğinden fazla bir rol verilmedi. 1993 Prensipler Deklarasyonu’nda Norveç’in katalizör rolü bile son anda kırpıldı ve Oslo Anlaşması Washington’da Norveç’in adı pek de anılmaksızın imzalandı.
   <br/>
   <br/>
   1996 yılında AB, Fransa Cumhurbaşkanı Jacques Chirac liderliğinde Arap—İsrail ilişkilerinde daha aktif rol oynamaya başladı. İcraatlardan ilki AB’nin bir Ortadoğu elçisi ataması oldu. İspanya’nın İsrail Büyükelçisi Miguel Angel Moratinos, AB’nin Ortadoğu barış çabalarında arabulucu olarak görev yapmaya başladı. Ancak Moratinos’un hareket alanı, İngiltere ve İrlanda’nın ABD’nin rolüne gölge düşürmeme gayreti ve Almanya’nın İsrail’i gücendirmeme kararlılığından dolayı kısıtlı tutuldu.
   <br/>
   <br/>
   1996 Mayıs’ında Binyamin Netanyahu’nun İsrail Başbakanı seçilmesi ve takip eden İsrail askeri operasyonlarına Avrupa, daha önceki yıllarda İsrail ile imzalamış olduğu ticaret anlaşmalarının uygulamasını yavaşlatmakla karşılık verdi. Clinton yönetimi zaman içinde Netanyahu hükümeti’nin yerleşimcilik faaliyetlerini eleştirmekle birlikte Netanyahu her zaman Washington’da kendini evinde gibi hissetmeye devam etti.
   <br/>
   <br/>
   Ekim 1996’da AB meşhur Lüksemburg Deklarasyonu’nu yayınladı. Deklarasyon Kudüs’te açılan bir tünelle alakalı çatışmalar ve Washington’da düzenlenen barış zirvesinin gölgesinde kaldıysa da AB’nin zaman içinde ABD’den uzaklaştığını göstermesi açısından önemliydi. AB ilk defa ‘işgal edilmiş toprakların boşaltılması yönündeki çağrının Doğu Kudüs’ü de kapsadığını; dolayısıyla Doğu Kudüs üzerindeki İsrail hükümranlığını tanımadığını’ ilan ediyordu.
   <br/>
   <br/>
   Chirac’ın İsrail askerine olan öfkesi
   <br/>
   <br/>
   1997 yılında İsrail’in El—Halil Şehri’nden çekilmesi ile ilgili görüşmeleri Avrupalılar kendi hanelerine yazılmış bir başarı olarak görmek istediler. Ancak gerek İsrailliler gerekse Amerikalılar Avrupalıları diplomatik sürecin aktif oyuncuları olarak görmek istemiyorlardı. Sonunda Avrupalılar boyutları ABD’nin önderliğinde belirlenmiş çekilmeyi gözlemlemek üzere kurulan gözlemci gücünde görev almakla yetinmek zorunda kaldılar. Avrupalılar bir yandan Filistin’in kalkınması için bölgeye akıtılan fonlarda aslan payını ellerinde bulunduruyorlar; ancak buna karşılık ekonomik yükümlülüklerini siyasal güce dönüştüremiyorlardı. Avrupa Birliği ‘parayı verdiği halde düdüğü çalamama’ durumuna karşı yeni dış politika ataklarıyla harekete geçti. Önce AB’nin ortak bir dış politika takip edebilmesi için Javier Solana AB Dış Politika Sorumluluğu’na getirildi. Takip eden yıllarda Fransa ve İngiltere kendi ‘alternatif barış süreçlerini’ hayata geçirme çabası içine girdiler.
   <br/>
   <br/>
   Fransa Cumhurbaşkanı Jacques Chirac, 1999 yılında bizzat bölgeye yaptığı ziyaretinde ‘müdahaleci bir tavır’ sergilemekteki kararlılıklarını gösterdi. Öylesine ‘hırçın bir kararlılık’tı ki bu, Chirac Doğu Kudüs sokaklarında bir İsrail askerini yumruklamaya bile kalkıştı. İngiltere ise daha sessiz ancak etkin bir politika izliyordu. İsrail ve Filistin’deki barış taraftarı grupları bir araya getiren İngiltere, kurdurduğu sivil toplum kuruluşları (NGO) aracılığıyla Güney Kıbrıs, Atina, Antalya ve Londra gibi mekanlarda konferanslar düzenlemeye başladı. Avrupa Birliği’nin Ortadoğu politikasında daha aktif rol alma çabası sonunda Quartet adıyla bilinen Dörtlü Grup’un ortaya çıkmasına yol açtı. ABD’nin yanısıra AB, BM ve Rusya’nın yer aldığı Dörtlü Grup çalışmaları ABD’nin İsrail—Filistin çatışmasına bakış açısının dünyanın geri kalan kısmı tarafından pek de paylaşılmadığının ortaya çıkmasına yol açtı.
   <br/>
   <br/>
   Ortak gayeler, farklı yöntemler
   <br/>
   <br/>
   Avrupa ve ABD, genelde Ortadoğu’ya bakan ortak hedeflere sahiptir. Her ikisi de bölgede siyasi kararlılık, ekonomik gelişme, kitle imha silahlarının kısıtlanması, Ortadoğu petrollerinin makul fiyatlarla dünya pazarına sunulması, Arap—İsrail çatışmasının tarafları memnun edecek bir şekilde sona erdirilmesi ve nihayet radikal siyasi ve dini hareketlerin kontrol altına alınmasını istemektedir. Ancak bu hedefleri nasıl garanti edecekleri konusunda onulmaz farklılıkları olduğu da açıktır. Wahsington, İran ve Irak’ın ‘tecrit edilmesi’ politikasını benimsemişken, Almanya ve Fransa bu ülkelerle ticari ilişkilerin devamından yanadır. 1996 yılında Fransa, Suriye’nin Ortadoğu Barış Süreci’ne katılması ihtimaline binaen bir kısım borçlarını iptal etmiş; bunun üzerine Washington tarafından açıkça fırçalanmıştır.
   <br/>
   <br/>
   1996’da Almanya ve Fransa, Irak savaşının yıkıntılarından kalkmakta olan İran’la ticari bağlarını güçlendirirken, Amerikalılar İran’ın bazı terörist grupları desteklemekte olduğunu öne sürerek bu ticari ilişkileri eleştirmiştir.
   <br/>
   <br/>
   Sıralanan bu tarihi örneklerden Avrupa Birliği’nin kendi içinde tam bir bütünlük sergilediği yanılgısına düşmemek lazım. Fransa ve Almanya Kuzey Afrika ve Ortadoğu’dan gelen göçe daha açık olduklarından politikalarında İngiltere ve İskandinav ülkelerine kıyasla daha hassas olmak durumundalar. Nitekim 1996’da İran’la diyalog başlatıldığında bütün Avrupa devletleri bu stratejik—ekonomik açılımın silahsızlanma, terör, insan hakları ve Selman Rüşdi gibi konularda da gelişmelere yol açacağını ümit etmişler; ancak ilişkilerde Alman, Fransız ve İtalyanlar hızla harekete geçmekle birlikte Hollanda ve İngiltere bir müddet daha İran’dan uzak durmayı yeğlemişti.
   <br/>
   <br/>
   İsrail—Filistin çatışmasında bütün Avrupa ülkeleri barış sürecini ve Filistin yönetimindeki bölgelerin ekonomik olarak kalkındırılmasını desteklemekle birlikte üye ülkeler Avrupa’nın bu sürecin ne oranda parçası olması gerektiği hususunda farklı konumlara sahipler. İngiltere, ABD’nin liderliğinde yürüyen görüşmelerden yana iken, Fransa müdahaleci bir tavır sergilemekten yanadır mesela. Almanya ise bir yandan İsrail’in daha fazla tavizde bulunması gerektiğine inanırken diğer yandan da Soykırım’ın hatırasıyla İsrail’in politikalarını benimsemek durumunda kalıyor. İtalya, Yunanistan ve İspanya gibi Akdeniz ülkeleri Arap pozisyonunu desteklerken Hollanda ve İskandinav ülkeleri ise olaya insani yönüyle yaklaşıyorlar.  Bu noktada Avrupa’nın Ortadoğu önceliklerini gerek kendi içinde gerekse ABD’ye kıyaslayarak ele almak gerekiyor.
   <br/>
   <br/>
   Avrupa’nın Ortadoğu öncelikleri
   <br/>
   <br/>
   Avrupa’nın Ortadoğu öncelikleri ABD’ninkilerden farklı değil: Bölgede kararlı bir siyasi statüko oluşturmak, ticari menfaatlerini korumak, petrol kaynaklarına ulaşımı garanti altında tutmak. Ancak Avrupa, coğrafi ve tarihi bağlarından dolayı Ortadoğu politikasındaki çalkalanmalardan direkt olarak etkileniyor. Bu yakınlık Ortadoğu’dan Avrupa’ya akan mülteci, işçi ve iş adamları anlamına da geliyor ki Amerika bu fenomen ile ancak yeni yeni tanışıyor.
   <br/>
   <br/>
   Avrupa ülkeleri ABD’ye kıyasla bölgeyle daha büyük ticari ilişkiler içinde olduğundan dış politika kararlarında uzlaşmacı bir tavır takınmak durumundalar. Dünya petrol tüketiminin üçte birini yapan ABD, gün geçtikçe Ortadoğu petrolüne daha bağımlı hale gelmekle birlikte Rusya ve Çin gibi alternatif petrol kaynaklarına sahip bulunuyor.
   <br/>
   <br/>
   Avrupa ve Amerikalılar arasında Ortadoğu’ya yönelik politikaların belirlenmesinde en zor kapanacak görülen farklılık ise insan faktörüne verilen önem. Avrupa en ciddi çatışma koşullarında dahi sivil halkın güvenlik, gıda ve ilaç ihtiyacının karşılanması ve kültür varlığının korunması gibi konularda Amerikalılardan daha hassas davranıyor. Dahası barış ortamının olduğu kadar savaş durumunun da ‘uluslararası yasalar çerçevesinde’ yönetilmesi gerektiğinde diretiyor. Belçika’nın İsrail Başbakanı Ariel Şaron’u savaş suçlarından yargılamak yönünde gösterdiği kararlılığın hiçbir zaman Amerika kıtasını ziyaret etmeyeceğini söylemek yeterli bir örnek.
   <br/>
   <br/>
   Sıralanan ‘öncelik farklılıkları’ Avrupa ve Amerika’nın Saddam Hüseyin’in kaderi konusunda da anlaşamamalarına yol açıyor.
   <br/>
   <br/>
   Saddam’ın kaderi konusunda anlaşmazlıklar
   <br/>
   <br/>
   Görülen o ki bir yıl önce ‘teröre karşı savaş’a verdikleri kayıtsız desteği Avrupa devletleri Saddam’a karşı savaşta göstermeyecekler. Avrupa devletleri Saddam’ın alaşağı edilmesi gerekliliği hususunda ikna edilemedikleri gibi bunu gerçekleştirmek için gerekli ahlaki ve stratejik şartların oluşmadığına inanıyor. Dahası Amerikan operasyonunun birinci Irak operasyonunda olduğu gibi kısıtlı bir zaman süreci için olacağına da inanmıyor Avrupa. Bu da Avrupa’yı savaştan çok ilgilendiren savaş sonrasıyla alakalı şüphelere itiyor: Savaştan sonra bölgeyi daha kararlı ve oturmuş bir siyasal sistemle terk etmenin yolu var mı? Avrupa savaş senaryoları kadar savaş sonrası senaryolarına da iyi çalışılmamış olduğuna inanıyor.
   <br/>
   <br/>
   Avrupa’nın ‘savaş karşıtı’ politikasında Almanya önderliğinde buluşmuş olmasının özel bir sebebi de var. İsrail—Filistin çatışması sözkonusu olduğunda Soykırım’ın utancıyla müdahaleci bir politika benimseyemeyen Almanya, Irak meselesini doğrudan İsrail’le alakalı bir sorun olarak görmediğinden çok daha rahat davranabiliyor.
   <br/>
   <br/>
   Derin Çatlak: Yeni bir kutuplaşma mı?
   <br/>
   <br/>
   Peki Ortadoğu konusundaki ayrılıklar dünyayı bir Amerika—Avrupa kamplaşmasına götürür mü? Avrupa, Sovyet Rusya’nın bıraktığı boşluğu doldurarak dünyayı yeniden iki ucunda iki süper gücün yer aldığı iki kutuplu bir dünyaya dönüştürebilir mi?
   <br/>
   <br/>
   Avrupa ve Amerika’nın önceliklerindeki farklılıklara bakıldığında bu ihtimal oldukça güçlü. Ortadoğu petrolleri bugün dünya petrol piyasalarında satılan petrolün yüzde 45’ini oluşturuyor. Ancak 2020 itibarıyla yüzde 65—75 arası bir oranın Ortadoğu petrollerinden sağlanacağı ve dünya enerji pazarının artan bir oranda Ortadoğu petrollerine bağımlı hale geleceği biliniyor. Dünya petrolünün üçte birini tüketen ABD’nin Ortadoğu petrolüne bugün olduğundan daha fazla bağımlı hale gelecek olması, bölgedeki Amerikan müdahaleciliğini daha da artıracak.
   <br/>
   <br/>
   Buna karşılık Avrupa’ya artan bir hızla göçen Arap ve Kuzey Afrikalı milliyetler ve bu milliyetlerin oluşturdukları ortak kültür Avrupa’yı Ortadoğu’ya daha da yaklaştıracak. Avrupa Birliği’nin genişlemesi çerçevesinde doğuya doğru yayılması, Güney Kıbrıs ve Türkiye’nin birliğe katılmaları durumunda Ortadoğu’nun ivedi komşusu haline gelmesi de bu yakınlaşmayı hızlandıracak. Almanya’nın zaman içinde Soykırım kompleksinden kurtularak İsrail’e karşı daha net politikalar benimsemesi, Amerikan önderliğinde girişilen Irak operasyonu ve İsrail—Filistin barış çabalarının başarısızlıkla sonuçlanması gibi ihtimaller Avrupa’yı Amerikan politikalarına karşı daha net pozisyonlar almaya zorlayabilecek.
   <br/>
   <br/>
   Ancak bazı yorumcular, birleşik bir Euro—Atlantik konumundansa ABD’nin ‘kötü polisi’ AB’nin de ‘iyi polisi’ oynadığı bir farklılıklar ittifakının bölgenin ve dünyanın geleceği için daha iyi olacağı iddiasındalar. Bu sayede rejimler askeri yollarla cezalandırılırken, Avrupa’nın yardımıyla halk ve İslami hareketlerin Batı karşıtı olması engellenecek ve halkın insani şartları iyileştirilecek. Dahası petrol yataklarının gerektirdiği sermaye yatırımı da Avrupa tarafından sağlanacak. Farklılığın sadece değerli değil aynı zamanda gerekli olduğunu savunan bu uzmanlara göre, Avrupa farklılıklarına rağmen Amerikalılarla birlikte hareket ederek Amerikan askeri güç kullanımını sınırlayabilecek.
   <br/>
   <br/>
   Zor soru ise Avrupa’nın ne zaman Amerika’yı içeriden değil de dışarıdan ‘sınırlamaya’ karar vereceği. Avrupa yeni bir ‘stratejik askeri süper güç’ olarak ortaya çıkabilir mi? Avrupa Ordusu ne kadar zamanda NATO veya ABD ordusunun ayarına gelebilir? Uzmanların görüşü Avrupa’nın öncelikleri dolayısıyla askeri harcamalara hiçbir zaman Amerika kadar pay ayıramayacağı ve ABD’nin ekonomik ve politik olarak olmasa da askeri olarak meydan okunamaz süper güç pozisyonunu daha uzun müddet devam ettireceği yönünde.
   <br/>
   <br/>
   ÖZNE ÜLKE OLMAYA DOĞRU
   <br/>
   <br/>
   Türkiye, cumhuriyet tarihinin en ağır dış politika bunalımları ile karşı karşıya. ABD’nin Irak operasyonu, AB üyeliği ve Kıbrıs gibi temel dış politika konularında alınması gereken tarihi kararlar, Türkiye’nin 21. yüzyıldaki konumunu belirleyecek nitelikte. Soğuk Savaş döneminin statik ve statükoyu muhafazaya dayalı yapısından kaynaklanan donuk dış politika mekanizması, bugünlerde dinamik ve bir o kadar da değişken diplomasi oyununa aktif bir katılımla ayak uydurmaya çalışıyor. Demir Perde’nin ortadan kalkmasından sonra jeopolitik, jeoekonomik ve jeokültürel anlamda coğrafi ve siyasi derinlik kazanan konumu ile Türkiye, 12—13 yıllık bir belirsizlik döneminin ardından uluslararası sisteme bir ‘özne’ aktör olarak geri dönme çabası içinde.
   <br/>
   <br/>
   20. yüzyıla imparatorluk olarak giren sekiz devletten biri olan Osmanlı tecrübesi üzerine kurulu Türkiye, büyük güç merkezlerinin Balkanlar, Kafkaslar ve Ortadoğu üçgeninde ‘kendisine rağmen’ yürürlüğe koyduğu politikalardan duyduğu rahatsızlığı son dönemde izlediği dinamik dış politika ile ortaya koyuyor. Türkiye’nin, 1699 tarihli Karlofça Anlaşması ile başlayan küçülme psikolojisine karşı geliştirdiği ‘defansif / savunmacı’ dış politika anlayışından ‘ofansif / atak’ bir dış politika anlayışına geçişi anlamına gelebilecek bu zihniyet değişikliğinin temelinde tarihi gerçekler kadar, Batı ile ‘güven’ esasına dayalı birliktelikte meydana gelen erozyonun da büyük etkisi var.
   <br/>
   <br/>
   Güven bunalımının yaşandığı en önemli ülke şüphesiz stratejik ortak ve müttefikimiz ABD. 1990 Körfez krizi ve bir yıl sonra başlayan Irak savaşı sırasında koşulsuz destek verdiğimiz ABD ile bugün benzer bir arka çıkma konusunda yürütülen çetin pazarlıkların temelinde bir güvensizliğin olduğunu pekala söyleyebiliriz. Müzakereler esnasında sık sık Körfez savaşı sırasında ABD’nin taahhüt ettiği sözlerin yerine getirilmediğinden dem vurulması ve şimdi yürütülen pazarlıklarda ısrarla yazılı bir taahhütname alınmaya çalışılması da sözkonusu güven bunalımını yansıtıyor.
   <br/>
   <br/>
   Benzer bir güvensizliği NATO ile de yaşadı Türkiye, geçtiğimiz ay. Irak savaşı sırasında Türkiye’nin savunma ihtiyaçlarını NATO üzerinden karşılamayı ve birliğin 4. maddesinin yürürlüğe konulmasını istemesi, NATO’da büyük çaplı bir krize yol açtı. Türkiye’nin talebi bir test anlamı taşıyordu aslında. 1980 askeri darbesi sonrası Yunanistan’ın NATO’nun askeri kanadına dönüşü konusunda Türkiye, bir asker sözü üzerine ‘veto’sunu kaldırmış ve karşılığını beklemişti. Ancak, dönemin NATO Müttefik Kuvvetler Komutanı Orgeneral Rogers, Ankara’nın vetosu kalktıktan sonra verdiği sözü yerine getirmemişti. Dahası Kıbrıs operasyonunun gündeme geldiği ilk dönemde ABD Başkanı Johnson’un gönderdiği meşhur (ve talihsiz) mektup NATO’nun Türkiye’ye yönelik yükümlülüklerini yerine getirmekte her zaman istekli olmayacağının bir belgesi olarak hafızalardaydı. Soğuk Savaş boyunca ittifakın güneydoğu kanadını yükümlülüklerini yerine getirerek başarı ile koruyan Türkiye, zor durumda kaldığı zaman ittifakın nasıl bir tavır takınacağını görmüştü artık.
   <br/>
   <br/>
   Türkiye, bugün tarihinin en ağır bunalımları ile karşı karşıya. Fakat tarihi tecrübe, alternatif medeniyet yapılanmalarının hep bu bunalım dönemlerini aktif bir stratejik planlama ve dinamik bir politika ile atlatan; içe kapanarak değil dışa açılarak siyaset üreten güç merkezlerinde oluşacağını gösteriyor. Türkiye, bu zor dönemde siyasi, askeri, ekonomik ve kültürel dinamiklerini devreye sokarak bölgesel ve küresel anlamda ihmal edilemeyecek bir güç merkezi olduğunu tüm dünyaya gösteriyor. Türkiye artık bölgesel ve küresel çapta bir özne ülkedir, nesne ülke değil...
   <br/>
   <br/>
   ‘MEDENİYETLER ÇATIŞMASI’NA DUR DEDİ
   <br/>
   <br/>
   15 Şubat Cumartesi günü dünya başkentlerinde düzenlenen ‘Irak’ta savaşa hayır’ mitingleri savaşı durdurmaya yetecek kadar güçlü müydü bilinmez. Ancak Samuel Huntington’un on yıl önce ortaya attığı ve o gün bugündür entelektüel düzeyde yaşanagelen ‘medeniyetler çatışması’ tezine esaslı bir darbe indirdikleri muhakkak. New York, Londra, Berlin ve Paris sokaklarında ‘Arap—İslam medeniyetinin beşiği Bağdat’a yönelik bir saldırıyı protesto eden milyonlarca ‘Batılı’nın verdiği mesaj anlamlıydı: Batı medeniyeti Doğu’yu doğal düşmanı olarak görmeyi kabul etmiyor. Bu mesaj İslam ülkelerine ‘medeniyet ve demokrasi’ taşımakta olduğunu iddia eden ABD yönetimine olduğu kadar ABD önderliğindeki operasyonu yeni bir ‘Haçlı seferi’ olarak gören Batı karşıtı İslamcı teze de indirilmiş bir darbeydi.
   <br/>
   <br/>
   Batı başkentlerinde yükselen ‘savaşa hayır’ sloganları bugüne kadar ABD’yi gücendirme endişesiyle ses çıkaramayan Arap ülkelerine de yeni bir imkan tanıdı: ABD’nin kuvvet politikasına karşı Avrupa—Rusya—Çin muhalefetine katılarak savaşa hayır demek. Londra’da yayınlanan El—Kuds El—Arabi Gazetesi’nin geçtiğimiz pazar günü yayınladığı başyazısı bu yeni ‘fırsatı’ değerlendiriyordu: “Arap başkentleri Fransa, Rusya, Çin ve Almanya’nın Irak için mücadele ettiği bir ortamda köşede durup kimi destekleyeceklerini bilmez bir tavır takınamaz artık...”
   <br/>
   <br/>
   Dahası Arap sokakları da Batılı sokaklardan aldıkları mesajla uyandı. Yemen ve Batı Şeria’da düzenlenen bir iki gösteri dışında Irak operasyonunu eleştirmeye dahi çekinen Arap sokakları Tayland, New York, Londra ve Paris’le birlikte canlandı ve ‘savaşa hayır’ dedi. Ve ilk defa bu gösterileri yapanlar ‘Amerika karşıtı veya Irak taraftarı’ yaftasından çekinmeden ‘Avrupa ile dayanışma’ içinde hareket etme fırsatını yakaladı. Mısır’lı bir gazetecinin ifadesiyle Arap dünyası ilk defa kendini ‘bütün dünyanın bir parçası’ hissetti ve Batı sokakları Arap sokaklarını sessiz bekleyişinden uyandırdı.
   <br/>
   <br/>
   Gösterilerin ilginç bir yanı da Hıristiyan din adamlarının katılıma gösterdikleri ilgiydi. Londra’da, Paris’te, Roma’da din adamları konuşmalar yaparak savaşı kınadı. Arap halklarının Irak hakkında konuşurken takındıkları ‘Saddam kötüdür ama Irak halkına yazık oluyor’ havasından daha öteye ‘savunma konuşmalarıydı’ bunlar. Paris’te halk, Saddam’ın kitle imha silahları saklamadığının ortaya çıktığını haykırdı. Londra’da ‘Saddam BM görevlileri ile böylesine işbirliği yaparken savaş niye’ sloganları atıldı. Arap dünyası şaşkınlıkla seyretti gösterileri. Ürdün’de yayınlanan El—Hayat gazetesi bu şaşkınlığı başyazısına taşıdı: “Bugüne kadar Irak halkını savunup, Saddam’ı eleştiriyor ve hatta çekip gitsin diyorduk. Kimbilir belki bundan sonra Avrupalıları takiben Saddam’ı savunma konumunda da bulabiliriz kendimizi...”
   <br/>
   <br/>
   Savaş başlamadan gerçekleşen bu gösterilerin arkasındaki enerji savaş başladıktan sonra daha da büyüyecek muhakkak. Özellikle de Irak ‘varsayılan kitle imha silahları’nı ortaya çıkarıp kullanmaya kalkışmazsa Batı ve Doğu sokaklarında başlayan diyalog Amerikan müdahaleciliği için ağır bir darbeye ve medeniyetler arası diyalog için muhteşem bir başlangıca dönüşebilir.
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2428), [web.archive.org (arşiv bağlantısı)](http://web.archive.org/web/20031024071126/http://www.aksiyon.com.tr:80/detay.php?id=2428)
