# Hakkari’nin üçte biri göçtü

*Orhan Eren 2005.02.07*

<div>
 <p>
  <font>
   Hakkari’deki deprem, binaları değil ruhları yıktı. 20 bin kişi şehirden ayrıldı. Bir o kadarı da sıcaklığın -15 dereceye düşmesine rağmen çadırlara, barakalara taşındı.
   <br/>
   <br/>
   Aksiyon, yazlık çadırlarda, naylon barakalarda uykuya dalıp donmamak için sabaha kadar bekleyen Hakkarililerle deprem korkusunu ve soğuk havayı paylaştı.
   <br>
    <br>
     Türkiye, son günlerde sürekli sallanıyor. Yurdun dört bir yanında, büyüklüğü 5 civarında değişen onlarca deprem meydana geldi. Ancak hiçbiri Hakkari’deki kadar yıkıcı olmadı. Mevsimin kış olması, insanların -15 derecede yazlık çadırlarda barınmaya çalışması bölge halkının yüreğinde derin izler bıraktı, hâlâ da bırakıyor. Güneydoğu Asya’daki deprem ve yardım konusunun gündemde olduğu sırada Hakkari’de yaşananların unutulması, biraz da, kamuoyu oluşturma gücü olan medyanın bölgeye ilgisizliğinden kaynaklanıyor.
     <br>
      <br>
       70 bin nüfuslu Hakkari, 72 yıl sonra ilk kez bu kadar büyük bir depremle karşılaştı. Yaklaşık 20 bin kişi evini terk etti ve sıcaklığın gece -15 dereceye kadar düşmesine aldırış etmeyip çadırlara, barakalara, hatta kamyon kasalarına taşındı. Bir o kadar insan da şehirden ayrıldı. Memur, esnaf, doktor, asker, tüccar ve polisler ailelerini Van, Antalya hatta İstanbul’a gönderdi. Maddi durumu iyi olanlar şehri terk etti; ama terörür tırmandığı 1994’te köylerinin yakılması üzerine Hakkari’ye yerleştirilen binlerce aile ortada kaldı. Bu insanlar, ne çadır bulabiliyor ne de büyük hasar gören toprak evlerine girebiliyor.
       <br>
        <br>
         Musa Tarhan, çadırda kalanlardan biri. Sert kış şartlarının hüküm sürdüğü bölgede neredeyse kara gömülen çadırında ailesiyle kalıyor. Köyde koyun besleyip, bir dönümlük arazisini ekerek yaşamını sürdüren Musa Tarhan, şehirde ne kalıcı bir iş bulabilmiş ne de ev sahibi olmuş. Hakkari’de onun gibi köyden gelen en az 30 bin kişi yaşıyor. Bu insanlar, evlerini, ya toprak malzeme ya da hurda demir ve eksik çimento kullanarak inşa etmiş. 25 Ocak’ta meydana gelen depremden en fazla hasarı köyden Hakkari’ye gelen bu kesimin yaptığı 5 bin ev görmüş. Bayındırlık İl Müdürlüğü’nün yaptığı çalışma da bunu doğruluyor: 16 bin evin olduğu şehirde en az 3 bin oturulamaz konut var.
         <br/>
         <br/>
         -15 derecede 5 gece
         <br/>
         <br/>
         Musa Tarhan’ın 50 milyon lira kirayla oturduğu evin çatısı çökmüş. Tavandan içeri su sızıyor, çatlayan duvarlar ise dışa doğru açılmış. Yani evi göçtü göçecek. “Çocuklarım var, bu evde oturamam.” diyerek valilikten çadır istemiş. Ancak “Ev incelenmeden çadır veremeyiz.” denince, soğuğa rağmen 8 çocuğunu battaniyelere sarıp beş geceyi 80 santimetreyi bulan karın içinde geçirmiş. Bir tanıdığının evine geri dönmesiyle boşalan Kızılay çadırına beşinci günün sonunda yerleşebilmiş. Bu 8 metrekarelik çadırı tüplü soba değil, 10 kişilik Tarhan ailesinin sıcaklığı ısıtıyor. Zaten gece yarısına doğru yatan aile, tüpten zehirlenmemek için sobayı kapatıyor. Gece -15 dereceye düşen ısı karşısında battaniyelere bürünmekten başka yapacakları bir şey yok. Çocuklar tabandaki halıyı kaldırarak çadırın altını gösteriyor; karın erimesi ile su içeri girmeye başlamış.
         <br/>
         <br/>
         Sarı bir ampulün aydınlattığı bu küçük çadırlara sığınanların sayısı 10 ile 20 arasında değişiyor. Tuvaletlerin olmadığı alanlarda, 3 bin kişiye her öğünde bir çeşit yemek veriliyor. Aileler geceyi çadırlarda geçirirken gündüzleri verilen yemeğin yetersizliğinden evlerine giderek yemek yapıyor. Musa Tarhan da şehri terk etme niyetinde; ancak onun Hakkari’den ayrılmak istemesinin altında deprem korkusu yatmıyor. “Ben depremden kaçmıyorum. Buradan Antalya’ya gittiler. Ama orada da deprem oldu. İş olmadığı için mecbur gideceğim. Eğer kalırsak açlıktan öleceğiz. Eşimin ameliyatını bile devletin koyunlarını satarak yaptırdım. Hatay Dörtyol’daki oğlumun yanına gidip meyve bahçelerinde iş bulurum. Oğlum 60 milyona bir de ev kiralamış. Ancak eşyaları taşımak için kamyoncuya 600 milyon gerekiyor. Cebimde sadece 7 milyon lira var.” diyor.
         <br/>
         <br/>
         Hakkari Valiliği bu durumlarda maddi yardım sağlıyor. Musa Tarhan sorununu valiye anlatınca kendisine bir kamyon tahsis ediliyor. Musa Tarhan ailesi ile birlikte hem depremden, hem soğuktan hem de işsizlikten kaçıp Hatay’ın yolunu tutuyor.
         <br/>
         <br/>
         Provokasyonlar devam edebilir
         <br/>
         <br/>
         Depremin birinci günü, daha büyük deprem olabilir korkusu taşıyan bin 500 kişilik grup Kriz Merkezi’ne giderek çadır istedi. Ne var ki Kızılay’ın Hakkari’de sadece 80 çadırı bulunuyordu. Vali çadırların yolda olduğunu söylemesine rağmen grup ‘devletin kendilerine yardım etmediğini’ öne sürerek valinin ve hükümetin istifasını istedi. Polis gaz kullanarak gruba müdahale edince ‘Biji Apo’ sloganları yükselmeye başladı. AK Parti İl Binası ile bazı ev ve işyerlerinin camları kırıldı.
         <br/>
         <br/>
         Hakkari Valisi Erdoğan Gürbüz, bu eylemi halka mal etmenin doğru olmadığını, grubu bölücü örgüte mensup 8-10 kişinin yönlendirdiğini söylüyor. Eyleme katılan kimi vatandaşlar ise grubun AK Partililer tarafından provoke edildiğini öne sürüyor. Emniyet yetkilileri ise grubu yönlendirenlerin Hakkari’de sürekli basın açıklaması yapan PKK çizgisinde bir grup olduğunu belirtiyor. Bunlardan 3 kişi tutuklanırken, 4’ü de aranıyor. Eylemin Kızıltepe ve Siirt’teki olaylar ile aynı zamana denk gelmesi, güç kaybeden terör örgütü PKK’nın yeni taktiğinin ‘devletle barışma sürecine giren ve örgüte sırt çeviren Güneydoğu halkını provokasyonlar ile devletten uzaklaştırmak’ olabileceğini akla getiriyor. Vali Erdoğan Gürbüz, devlet yardımı dışında Hakkari’ye yardım gelmemesinin altında bu eylemin yattığını söylüyor.
         <br/>
         <br/>
         Eylemin ardından binin üzerinde çadır bölgeye sevk edildi. Ancak şehir merkezinde kurulan 500 civarındaki çadıra zengini de yerleşmiş, evi oturulabilecek durumda olanı da. Vali Gürbüz, ilk etapta çadırda kimlerin kaldığının tespit edilmesinin mümkün olmadığını söylüyor. Evleri iyi durumda olanlar çadırlardan çıkartılacak. Onların yerine evleri oturulamaz durumda olanlar alınacak. Deprem uzmanlarının “tehlike geçti” açıklamasına rağmen korku devam ettiği için Hakkarililer çadırlarda ve okullarda kalmakta ısrar ediyor. Birçok vatandaş, “Ne zaman evinize döneceksiniz?” diye sorduğumuzda “Herkes ne zaman dönerse biz de o zaman döneriz, bir iki ay da sürebilir.” cevabını veriyor. Vali Gürbüz, tehlikenin geçmesine rağmen insanların hâlâ korku psikozu yaşadığını belirtiyor.
         <br/>
         <br/>
         Şehir merkezinde hiç ev yıkılmazken en çok zararı köyden gelenlerin inşa ettiği binalar gördü. Durum köylerde de çok farklı değil. 41 ev yıkılırken, birçoğu oturulamaz duruma geldi, iki kişi de toprak evin altında kalarak hayatını kaybetti. 1999’da çıkan deprem kanununa göre köylerdeki zararın tamamını devlet karşılayacak. Ancak şehirde deprem sigortası yaptırmayanlar hasarlı binaların tadilatı için devletten para alamayacak.
         <br/>
         <br/>
         Binalardan sadece yüzde biri sigortalı!
         <br/>
         <br/>
         Deprem bir gerçeği de ortaya çıkardı. Hakkari’de sadece 200 kişi deprem sigortası yaptırmış. Bu, şehirdekilerin sadece yüzde birinin deprem sigortasından faydalanabileceğini gösteriyor. Kriz Merkezi’ne evinin incelenmesi için dilekçeyle başvuran 6 bin kişiden bininin evi kontrol edildi. Evlerin yüzde 35’i oturulamayacak kadar hasarlı, yüzde 50’si hasarlı; ama oturulabilecek durumda. Yüzde 15’inin ise sağlam olduğu ortaya çıktı. Bayındırlık İl Müdürlüğü’nün 40 kişilik ekibi, hızlı bir şekilde çalıştığı için evlerin sadece görünen kısımlarındaki hasar tespit edilebiliyor.
         <br/>
         <br/>
         Köyden şehre gelip Dağgöl Mahallesi’ne yerleşenlerden Teker Karakurt’un evini inceleyen ekip, oturulabilir raporu vermiş. Ancak evin iki duvarının arası 10 santimden fazla açılmış. “Maddi imkan olmadığı için bu şekilde yaptık. Devlet bizi köyden çıkarttı, şimdi sahip çıkmıyor.” diyen Karakurt ve 9 kişilik ailesi naylon branda ile çevirdikleri bir barakada geceliyor: “Komşumun abisi bayındırlıkta çalışıyor, onların evi bizimkinden kötü değil ama onlara oturulamaz raporu verilmiş. Tavan içeri çöktü, ev her an göçebilir. Bize önce çadır verilmeli, sonra ev konusunda yardım edilmeli. Eğer bir şey yapmazlarsa mahkemeye başvuracağım.”
         <br/>
         <br/>
         Depremden sonra terk edilen birçok ev hırsızlar tarafından soyuldu. Birkaç gün sonra vatandaşların bir kısmı evlerine döndü. Hırsızlar bunun da çaresini buldu. ‘Deprem olacak’ dedikodusuyla insanları sokaklara döküp “iş”e koyuldular. Hakkarililer, evlerinde olmasa da gece sabaha kadar ışıkları açık bırakmaya başladı. Kimi vatandaşlar da hırsızlara karşı çadıra taşınmak yerine evin önündeki kamyonun kasasını odaya çevirerek hırsızlığa karşı önlem almış.
         <br/>
         <br/>
         Dodge-Hino marka kamyonunun altını tahtalarla döşeyerek parke taban, üstünü branda ile kapatarak çatı yapan Kanat ailesinin 10 metrekarelik bu kamyon evinin 5 milimlik duvarlarını da rengarenk örtüler süslüyor. Evden bir kablo ile elektrik hattının çekildiği kamyon eve, akşam yemeklerinin yenmesinden hemen sonra geçiliyor, içeriye kurulmuş kömür sobasının üzerinde demlenen kaçak çaylar içiliyor. 7 yatağın kurulduğu kamyon evde 15 kişi kalıyor. Bu tuhaf evin başköşesine kurulan 67 yaşındaki Firuze nine televizyonsuz günlerin keyfini çıkarıyor, hatıralarını anlatıyor.
         <br/>
         <br/>
         Eve gelen komşu sayısında bile artış olmuş. Ev sahibi Salih Kanat’ın çocukluk arkadaşı Salih Çivici de depremden sonra akşamları birçok arkadaşını ziyarete gittiğini söylüyor. Depremin yararı olur mu demeyin hemen. İnsanlar arasında kaynaşmayı sağlamış. Deprem tehlikesinin ardından iki hafta geçmiş olmasına rağmen Kanat ailesi de depremde zarar görmeyen iki katlı sağlam evlerine ‘çocukların girmek istememesini’ bahane göstererek geçmiyor. Salih Kanat, çocukların psikolojilerinin bozulduğunu söylüyor: “Bu kamyon depreme çok dayanıklı. Biz eve girsek de bunun düzeneğini bozmayacağız. Ne olur ne olmaz.”
         <br/>
         <br/>
         Kızılay çadırlarında yer bulamayan Mehmet Kanat da yazlık çadırda yaşıyor. Aile, kömür sobasıyla ısınmaya çalışıyor; sorun, dört kişilik ailenin zehirlenmemek için sobayı söndürmesiyle başlıyor. Harun ve Rojin adındaki iki küçük çocuğun zatürree olmasından endişe ediyor anne ve baba. Çadırın üzerine üç dört battaniye örten Mehmet Kanat yine de gecelerin soğuk olmasından şikayetçi. Kanat ailesi bazı televizyonlarda, “7 büyüklüğünde deprem olacak.” diyen uzmanların tedirginliğe sebep olduğunu, insanların bu yüzden evlerine dönmek istemediğini söylüyor.
         <br/>
         <br/>
         Hakkari’de hayat devam ediyor. Ancak, deprem korkusu ruhlarında, soğuk hava ve ilgisizlik de yüreklerinde büyük bir sarsıntı meydana getirmiş durumda.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 818 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=19508), [web.archive.org (arşiv bağlantısı)](http://web.archive.org/web/20051003203429/http://aksiyon.com.tr:80/yazdir.php?id=19508)
