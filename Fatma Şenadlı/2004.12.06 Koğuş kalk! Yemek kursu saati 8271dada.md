# Koğuş kalk! Yemek kursu saati

*Fatma Şenadlı 2004.12.06*

<div>
 <p>
  <font>
   Paşakapısı Cezaevi’nde, bayan mahkumlara yemek kursu veren Emine Beder, ilk defa bu vesileyle girdiği cezaevinde karşılaştığı manzaradan dolayı şaşkın. Gardiyan ve mahkumları asık suratlı beklerken yanıldığını söylüyor.
   <br/>
   <br/>
   Kimler mutfağında onun verdiği tarifleri denemedi ki... Yıllarca televizyonlarda ve çeşitli kurslarda leziz yemeklerin nasıl yapılacağını anlatırken gördük kendisini. Türkiye’de yemek dendiğinde akla gelen ilk isimlerden Emine Beder, bu yıl da yine tarifler veriyor; ama bu sefer lüks televizyon mutfaklarında değil cezaevi koğuşlarında. Yanındaki yardımcıları ve öğrencileri bu sefer bayan mahkumlar ve gardiyanlar. Herkes halinden memnun. Emine Beder anlatıyor, tutuklu ve mahkumlar not tutuyor; yapılan hamurun kıvamına birlikte dokunuyorlar.
   <br>
    <br>
     Mekan kadınlar koğuşu olunca dertler, sıkıntılar, umutlar birlikte paylaşılıyor. Ortam cezaevinden çok bir kabul gününe dönüşmüş durumda. İlk derste yaşanan çekingen hâl yerini çoktan samimi bir atmosfere bırakmış ve artık yıllarca mutfağa girme şansı bulamayan mahkumlar “dört duvar arasında” yemekler, pastalar yapmaya başlamış.
     <br>
      <br>
       Soğuk koğuşları, asık suratlı gardiyanları, isyanlarıyla hatırlansa da bazı etkinliklerle cezaevlerinin çehresi kolayca değiştirilebiliyor. Paşakapısı Cezaevi’ndeki  mahkumların faaliyetleri oldukça geniş; sabah dikiş, öğleden sonra bağlama kursuna katılıyorlar. Ertesi gün ise dört saat yemek ve pasta yapmayı öğreniyorlar. Öğreticileri Emine Beder olunca yemekler daha zevkle yapılıyor. Bilen bilmeyen herkes elinde kağıt kalemle onun anlattıklarını not ediyor. Televizyon camından fırladığını düşünenler de hayranlıkla hocalarının ağzından dökülenleri kaçırmamaya çalışıyor.
       <br>
        <br>
         Emine Beder de şaşkın. Hayatında ilk defa bu vesileyle bir cezaevine gelmiş. Amacı mahkumların sertifika alabilmeleri. Böylece dışarı çıktıklarında bir meslek sahibi olmaları için ellerinde referansları olabilecek. Haftada bir gün uygulamalı ders alıyorlar ve yıl sonunda İstanbul Meslek ve Sanat Edindirme Kursu’ndan (İSMEK) sertifikalarını alacaklar. Kursa mahkum ve tutukluların dışında gardiyanlar ve hapishane aşçıları da katılıyor.
         <br/>
         <br/>
         Yemek, pasta bahane; amaç dertleşmek
         <br/>
         <br/>
         Her ne kadar faaliyetler eğlenceli olsa da yapılanlar bir cezaevi ortamında gerçekleştiriliyor. Dolayısıyla Emine Beder, “suç işlemiş” insanların toplandığı bir yere gelmenin korkusunu yaşamış. Şimdi önyargılarının silindiğini söylüyor: “Duygusal biri olduğum için mahkumların mutsuzluğundan etkilenip üzülebileceğimi, ruh hâlimin çok kötü olacağını düşünürken, burada hiç öyle bir tabloyla karşılaşmadım. Geneli umut dolu insanlar...”
         <br/>
         <br/>
         Emine Beder, mahkumlarla dertleşmeyi hem kendisi hem de onlar için bir psikoterapi gibi görüyor. Yemek yaparken onlarla dertleştiğini, umutlarını yitirmemeleri için elinden geleni esirgemediğini söylüyor. Bu yıl kendisine gelen üç teklifi cezaevindeki programa katılmak için reddetmiş. Mahkumların kendisini gördüklerinde mutlu olduklarını biliyor. Para kazanmak gibi bir derdi olmadığını, ücret almadan çalıştığını söylüyor.
         <br/>
         <br/>
         Emine Hanım’ın cezaevi tercihindeki bir başka faktör ise içerdeki kadınların dışarıdaki hemcinsleri kadar alternatif sahibi olmamaları. Mahkumların istedikleri zaman deneme yanılma yöntemiyle yemek yapma lüksleri yok. Yemek kitaplarından veya kadın günlerinden tarif almaları da mümkün değil. İçeridekilerin çok fazla şansı olmadığı için hep birlikte çalışacaklarını söylüyor Emine Beder. İsim vermekten kaçınan cezaevi sakinleri öğrendiklerinden memnun. “Kafayı dağıtan” uğraşılar olarak görüyorlar yaptıklarını. Parmaklıklar arkasına düşmeden önce gitmek istediği kurslara şimdi katılma fırsatı bulduğunu söylüyor genç bir mahkum. Kimi ürkek bakışlarla memnuniyetini ifade ediyor kimi de koğuşuna kaçmayı tercih ediyor.
         <br/>
         <br/>
         Geçen yıla kadar erkek mahkum ve tutuklulara ev sahipliği yapan tarihi Paşakapısı Cezaevi, şimdi Türkiye’nin tek kadın tutukevi. Yemek kursunun dışında haftanın beş günü giyim, okuma-yazma, kuaförlük, yabancılara Türkçe, el sanatları, bağlama gibi eğitim programları da veriliyor. Ayrıca, sosyal ve kültürel faaliyetler de düzenleniyor. Cezaevi öğretmeni Nurullah Karataş, eğitim faaliyetlerini düzenlerken daha çok aile, çevre temizliği ve sosyal konular üzerinde durduklarını vurguluyor. NLP seminerleri, hızlı okuma kursları gibi çeşitli faaliyetler alanında tanınmış isimlerin katılımıyla gerçekleştiriliyor.
         <br/>
         <br/>
         Sosyal faalityetlerin terapi boyutu
         <br/>
         <br/>
         Cezaevi psikoloğu Yücel Süzer, sosyal faaliyetlerin mahkumların bir şekilde zamanlarını doldurmasını sağlamak açısından önemli olduğunu vurguluyor. Süzer;  “Suçlu insanı yok etmek mümkün değil, ama insandaki suçu yok etmek mümkün. Buradaki insanları yok edemeyeceğimize göre biz onlardaki suç işleme mekanizmasını yok etmeliyiz. İnsan bir şey üretmediği zaman kendi içine dönüyor, sorunlarıyla baş başa kalıyor. Bu etkinliklerin  terapi etkileri var. Psikolojilerinin düzelmesi, kendi içlerine dönmelerini engelliyor. Onları sosyalleştiriyoruz.” diyor.
         <br/>
         <br/>
         Mahkum ve tutukluların cezaevinden çıktıklarında uğraşları olması için çalıştıklarını, mesleği olmayanların aldıkları sertifika sayesinde iş bulabilmelerini sağlamayı düşündüklerini anlatan Paşakapısı Cezaevi Müdürü Güngör Altın, bu şekilde dışarıdaki hayatta boş kalmalarını önleyebileceklerini söyleyerek, “Mahkumların ıslah olması için çalışıyoruz.” diyor.
         <br/>
         <br/>
         Halk Eğitim Merkezleri’nin bedava sunduğu imkanları İstanbul’da İSMEK yürütüyor. Cezaevlerinde verdiği kurslar ise İSMEK’in sadece bir kolu. Cezaevleri dışında İstanbul’un çeşitli merkezlerinde eğitim faaliyetleri veren kurum, farklı kurslarıyla özellikle hanımlara hizmet sunuyor. “Kızlarını okula göndermeyen aileler gönül rahatlığıyla buraya gönderiyorlar.” diyor, İstanbul Büyük Şehir Belediyesi Personel ve Eğitim Daire Başkanı Bekir Korkmaz. Verilen kurslar birçok insanın iş edinmesini sağladı, sanatçılar yetiştirdi.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 3112 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=18886), [web.archive.org (arşiv bağlantısı)](http://web.archive.org/web/20060524103758/http://www.aksiyon.com.tr:80/yazdir.php?id=18886)
