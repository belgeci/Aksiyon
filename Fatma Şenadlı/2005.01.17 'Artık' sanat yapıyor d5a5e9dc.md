# 'Artık' sanat yapıyor

*Fatma Şenadlı 2005.01.17*

<div>
 <p>
  <font>
   Birçok evde ancak çöp kovalarında yer alan atık maddeler, Emine Ertem’in sanatının en önemli malzemesi. “Atmamayı” hayat felsefesine dönüştüren sanatçı, yaptığı eserlerle insanları israf etmeme konusunda bilinçlendirmeye çalışıyor.
   <br/>
   <br/>
   “İnsanlar ekmeği, yemeği nasıl olur da rahatlıkla çöpe atabilir! Biz, zamanında ekmeği karneyle alırdık; hem de gece üçte kalkıp kuyruğa girerek.” Bu sözler, “çöpü sanata dönüştüren” bir isme Emine Ertem’e ait. Ekmek, birçok insan için ihtiyaçtan öte anlamlar içeriyor; ama Ertem’in ‘atma’ olayına bakışı herkesten biraz daha farklı. O, ekmeği çöpe atmama konusundaki hassasiyeti portakal kabuğu, dondurma çubuğu, bitmiş serum şişesi, patlamış araba lastiği için de gösteriyor.
   <br>
    <br>
     Evlerde ancak çöp kovalarında yer bulan materyaller, Emine Hanım’ın evinde baş köşede yer alıyor! Çünkü o, birçoğumuzun evinde ancak çöp kovalarında yer alabilen atık maddeleri, sanata dönüştürüyor. Böyle olunca da, Emine Ertem imzasını taşıyan herhangi bir eserle karşılaştığınızda “Acaba önce neydi?” diye sormadan edemiyorunuz. Çünkü bir hafta önce onunla birlikte portakal yeme fırsatı bulduysanız mesela, arta kalan kabukların bir tabloda veya bibloda yer bulabilme ihtimali oldukça yüksek. Ya da ona hediye olarak götürdüğünüz bir çiçeğin üstünde bulunan ve sizce sadece geçici bir aksesuar gibi görünen jelatin, bir çocuk için hazırlanmış oyuncağın aksesuarı olabilir.
     <br>
      <br>
       Emine Ertem, atık maddeleri hem sanat ürünlerine hem de süs eşyasına, ekmek sepetine, biblolara çeviriyor. Evine giren malzemeler bir şekilde orada kalıyor. Odasının duvarlarını süsleyen tablolar, abajurlar, kalemlikler Ertem’in israfı önlemek için gösterdiği mücadele sonucunda ortaya çıkmış ürünler. Zihninin, atık maddeleri bir yerlerde kullanmak için adeta programlandığını söylüyor.
       <br>
        <br>
         Tasarrufla gelen birincilik
         <br/>
         <br/>
         Emine Ertem, ressam ve şair aynı zamanda. 73 yaşındaki sanatçının bu çabası insanların israf yapmamaları için verdiği bir mücadele aslında. Yıllarca okullarda, derneklerde “savurganlıkla mücadele” adı altında konferanslar veren sanatçı, savurganlıkla mücadele konusunda  Türkiye’de düzenlenen ilk yarışmasının da birincisi. 1982 yılında Türk Kadın Dernekleri Federasyonunun açtığı “Atılmış Nesnelerin Değerlendirilmesi Yoluyla Türk Kadınının Aile Ekonomisine Katkısı” başlıklı yarışmada, kullanılamayacak duruma gelmiş çoraplardan ve çeşitli bezlerden yaptığı kilimle iki yüz eser arasında birinci olmuş. Ardından, ilk kez savurganlıkla mücadele sergisi açmış. Şimdiye kadar 56 sergi hazırlayan sanatçının verdiği bir konferanstan sonra Marmara Üniversitesi’nde “Atık Madde” adı altında bir bölüm açılmış.
         <br/>
         <br/>
         Emine Ertem’in savurganlık konusunda bu kadar hassasiyet göstermesinin altında çocukluğunu İkinci Dünya Savaşı yıllarında yokluklar içinde geçirmesi yatıyor. “Biz israf yapmayı hiç bilmedik ve öyle yetiştirildik. Maddi şartlarım nasıl olursa olsun ben atamam. Biz savurgan olmadan yetiştirildik ve bu bir terbiye şekliydi.” diyor. Fakat sanatçı asıl hassasiyet duyduğu konunun, Türkiye ekonomisine ve çevreye verilen zarara dikkat çekmek olduğunu söylüyor. Savurganlıkla mücadeleyi ilk başlarda mecburen yaparken şimdi sanatla birlikte toplumun geniş kesimine ulaştırmaya çalışıyor. Ertem,  “Hiç çöpünüz olmasın, hiç atmayın demiyorum ki. Ama en azından gerçekten kullanılmayacak duruma gelip gelmediğine en azından bakın. Zaten bize atın diye diye enflasyon bu noktalara ulaştı. Üreten değil tüketen bir toplum olduk.” diyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1406 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19407), [web.archive.org (arşiv bağlantısı)](http://web.archive.org/web/20060524103811/http://www.aksiyon.com.tr:80/yazdir.php?id=19407)
