# Birinci dersi Japonya'da ikinci dersi ABD'de görüyorlar

*Fatma Şenadlı 2004.10.18*

<div>
 <p>
  <font>
   Bu okulun dil dersleri keyifli geçiyor. Öğrenciler A veya B sınıfında değil Japonya, Azerbaycan, İngiltere sınıflarında okuyor. Özel Maltepe Coşkun Lisesi’nin öğrencileri, sembollerle bezenmiş sınıflarda, bu ülkelerin kültürünü tanıyacak. Amaç ise ‘kültürlerin kaynaşması’na katkı sağlamak.
   <br/>
   <br/>
   Son yıllarda özellikle özel okullarda, klasik eğitim sisteminde pek alışık olmadığımız projelerle karşılaşılıyoruz. Bu okullar ağırlıklı olarak İngilizce eğitimini iyileştirme adına yenilikler yapıyor. Zaten velilerin çocuklarını göndermelerindeki en önemli faktörlerden birisi de dil. Fakat, kaliteli bir dil öğretimiyle yetinmeyen bir grup öğretmen, hazırladıkları projeyle, İngilizce dersini aracı olarak kullanıp öğrencilerine “dünya kültürlerini” öğretmeyi amaçlıyor.
   <br>
    <br>
     Projenin geliştirildiği okul, Özel Maltepe Coşkun Lisesi. Bu okulun öğrencilerinin diğerlerinden ayrıcalıklı olmasının sebebi sadece özel okulda okuyor olmaları değil. Onlar, sınıflarında Japon, Azeri, İngiliz, Amerikan ve Alman kültürlerini uygulamalı İngilizce ile öğreniyor. Kendilerinden beklenen ise her birinin gelecekte ‘dünya barışı’na katkı sağlayacak gençler olması. Eğitimden alınacak meyve ise; “evrensel değerlere sahip dünyaya entegre olmuş bireyler.”
     <br>
      <br>
       Bu öğrenciler iyi bir İngilizce seviyesiyle, dünyanın dört bir yanına, işadamı, ekonomist, öğrenci olarak açılıp kültürlerarası diyalog için kültürümüzü tanıtabilecek, toplumların uzlaşması adına önemli roller üstlenecek. Okul müdürü Yaşar Nari’nin de projeden beklentisi çok yüksek. Nari’ye göre kültürlerin farklı olması insanları birbirine uzlaştırır. Öğrencilerinden umutlu: “Bu çocuklar geleceğin mimarı olacak” diyor.
       <br>
        <br>
         Öğrenci merkezli eğitimin uygulaması olarak nitelenebilecek, “Coşkun’un Ulusları ve Kültürleri İngilizce Eğitimiyle Kucaklaması” projesi, seçilen ülkelerin kültürlerini görme, işitme duyularına hitap ederek öğretmeyi hedefliyor. İşe, hazırlık ve dil sınıflarının görüntülerini tamamen değiştirerek başlamışlar. Kültürlerini öğretmeyi planladıkları ülkelerin her birinin ismini bir sınıfa vermişler. Sınıflar, kültürleri yansıtacak materyallerle düzenlenmiş. Bu değişimi, internetten, kitaplardan ve özellikle bu ülkelerin konsolosluklarından elde ettikleri bilgilerle sağlamışlar. Mesela, o ülkelerin yemeklerinin, içeceklerinin, otantik kıyafetlerinin isimlerini ve tariflerini almışlar.
         <br/>
         <br/>
         Hasırlı Japon, Kızılderili Amerikan sınıfları
         <br/>
         <br/>
         Japon sınıfı hasırlarla döşeli. Bir tarafta Japonların modern yüzünü gösteren gökdelenler, diğer tarafta ibadethanelerin, tapınakların fotoğrafları, resimleri... Tüm sınıfların perdeleri o ülkenin bayrak renkleriyle hazırlanmış. Ülkelerin tarihî şahsiyetlerinin isimlerini ve onlara ait bilgileri bulmanız da mümkün bu sınıflarda. Ortam oldukça renkli ve sıcak. Öğretmenler, duvarlardaki resimler için ressamlarla özel olarak çalışmayı uygun gördüklerini söylüyor. Derslerin görüldüğü her sınıf ayrı ayrı dizayn edilmiş. Sözgelimi Özgürlük Heykeli, Kızılderililer, Beyaz Saray görüntüleri Amerika sınıfının duvarlarını süslüyor. Her sınıf, adını taşıdığı ülkeye ait objelerle dolu.
         <br/>
         <br/>
         Bu ilginç uygulamaların yapıldığı sınıflar size o ülke hakkında bilgi veriyor; peki eğitim boyutu nasıl? Uygulama İngilizce dersi üzerinden yapılıyor. Bilindiği gibi İngilizce kitapları yiyecek, spor, eğitim, meslek gibi genel konu başlıkları altında dili öğretir. Genellikle de herhangi bir ülke temel alınmadan konular yazılır. Okulun İngilizce Bölüm Başkanı Yurdanur Tektaş, örneğin işlenen konuda yemekten bahsediliyorsa, öğrencilere bulundukları sınıftaki ülkenin kültüründeki yemeklerden bahsedildiğini söylüyor. Ya da spor konusunu işleyen öğretmen, konuyu olduğu gibi anlatmayıp, ülkenin geleneksel sporu, ya da dünya sporuna katkısı ve sporla ilişkisini de ekleyerek derinlemesine bilgiler veriyor. Yani bu öğrenciler yıl sonunda bu ülkelerde insanlar “Nasıl giyiniyor, nasıl yaşıyor, neler yiyor?” gibi soruların cevabını rahatlıkla bilecekler.
         <br/>
         <br/>
         Bir diğer ayrıntı öğrencilerin bir buçuk ayda bir dönüşümlü olarak öbür sınıflarda da eğitim görecek olmaları. Dolayısıyla öğrenciler yıl sonunda bütün ülkelerin kültürlerinden az çok bilgilenmiş olarak dönemi bitirecekler.
         <br/>
         <br/>
         Öğrenciler hallerinden memnun
         <br/>
         <br/>
         Okulun öğrencileri uygulamayı eğlenceli buluyor. İngilizce hazırlık okuyan Merve Güler daha önce Uzakdoğu’da bulunduğu için bu projede Japonya’nın da yer almasından memnun. Şu anda Türkiye’de yaşıyor fakat sevdiği bir kültürü öğrenmeye devam edecek. Merve bu uygulamanın en çok başka ülkelere gittiğinde faydasının olacağını düşünüyor. “Mesela bu ülkelere gidersek bilgili olarak gideceğiz. Orada yaşayanları, haklarında fikir sahibi olacağımız için yadırgamayacağız.”
         <br/>
         <br/>
         Öğrencilerden Arzu Destebaşı’na göre, dersler çok keyifli geçiyor. “Artık ders işlerken içimiz açılıyor, bulunduğumuz mekandan sıkılmıyoruz” diyor. Öğrencilerin genel kanaati, sınıflarındaki ülke bayraklarını asla unutmayacakları yönünde. Heidi’nin vatanını, Pisa Kulesi’nin bulunduğu ülkeyi ilk defa öğrendiklerini ve artık unutmayacaklarını söylüyorlar.
         <br/>
         <br/>
         Japon kültürü hakkında bilgi edinmeye başlayan öğrencilerden birinin kendisine verdiği örneği keyifle anlatıyor Yurdanur Tektaş: “Bir öğrencimiz  ‘Japonlar her gün deprem yaşıyor. Ama bu insanlar depremden kurtulmak için coğrafyalarını değiştirmek, var olan düzenlerini bozmak yerine depremle nasıl başedebileceklerini düşünerek çalışmalar yapıyor’ çıkarımını yapmış. Yani her öğrenci kendince bir şeyler öğreniyor” diyor.
         <br/>
         <br/>
         Bu uygulama dönem başında sınıf isimlerini temsil eden ülkelerin konsoloslarının, kültür ataşelerinin, Maltepe Belediye Başkanı, Maltepe İlçe Milli Eğitim Müdürü ve öğrencilerin katıldığı bir açılışla tanıtılmış. Özellikle ülkelerin yetkilileri tarafından bu uygulama takdirle karşılanmış. Konsoloslar kendi ülkelerini tanıtan objelerle bezenmiş sınıflarda dolaşırken çok heyecanlandıklarını ifade etmişler.
         <br/>
         <br/>
         Maltepe Belediye Başkanı Fikri Köse, Coşkun Lisesi’nin velisi. Bir veli olarak çocuklarının, Avrupa Birliği’ne doğru gidilen bu süreçte, tarih boyunca bir şekilde etkileşim içinde olduğumuz ülke kültürlerini okul sıralarında öğrenmelerinin sağlıklı olacağını düşünüyor. Teknoloji ve kültürleri bir arada öğrenecek öğrencilerin yarınlar için umut vereceğini ve ilk defa kendi ilçelerinde yapılan bu uygulamanın bir şans olduğunu düşünüyor. Maltepe İlçe Milli Eğitim Müdürü Ferşat Ayaş bu dönem başında uygulamaya konulan  “Yaparak ve yaşayarak öğrenme” projesinin ilk uygulamasını İstanbul’da ilk defa Coşkun Lisesi’nde gördüğünü ve bunun kendi ilçesinde yapılmasının sevindirici bir durum olduğunu söylüyor ve ekliyor: “ Bu tip uygulamalar yaygınlaşarak devam etmeli.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2605 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=16909), [web.archive.org (arşiv bağlantısı)](http://web.archive.org/web/20060524135648/http://www.aksiyon.com.tr:80/yazdir.php?id=16909)
