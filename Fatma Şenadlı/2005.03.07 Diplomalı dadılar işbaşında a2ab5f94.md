# Diplomalı dadılar işbaşında

*Fatma Şenadlı 2005.03.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kariyer yapmak isteyen anneler çoğalınca dadılık aranan bir meslek oldu. Artık aileler çocuklarını emanet edeceği kişinin eğitimine, bilgi birikimine ve meslekî tecrübesine çok  önem veriyor.
  </font>
 </div>
 <div id="newsText">
  <font class="detail-text">
   Bu ihtiyacı gören Akademi Dadı Okulu, Türkiye'nin 'diplomalı dadılar'ını yetiştiriyor.
   <br/>
   <br/>
   Psikolog Tuba Erdönmez, evde dadıyla kalması gereken çocuğa annenin açıklama yapması gerektiğini söylüyor: "Ben seni seviyorum ama çalışmam gerekiyor gibi sözlerle çocuğun gönlü alınmalı."
   <br/>
   <br/>
   Kırsal kesimden kent yaşamına geçişle ve kadınların iş hayatında daha sık yer almasıyla birlikte gündemimizde olan bir konu, çocuklara kimin bakacağı. Önceleri memleketten büyükanneler, nineler getirilerek bu sorun çözülüyordu; fakat son yıllarda giderek küçülen aile yapısında onlara yer kalmadı. Bu kez devreye bir yakının referans verdiği ev kadınları girdi. Biraz ekonomik durumu iyi olanlar ise eski Doğu Bloku ülkelerinden gelen hizmetçilere emanet etti çocuklarını. Fakat bu kez gazete ve televizyonlar, çocuklara uygulanan şiddet haberleriyle doldu. Peki bu durumda "hem kariyer hem de çocuk" yapmak isteyenler ne yapacak, çocuklarını kime emanet edecekti?
   <br/>
   <br/>
   Teknolojinin gelişmesiyle birlikte ihtiyaca binaen yeni iş sahaları açılıyor. Yeni meslekler oluştu. Fakat hep var olan dadılık işi ilk defa Türkiye'de bir meslek olarak kabul edilme yoluna girdi. Akademi Dadı Eğitim Merkezi, Türkiye'nin ilk ve tek eğitimli, sertifikalı dadılarını yetiştiriyor. Okul öncesi dönemde çocuğa fiziksel ve ruhsal anlamda nasıl bakılacağı, nasıl davranılması gerektiği gibi birçok konuda ders veriliyor. Dadı adayları, sağlıklı bir çocuğun nasıl yetiştirileceğini bilimsel yöntemlerle öğreniyor. Düzenli uyku, beslenme, oyunun çocuğun dünyasında ne kadar yer alması gerektiği, hikaye okumaya alıştırma, çocukların muhtemel soruları karşısında verilecek uygun cevaplar gibi pedagojik eğitim ağırlıklı daha birçok konu dadı adaylarına eğitim süresi içinde öğretiliyor.
   <br/>
   <br/>
   Yaklaşık dört ay süren eğitimin sonunda Milli Eğitim Bakanlığı onaylı sertifikaları alabilmek için en az lise mezunu, sadece Akademi Dadı sertifikası alabilmek için de bu işi yapabilecek özelliklere sahip olmak yeterli. Bu merkezde eğitim alan öğrenciler, Türkiye'nin ilk eğitimli dadı unvanını alıyor. Dadı adaylarında "çocukları sevmek, sabırlı ve sorumluluk sahibi olmak" gibi özellikler aranıyor. Çünkü Akademi Dadı sadece dadılık eğitimi vermekle kalmıyor. Aynı zamanda ailelerle dadılar arasında köprü vazifesi görüyor.
   <br/>
   <br/>
   Dadı aynı zamanda modeldir
   <br/>
   <br/>
   Akademi Dadı, karakter analizleri sonucunda ailelere uygun dadı eşleştirmesi de yapıyor. Ailenin karakter yapısına uygun dadılar seçiliyor. Bu seçim yapılırken özellikle annenin karakterine yakın dadılar tercih ediliyor. Çocuğun 'modelleme yaparak öğrenme'si göz önünde bulundurularak bu yönteme ağırlık veriliyor. Örneğin annenin karakteri çok yumuşak, dadınınki çok sert ise çocuğun bu farklı karakterler arasında psikolojik sorunlar yaşamaması için anne-dadı arasında uyum aranıyor. Dolayısıyla daha önce karşısına çıkan birine çocuğunu bırakmak zorunda kalan aileler için kolaylık sağlanıyor.
   <br/>
   <br/>
   Eğitimli ailelerle bilinçli dadıları buluşturmayı hedeflediklerini söyleyen Akademi Dadı Müdürü Pervin Albayrak, gelişim yaşındaki çocukları eğitecek dadıların eğitim seviyesinin önemine işaret ediyor. Ailelerin özellikle güvenlik noktasını önemsediklerini, genellikle başka özellik aramadıklarını söylüyor. Kendisi de bir eğitimci olan Albayrak, "Bir taraftan sosyal hayata katılan bir nesil yetişti, öte yandan çocukları travmatik sorunlar yaşayan aileler var. Çocukların cahil insanların elinde büyümesi, sanki annelerinin sosyal hayata katılmalarının cezası oluyor." diyor.
   <br/>
   <br/>
   Hedeflerinin, çalışan bayanların çocukları evde iken gözlerinin arkada kalmaması için hizmet vermek olduğunu belirten Albayrak, eğitimin doğumla birlikte başladığını hatırlatıyor. Bu konuda Psikolog Özcan Göknar da bebeklik ve çocukluk dönemlerinin en önemli dönem olduğu görüşünde. Dolayısıyla bu evrede alınacak en küçük darbeler, çocuğun bütün geleceğini olumsuz yönde etkiliyor. Yani çocuğun anneden uzak olsa da kişilik temellerinin sağlam atılabilmesi için, ailelerin bu dönemi çocuklarına en sağlıklı şartlarda geçirtmesi gerektiğini söylüyor Göknar.
   <br/>
   <br/>
   Uzmanlara göre en azından 3 yaşına kadar bir çocuğun annesinin elinde büyümesi doğru olanı. 0-3 yaş arası, bir çocuğun anneye en fazla ihtiyaç duyduğu dönem. Özcan Göknar, bir çocuğun her yaşta annenin sevgisine, ilgisine ihtiyacı olduğunu; fakat ruhsal ve bedensel anlamda sağlıklı bir çocuğa sahip olmak istiyorsa aileler, bunun yolunun bebeklikten itibaren annenin yanında yetişmekle mümkün olabileceğini söylüyor. Çalışan anneler için ise dadı seçimi oldukça önemli. Çünkü çocuğun yanında gününün yarısını birlikte geçirdiği biri var. Göknar, "Bu da çocuğun en yakınındaki modelinin dadı olduğu anlamına geliyor." diyor. Yani dadı, bakışları, konuşma şekli, giyim tarzı ve davranışlarıyla, kısacası her türlü haliyle çocuğun önündeki en önemli örnek. Göknar, ruh sağlığı düzgün olan kişilerle çalışmayı ailelere özellikle tavsiye ediyor. Çünkü çocuk modelleyerek öğreniyor.
   <br/>
   <br/>
   Sürekli bakıcı değiştirmeyin
   <br/>
   <br/>
   Değişen hayat şartlarıyla birlikte sosyal hayata katılan bayanların yaptığı en önemli fedakarlık çocuğundan uzak olmak. Fakat tek fedakarlık bu değil. Çoğu zaman anneler şarkıdaki gibi "Çocuk da yaparım kariyer de." diyor; ama sonuçta çok az anne ikisini birlikte yürütebiliyor. Çocuk psikoloğu Tuba Erdönmez, iş hayatını tercih eden annelerin bunun bedelini ödemesi gerektiğini söylüyor: "Kendi kariyerinden fedakarlıkta bulunmayan anne çocuğundan fedakarlıkta bulunmuş oluyor. Çocuk anneden ayrı kaldığında tepkisel bağlanma bozukluğu yaşıyor. Her gördüğüne bağlanıyor; öğretmenine, teyzesine, arkadaşına. Onlar tarafından onaylanmak istiyor. Ya da sevgi ihtiyacından doğan bağlılıktan uzak duruyor, içine kapanıyor."
   <br/>
   <br/>
   Peki o zaman çalışan anneler ne yapmalı? Erdönmez, bu konuda annenin çocuğa iyi açıklama yapması gerektiğini söylüyor. Çalışma gerekçelerini sözle veya davranışlarıyla anne hissettirmeli; "Ben seni çok seviyorum ama çalışmam gerekiyor." gibi sözlerle çocuğun gönlünü almalı. Sıklıkla telefon açıp onu hatırladığını göstermeli. Kendisine bakan dadının da hayatındaki yerini belirtmeli; yani o, işte iken kendisine bakan bir abla veya teyze. Bebeklik dönemi içinde Tuba Erdönmez, çocuğun mümkün olduğunca bakıcı değişikliği yapılmadan büyütülmesini öneriyor. Kreş seçimi de düşünüldüğünde evde bakılması sağlıklı olanı. Erdönmez "Çocuğun kendisine bakan kişiyle ilgili ilişkisinde süreklilik kazanması gerekiyor. Değişiklikler ne kadar az olursa çocuk o kadar az etkilenir. Mümkünse sadece bir bakıcıyla çalışılmalı." diyor.
   <br/>
   <br/>
   Değişiklik yapmak istemese de bu durumla karşı karşıya kalan aileler var. Altı ay içinde dört dadı değiştiren Müftüler ailesi de istemeden dadı değişikliği yapmak zorunda kalanlardan. İkizleri iki aylık iken anne çalışmaya başlayınca, Müftüler ailesinin dadı sorunları başlamış. Karşılaştıkları ilk şey, bu piyasaya hakim olanların eğitimsizliği. Fakat doktor gözetiminde ve evde dadının yanında mutlaka anneanne ya da babaanne bulunduğundan ilk aylar için fiziksel olarak çocuğa bakacak birini bulmayı yeterli görmüşler. Doktorun verdiği çizelgeyi dadıya verip kontrolünü yapıyorlarmış. Kiminden hijyene dikkat etmediği için, kiminden çocuklar büyüdükçe onlara bakacak yeterlilikte olmadığını gördükleri için vazgeçmişler. Cüneyt Müftüler, yaşadıkları tecrübelerden yola çıkarak bu işin temizlikçi kadınlarla olamayacağı kanaatinde; "Bizim şansımız aile büyüklerimizden birinin çocukların yanında olması. Ama buna rağmen çok iyi araştırmalar yapmak gerekiyor dadı adayıyla ilgili. Ben her seferinde sorular sorarak tanımaya çalışıyordum onları. Seçim yaparken çok titiz olmamıza rağmen yine de dört kişiyle çalıştık." diyor.
   <br/>
   <br/>
   Dadılıkla ilgili sorun yaşayan ailelerin yanı sıra Akademi Dadı Eğitim Merkezi'nde eğitim alan kursiyerler de yaşanan bu sorunların farkında ve bunları kendi açılarından en aza indirmek için orada bulunduklarını söylüyorlar. Yıllarca dadılık yapan ama bu işte profesyonelleşmek istediği için Akademi Dadı'ya geldiğini söyleyen Sevcan Çağatay, işe alınırken işin ehli oyup olmadığının araştırılmamasını çok garipsediğini söylüyor. Ailelerin çocuğunun nasıl birinin elinde yetiştiğini bilmeleri ve mutlaka araştırmaları gerektiğini düşünüyor: "İşe başladığımda kimse bana kaç yaşındasın, çocuğuma bakabilir misin gibi sorular sormadı. Bazı aileler için kim olduğumuz, nasıl biri olduğumuz önemli değil."
   <br/>
   <br/>
   Çağatay bundan sonra uzun yıllar dadılığı meslek olarak yapmayı hedefliyor. Dadılığı meslek olarak devam ettirmek isteyenler arasında Nazlı Göçmen de var. 21 yaşındaki genç dadı adayı, daha önce de dadılık yaptığı için, evde çocuğa bakmayı özellikle istiyor. Çünkü çocukla iletişiminin bu yolla daha kolay sağlandığını düşünüyor. Çocuğun bu şekilde dadıyı evdeki bir abla gözüyle gördüğünü söylüyor. Nazlı Göçmen, "Böylece çocuk, gelişiminde aile sıcaklığından çok uzakta büyümemiş oluyor." diyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=14427), [web.archive.org (arşiv bağlantısı)](http://web.archive.org/web/20130803082335/http://www.aksiyon.com.tr:80/aksiyon/newsDetail_getNewsById.action?newsId=14427)
