# Van’da rant ve iktidar savaşı

*A. Yavuz Arslan 2005.10.31*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Ankara Üniversitesi İbn-i Sina Hastanesi Kardiyoloji Bölümü Başkanı Prof. Dr. Derviş Oral, Acil Yardım ve Trafik Hastanesi Kardiyoloji Bölümü Başkanı Doç. Dr. Mehmet Metin ve devlete tıbbi malzeme satan bazı şirket sahiplerinin Ankara’daki geniş çaplı medikal yolsuzluğu soruşturması kapsamında 2003 yılı ocak ayında tutuklanmasının üzerinden altı ay geçmişti. Emniyet Kaçakçılık ve Organize Suçlar Dairesi Başkanı Hanefi Avcı, makamında kendisi ile görüşen bir gazeteciye şöyle demekteydi: “Daha böyle en az yirmi olay var.”
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20061030101213im_/http://www.aksiyon.com.tr/resim/569/40.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   O günlerde soruşturmayı yapan dönemin Ankara Devlet Güvenlik Mahkemesi Savcısı Süha Aldan’ın tespitleri de son derece çarpıcıydı. Savcı Aldan, DGM’deki makamında bir grup gazeteci ile görüşürken, aynen şu sözleri kullandı: “Medikal yolsuzluk yapanlar Türkiye’nin gizli zenginleridir. Bunca yıllık meslek hayatımda ilk kez bu kadar büyük boyutlu bir yolsuzluk olayı ile karşılaştım. 50 bin çeşit medikal alet var. Bu soruşturma tamamlanıp yargıya intikal ettikten sonra devlet kendisine bir çekidüzen vermek zorunda kalacaktır.”
   <br>
    <br>
     Tam iki buçuk yıl sonra Van’da, Yüzüncü Yıl Üniversitesi Rektörü Yücel Aşkın ve üniversite genel sekreter vekili Enver Arpalı’nın tutuklanması ile sonuçlanan tıbbi cihaz alımı yolsuzluğu soruşturmasında, üniversitenin araştırma hastanesine bu tıbbi cihazları satan Tradem firması da Ankara kökenli. Firmanın sahibi, aynı zamanda Kanada vatandaşı olan Mehmet Ümit Ayral. İspanyol Expansioon Ekterior firmasının Türkiye temsilcisi olan Ayral, rektörün 14 Ekim 2005’te tutuklanmasından üç ay önce 19 Temmuz 2005’te Ankara’da yakalandı, işyerinde el konulan 161 sayfa belge ile sorgulanmak üzere Van’a getirildi, poliste ve savcılıkta iki gün sorgulandıktan sonra, tutuksuz yargılanmak üzere serbest bırakıldı. Ayral gözaltında iken Van’daki soruşturma makamlarını arayan Kanada Büyükelçiliği yetkilileri, onun Kanada vatandaşı olduğunu hatırlatıp, avukat ihtiyacı olup olmadığını sorunca, onlara Ayral’ın öncelikle Türk vatandaşı olduğu hatırlatılmış. Bütün Türkiye’nin günlerdir konuştuğu Van’daki soruşturmada, dikkat çekici konulardan biri işte buydu. 25 milyon dolarlık ihaleyi kazanıp üniversiteye bu cihazların bir kısmını yurtdışından getiren ve 13 milyon dolar alan Ayral serbest bırakıldığı halde, rektör neden tutuklanmıştı? Üniversitenin tıp fakültesi ve cihazların geldiği tıp fakültesi hastanesi yetkilileri soruşturma dışında kalırken neden rektör doğrudan hedef haline geldi? Üstelik, soruşturmayı yapan Van Cumhuriyet Savcısı Ferhat Sarıkaya, rektörlüğe ve üniversitenin pek çok birimine polis baskını yaptırıp 700 dosyaya el koyarken, rektörün konutunda ve çalışma ofislerinde arama yaptırırken, rektörü gözaltına aldırıp sorgularken ve tutuklatıp cezaevine gönderirken Yüksek Öğretim Kurulu’nu (YÖK) devre dışı bırakmıştı. Oysa, rektörlerle ilgili soruşturma yapılması YÖK’ün vereceği izne tabiydi.
     <br/>
     <br/>
     Rektörün sonunu getiren eski arkadaşları
     <br/>
     <br/>
     O halde, cumhuriyet tarihinde ilk defa bu şekilde bir rektörün tutuklanmasına sahne olan Van’da neler olmaktaydı? Savcı neden YÖK’ü devre dışı bırakmıştı? İddia edildiği gibi Rektör Aşkın, Van’da tarikatların ve üniversiteden daha önce uzaklaştırılmış olan dindar bazı eski öğretim üyelerinin hedefi haline mi gelmişti? Van’da yaptığımız araştırma, rektörün sonunu getiren gelişmelerde başroldeki kişilerin sanıldığı gibi tarikat üyeleri ya da üniversiteden atılan bazı eski “dinciler” olmadığını gösterdi.
     <br/>
     <br/>
     Soruşturma, Van Emniyeti’ne ve Van Cumhuriyet Savcılığı’na gelen bir ihbarla 5 Nisan 2005 tarihinde başlamıştı ve ihbarı yapan kişi, Rektör Yücel Aşkın’ın üniversitede mali işler daire başkanı yaptığı Sedef Er’di. Aşkın, Er’in eşi yardımcı doçent Metin Er’i de daha önce Tıp Fakültesi Dekan Yardımcısı yapmıştı. Er ve eşinin en belirgin özellikleri, sosyal demokrat dünya görüşüne sahip olmalarıydı. Rektörün tutuklanmasından sonra, savcı tarafından ifadeye çağrılan ve YÖK’ün bile “uygun değildir” dediği üniversitedeki bazı atamalarla ilgili önemli belgeleri savcıya verdiği söylenen kişi, yakın zamana kadar Tıp Fakültesi Dekanı olan Prof. Dr. Mehmet Koyuncu’ydu. Koyuncu’yu Ankara’dan getirip önce rektör yardımcısı, sonra dekan yapan kişi Rektör Aşkın’dı. “Sanık” sıfatıyla beş saat ifade veren Koyuncu, çeşitli konularda Aşkın ile karşı karşıya gelince, soruşturmalara uğramış, görev süresi uzatılmayınca Ankara’ya geri gitmişti. Yine, rektörün konutunda ve çalışma ofisinde bulunan yüzlerce tarihî eser için bilirkişi tayin edilen ve bu eserlerin trilyonluk düzeyde bir değere sahip olduğunu belirten kişi, üniversitenin Fen Edebiyat Fakültesi’nde Arkeoloji Bölüm Başkanı olan Prof. Dr. Veli Sevin’di. Sevin ve sanat tarihi öğretim üyesi olan eşi de, Cumhuriyet Halk Partisi (CHP) çizgisinde bir dünya görüşüne sahip olan kişilerdi.
     <br/>
     <br/>
     Van’da olup bitenleri anlamamızı sağlayacak bir diğer unsur ise şu sorunun cevabında gizliydi. Bu üniversite yıllardır kaynayan bir kazan olmasına rağmen, neden bugüne kadar beklendi ve birdenbire rektörün tutuklanması gibi sert bir sonuç ortaya çıktı? Bu sorunun cevabını, rektör Aşkın’ın tutuklandıktan sonra bile YÖK’ün kayıtsız şartsız desteğine sahip olmasında bulmak mümkün. YÖK, tutuklanmasına rağmen Aşkın’ı görevden almadığı gibi, YÖK Başkanı ve çok sayıda üniversite rektörü Van’a çıkarma yaparak Aşkın’a sahip çıktı. Üstelik YÖK Başkanı açık olarak, soruşturmayı yapan savcıyı “voleybol kurallarına göre basket oynamakla” yani YÖK’ü by-pass ederek rektörü haksız yere tutuklamakla suçladı. Yani, mevcut YÖK yönetimine göre, yıllardır Van’daki üniversitede yaşanan büyük kavganın ve rektör için dile getirilen iddiaların olağandışı bir tarafı yoktu. Van’daki yargı çevrelerine göre, soruşturmayı yapan savcı, işte bu sebeplerle üniversite soruşturmasını YÖK’ü devre dışı bırakarak başlattı. Kanunların kendisine verdiği bir yetkiyi kullandı ve soruşturmayı YÖK izni gerektirmeyen “organize suç” kapsamına dahil etti.
     <br/>
     <br/>
     Olayı incelemek üzere Van’a gelen CHP ve DYP heyetlerinin raporlarındaki ortak nokta, rektörün tutuklanmasına yol açan süreçte buradaki muhafazakâr çevrelerin de etkili olduğuydu. CHP raporuna göre, Aşkın’dan önce üniversitede Hizbullah başta olmak üzere tarikatlar cirit atmaktaydı. Raporda, Milli Eğitim Bakanı Hüseyin Çelik ve ağabeyi Ramazan Çelik kastedilerek, “Van’da hukuk değil, Dalton kardeşler düzeni hâkim.” deniyor. Prof. Kamil Turan başkanlığındaki DYP heyetinin raporunda ise, “Rektör Aşkın, yanına sol ve demokratik sol bir kadro alarak üniversitedeki dinî motifli mevcut yapıyı değiştirmek için bazı tedbirlerle etkili olmayı denedi.” ifadesi yer alıyor. DYP raporunda da Çelik kardeşler var. Raporda, siyasete atılmadan önce doçent unvanı ile üniversitede görevli olan Milli Eğitim Bakanı Hüseyin Çelik’in üniversite yönetimince profesör yapılmamasına vurgu yapıldı. YÖK Başkanı Erdoğan Teziç’in de, “Olayda rol alan elemanlardan biri de R. Çelik’tir.” diyerek ismini andığı Hüseyin Çelik’in ağabeyi Tıp Fakültesi Genel Sekreteri Ramazan Çelik, olayın taraflarından biri olduklarını kesin olarak reddediyor. Aksiyon’a konuşan Çelik, “Rektörü cezaevinde ziyaret ettim. Rektör, ‘Boş ver spekülasyonları, üniversitemize sahip çıkalım. Biz birbirimizi biliriz, bakan beye de selam söyleyin’ dedi. Hüseyin Çelik profesör olamadığı için rektörle uğraşıyor bilgisi gerçek dışı. Çünkü Hüseyin Çelik, 18 Nisan 1999’da milletvekili olup ayrıldığında bu rektör yeni göreve başladı.” diyor.
     <br/>
     <br/>
     Çelik kasadan çıkan istihbarat dosyaları
     <br/>
     <br/>
     Van’da olup bitenleri daha iyi anlamamızı sağlayacak olaylardan biri savcının rektöre sorduğu şu soruda gizli: “Bazı idari personel üzerinde cebir ve şiddet kullandığınız, yerlerini değiştirdiğiniz, onlara zorla evrak imzalattığınız veya imzalamayanların yerlerini değiştirdiğiniz; yine bazı akademik personeli sürgün ettiğiniz iddiası mevcut.” Rektör, “Bazı akademik personel disiplin ve uyumsuzluk nedeniyle dekanlığın talebi ile YÖK’ün onayı üzerine gönderildi. İdari personel üzerinde baskı yapmadım.” cevabını veriyor.
     <br/>
     <br/>
     Ancak, Yücel Aşkın 14 Temmuz 2005’te Azerbaycan’da yurtdışı gezisinde iken Güzel Sanatlar Fakültesi’ndeki çalışma ofisine yapılan baskında alınan çelik kasa olaya bambaşka bir boyut kazandırıyor. Telefonla aranan yurtdışındaki rektörden kasanın şifresi isteniyor. Ancak, Aşkın şifreyi söylemeyi reddediyor. Van’a geldiğinde Rektör Yardımcısı Hasan Ceylan, avukat ve savcı huzurunda açılan kasadan çok sayıda dosya çıkıyor. Bu dosyaların, öğretim üyeleri başta olmak üzere, 300’ü aşkın üniversite personeli hakkında tutulmuş olan “bilgi fişleri” olduğu anlaşılıyor. Dosyalarda üniversite kadrosu hakkında oldukça detaylı istihbari bilgiler, pasaport kayıtları var. Bu bilgilerin rektöre devletin bazı birimlerinden sağlanmış olan profesyonel istihbarat desteği ile raporlandığı söyleniyor.
     <br/>
     <br/>
     Bu dosyalar, “hukuka aykırı kişisel bilgi elde etmek” tanımlamasıyla soruşturma izni için Ankara’ya, YÖK’e gönderildi. Ama Van’da “fişleme dosyası” kapanmış değil. Rektör hakkındaki ana soruşturmayı yapan Savcı, fişlendikleri iddia edilen kişileri tanık sıfatıyla tek tek ifade vermeye çağırıyor. Yaklaşık 100 öğretim üyesinin tanık olarak ifade vermeye çağrıldığı vurgulanırken; rektörün Yüksek Öğretim Kanunu’nun 7. maddesi L bendini uyguladığı öğretim üyeleri de savcıya ifade veriyor. Bu hükme göre rektör, disiplinsizlik sebebiyle bir öğretim üyesini bir başka üniversiteye gönderebiliyor. Gönderildiği üniversite tarafından “denenmek üzere” alınan bu kişi, bu üniversiteden de olumsuz rapor aldığı takdirde, üniversitenin teklifi ve YÖK’ün kararıyla öğretim üyeliğini kaybetmek tehlikesi ile karşı karşıya geliyor. Bütün bu olaylar, üniversitedeki kavganın “rektör-muhafazakâr çevreler” çekişmesinin ne kadar ötesinde olduğunu gösteriyor.
     <br/>
     <br/>
     Rektör neden tutuklandı?
     <br/>
     <br/>
     Van’daki gelişmelerde, cevaplandırılması gereken bir diğer soru da şu: Acaba rektör neden tutuksuz yargılanmadı? Üniversite yetkilileri, “Polis cuma akşamı üniversiteyi basmasaydı, pazartesi günü istenen bütün evraklar savcıya teslim edilecekti.” diyor. Ama, savcının “evrakları gönderin” yazısına bir hafta boyunca neden cevap verilmediği sorusu boşlukta kalıyor. Böylece, 10 Haziran 2005’te, rektörlük binası ve üniversiteye bağlı bütün fakülte dekanlıklarında savcının emriyle polis arama yapıyor. O günkü aramalarda polis tam 210 klasör belgeyi alıp soruşturmayı yapan savcı Ferhat Sarıkaya’ya teslim ediyor. Van’daki yargı çevreleri, rektör için tutuklama kararı verilmesinde, soruşturmada savcıya çıkarılan bu güçlüklerin etkili olduğunu belirtiyor.
     <br/>
     <br/>
     Tutuklamanın bir diğer gerekçesi olarak da, rektörün üniversitenin en yüksek mülki amiri olmasına rağmen savcıya ifade verirken bütün sorulara genellikle, “bilmiyorum” gibi kısa cevaplar vermesi ve sorumluluğu Tıp Fakültesi dekanlığına atması gösteriliyor. Rektör, savcının “Cihazlar neden eksik alındı?” sorusuna “Teslim alan ben değilim. Tıp Fakültesi yetkilileri.” cevabını veriyor. Savcı, kurulmayan malzemeler için neden ödeme yapıldığını soruyor, rektör “Ödeme konusu maliyenin, malzemenin kurulması konusu ise Tıp Fakültesi’nin sorunudur.” diyor. Savcı, “Neden geri teknoloji teslim aldınız?” diyor, Aşkın “Teknoloji Tıp Fakültesi’nin işidir.” cevabını veriyor. Savcı, “Malzeme eksik olduğu için radyoloji cihazı kurulmadı. Neden eksik teslim aldınız?” diyor, Aşkın “Tıp Fakültesi yetkililerinin işidir.” karşılığını veriyor.
     <br/>
     <br/>
     Üstelik, rektörün tüm bu cevaplarına rağmen Tıp Fakültesi Genel Sekreteri Ramazan Çelik, “Bu cihazlarla hiç alakamız yok. Cihazların geldiği yer Tıp Fakültesi hastanesi. Türkiye’de pek çok üniversitede olduğu gibi Tıp Fakültesi hastaneleri doğrudan rektörlüğe bağlıdır.” diyor. Nitekim Tıp Fakültesi’nin şimdiki dekanı Prof. Mansur Kamacı da, ihaleyle ilgili bütün işlemleri rektörlüğün takip ettiğini, kendilerinin sadece gelen cihazları teslim alıp prosedürü takip ettiklerini belirtiyor. Dosyaya göre, hastaneye 4 milyon 450 bin dolarlık malzeme alındı, ama 11 milyon 630 bin dolarlık ödeme yapıldı. Yani, eksik olduğu için kurulamayan 5 milyon 784 bin dolarlık malzemenin de ödemesi yapıldı. Olay bu noktada bitmedi. Dış kredi kullanımına ilişkin kural gereği, kurulmamış malzemenin garantisi işlemeye başladı ve Hazine firmaya 1 milyon 440 bin dolar daha ödeme yaptı. Hazine kredinin geri kalan kısmı için ödemeleri kesince cihaz alımları o noktada durdu. Rektör bütün bu rakamsal olaylara tek cümleyle “Aksaklıklar Hazine’den kaynaklanmıştır.” cevabını veriyor.
     <br/>
     <br/>
     Döner sermayeden ikinci maaş alanların listesi
     <br/>
     <br/>
     Bütün devlet kurumları için yapılan alımlar, “teslim komisyonu” adı verilen bir kurum tarafından görüldükten ve ihale şartnamesine uygun oldukları kayda geçirildikten sonra teslim alınıyor. Van’daki soruşturmanın can alıcı noktalarından biri de, tıbbi cihazlar alınırken bu komisyonun kurulmamış olması. Savcılık soruşturmasına, cihazlar 2001-2003 döneminde gelirken; bu komisyon 2004-2005 döneminde kuruldu. Üstelik bu komisyon, sanki 2001-2003 döneminde kurulmuş gibi üniversitenin evrak kayıt defterlerinde kayıt numarası düşüldü. Böylece defterlerde tahrifat yapıldı. Hatta, bazı eski defterler yok edilerek yerlerine yenisi düzenlendi.
     <br/>
     <br/>
     Soruşturma konularından bir diğeri, yıllarca Tıp Fakültesi döner sermayesinden üniversite dekanlarına ve bazı profesörlere yapılan yüksek miktardaki ödemeler oluşturuyor. İddialara göre, toplam 1700 personeli olan Tıp Fakültesi’nde satın alma komisyonu oluşturulurken fakülte dışından kişiler görevlendirildi. Amaç bu kişilere döner sermaye ödemesi yapmaktı. Profesörlerin ortalama üç milyar maaş aldığı üniversitede, bu kişiler Tıp Fakültesi’ndeki bu ek görevlendirme ile üç milyar liranın üzerinde ek aylık aldı. Üniversitenin neredeyse bütün dekanları, bir şekilde bu döner sermaye aylığını aldı. Bu olay, Maliye Bakanlığı tarafından 19 Ağustos 2004’te üniversitede yapılan araştırmada detaylı bir rapora bağlandı. Rapora göre, Şubat 2003’ten aynı yılın aralık ayı sonuna kadar bu dekan ve profesörlere 221 milyar 742 milyon 394 bin lira fazla ödeme yapıldı. Oysa, döner sermayeden faydalanabilmek için tıp fakültesinde ya da bir yüksekokulda görevli olma şartı vardı. Rapora göre, o dönemde fazla ödeme alan kişiler şunlar: Rektör vekili Prof. Ali Fuat Doğu 15 milyar 420 milyon lira; Güzel Sanatlar Fakültesi Dekanı Prof. Zühre Şentürk 26 miyar 320 milyon lira, İlahiyat Fakültesi Dekanı Prof. Zafer Önler 26 milyar 644 milyon lira, İktisadi ve İdari Bilimler Fakültesi Dekanı Prof. Bülent Karakaş 26 milyar 585 milyon lira, Yönetim Kurulu Üyesi Prof. Sefer Örçen 10 milyar 586 milyon lira, Ziraat Fakültesi Dekanı Prof. Fırat Cengiz 26 milyar 565 milyon lira, Veteriner Fakültesi Dekanı Prof. Zahit Ağaoğlu 26 milyar 750 milyon lira, Eğitim Fakültesi Dekanı Prof. Nihat Mert 18 milyar 133 milyon lira, Fen Edebiyat Fakültesi Dekanı Prof. Erksin Güleç 12 milyar 184 lira, Hakkari Eğitim Fakültesi Dekanı Prof. Recai Karahan 15 milyar 451 milyon lira. Bu şekilde döner sermayeden yararlanan kişi sayısının 60-70 civarında olduğu vurgulanıyor.
     <br/>
     <br/>
     Bir yılda 1500 soruşturma açıldı
     <br/>
     <br/>
     Van’daki soruşturmada, “Rektör Yücel Aşkın döneminde kaç öğrenci ve öğretim üyesi üniversite aleyhine dava açtı, üniversite bu davaların ne kadarını kaybetti?” sorusu da önem taşıyor. Bu rakam yüzlerle ifade ediliyor. Genellikle Doğu ve Güneydoğu Anadolu’dan gelmiş öğrencilerin ağırlıkta olduğu kampüste konuştuğumuz öğrencilerin ortak gündemi art arda açılan soruşturmalar ve artan güvenlik tedbirleri. Kampüse giriş çıkışları kontrol eden jandarma artık kafeteryalar ve koridorları da denetim altına almaya başlamış. Kürt Solu’nun etkili olduğu üniversitede Yüzüncü Yıl Öğrenci Derneği (YÖDER) en aktif grup. 600 üyesi olan dernek rektörlükten onaylı. Derneğin yöneticilerinden Fevzi Özhan’a göre Aşkın ve ekibi öğrencileri soruşturmalarla yıldırdı: “Rektör 2004’e kadar daha demokrattı. Fakat ne zaman soruşturmalar başladı, öğrencilere karşı katı bir tutum geliştirdi. Sadece son bir yılda yaklaşık 300 öğrenci hakkında 1500 ayrı soruşturma açtı. Öyle ki mezun olmuş ya da başka üniversitelerde okuyan arkadaşlara bile soruşturma açıldı. 200 öğrencinin bursu kesildi, 50 öğrenci yurttan atıldı, 20 öğrencinin ise okulla ilişiği kesildi. Rektörün keyfî uygulamaları öğrencileri bezdiriyordu.”
     <br/>
     <br/>
     Öğrenci derneği başkanı böyle konuşurken, Aşkın’a destek olmak için bir sergi organize eden Güzel Sanatlar Fakültesi öğrencileri tutuklama kararını protesto ediyor. Bazı akademisyenler de siyasetin adalete müdahale ettiğini iddia ediyor. Tıp Fakültesi öğretim üyelerinden Yard. Doç. Tuğrul Erbaydar, tutuklama olayının arka planında güç savaşlarının yaşandığına inandıklarını belirterek, “Bu kararın nedeninden çok niçini önemli. Bu olay Aşkın’ın kişisel davası değil. Üniversitelerin nasıl yönetilip yönetilemeyeceği üzerine bir güç mücadelesidir.” diyor. Erbaydar, üniversitede yapıldığı söylenen fişlemeleri de şu sözlerle onaylıyor: “Ülkenin bu bölgesinde, bir kurumun en başındaki mülki amirin altındaki insanlar hakkında bu tip çalışmalar yapması normaldir.”
     <br/>
     <br/>
     Kampüste görüştüğümüz üniversite yetkilileri, “Önceleri herkes birbirini gammazlıyordu. Rektörlüğe bilgi akardı. Şimdi herkes rektörü yemeye çalışıyor. Rektörün başına gelenlerde çıkar hesabı var, hırs var, intikam var, buradaki ihalelerde canı yanan, çarkın ters dönmesinden rahatsız olanlar var. Üniversitede rant ve iktidar kavgası var. Bu cihazlarla Tıp Fakültesi’nin hastane başhekimliğinin bir ilgisi yoksa Ziraatçı bir rektör bunları nereden bilsin?” diyorlar. Edindiğimiz bilgilere göre, cihazlar gelmediği halde İspanyol firmasına ödeme yapılmasında Ankara bağlantısı da araştırılıyor. Çünkü ödeme yazısı Van’dan gitmiş olsa da ödemeyi Ankara’da Hazine yapıyor.
     <br/>
     <br/>
     Van soruşturmasındaki bir diğer konu, rektörün evinde bulunan tarihî eserler ve yaptığı yurtdışı seyahatler. Üniversite yetkilileri “Hiçbir yurtdışı seyahati antik eserlerle ilgili değil. Bu eserlerin ticaretini yapan bir insan değil.” derken, soruşturmada özellikle rektörün ABD, İran, Azerbaycan ve Suriye’ye yaptığı seyahatler dikkat çekiyor. Üniversite jandarma bölgesinde olduğundan bu seyahatlerin Van’da askerin de ilgi alanına girdiği konuşuluyor.
     <br/>
     <br/>
     Türkan Saylan başkanlığındaki Çağdaş Yaşamı Destekleme Derneği’nin Van’daki faaliyetlerinin üniversite ile oldukça “özdeş” hale gelmiş olması da Van’daki rahatsızlık unsurlarından biri. Çünkü Rektör Yardımcısı  Ayşe Yüksel, derneğin Doğu Anadolu Bölge Sorumlusu. Konuştuğumuz Rektör Vekili, “Dernek üniversitenin hiçbir imkânından yararlanmıyor.” dese de, derneğin bazı faaliyetleri Van’daki devlet birimleri tarafından dikkatle izleniyor.
     <br/>
     <br/>
     Van’da konuştuğumuz üst düzey bir güvenlik yetkilisi, “Her şeyin bir ilki vardır. Rektör tutuklanması da ilk defa Van’da gerçekleşmiş oldu.” diyor. Aynı yetkiliye göre, başka bazı üniversitelerde yakın zamanda benzer soruşturmalara hazırlıklı olmak gerekiyor.
     <br/>
     <br/>
     <br/>
     <b>
      SORUŞTURMA KONUSU DOSYA NE?
     </b>
     <br/>
     <br/>
     1997-98 döneminde üniversitelere dış kredi ile tıbbi cihaz alımı imkanı getirildi. Dışarıdan temin edilen bu krediler Hazine garantisi altında olacak, yani cihazların bedelini Hazine ödeyecekti. Bu çerçevede Türkiye genelinde üniversiteler bir milyar dolara yaklaşan dış kredili alım ihaleleri açtı. Yüzüncü Yıl Üniversitesi’nin açtığı ihaleyi, 9 Mart 1998’de İspanyol Expansioon firmasının Türkiye temsilcisi Ümit Ayral kazandı.
     <br/>
     <br/>
     İhale önceki rektör Cengiz Andiç döneminde yapılmasına rağmen ihale ile ilgili mali protokol, Nisan 1999’da göreve gelen yeni rektör Yücel Aşkın tarafından imzalandı. Projeyi yürütme görevini de tamamen rektörlük üstlendi. 1998’deki ilk sözleşmeden sonra 2000’den itibaren üniversite ile İspanyol firması arasında altı tane daha ek sözleşme yapıldı. Medikal firması yetkilisi Mehmet Ümit Ayral, savcıya “Rektör ek protokolün imzalanmasını önerdi.” ifadesini verdi. İddialara göre, işte bu sözleşmelerde firma lehine düzenlemeler yapıldı.
     <br/>
     <br/>
     Örneğin ilk sözleşmede İspanyol firması bu cihazları kullanacak üniversite personeli için 630 bin dolarlık yurtdışı eğitim taahhüdü altına girmişken, sonraki sözleşmelerde bu husus yer almadı. Savcılık, bu 630 bin doların ne şekilde kullanıldığını şu anda araştırıyor. İhale şartnamesine göre, İspanyol firması gelen cihazların konacağı ışın tedavi merkezini (Radyoloji ve Radyoterapi binası) de yapacak ve üniversiteye teslim edecekti. İhaleyi kazanan firma, bu binayı yapma işini OYAK’a, OYAK ise üniversitenin vakfına devretti. Bu binanın yapımında ne kadar para harcandığı bilinmiyor.
     <br/>
     <br/>
     İhaleye göre cihazlar dört grup halinde gelecekti. Ancak bu cihazların tamamı gelmedi. İspanyol firmasının Türkiye temsilcisi Ayral, özellikle dış kredinin ABD ayağında güçlüklerle karşılaştı. ABD Eximbank’ı ile Türk Hazinesi arasındaki bir problem sebebiyle Ayral, ABD’den bu krediyi bulamayınca cihazlar gelmedi. Bu gelişmede, üniversitelerin kullandığı kredilerle ilgili Ankara’da yeni bir denetim yapılması ve 1999, 2001 ekonomik krizleri de etkili oldu. Malatya İnönü Üniversitesi ve Isparta Üniversitesi’ne cihazlar iki yılda, Dicle Üniversitesi’ne dört yılda gelirken, Hacettepe Üniversitesi Onkoloji Hastanesi’nin 75 milyonluk cihaz alımı ile İzmit ve Selçuk üniversitelerinin benzer alımları gerçekleşmedi.
     <br/>
     <br/>
     Van’a gelmesi gereken 106 cihazdan sadece 26’sı geldi. Gelenlerin dokuzu da eksik parka sebebiyle çalışmadı. Örneğin toplam değeri 5,5 milyon dolar olan radyoterapi sisteminin sadece 900 bin dolarlık bölümü geldi. Üniversitenin radyoterapi merkezi üç yıldır çalışmıyor ve bir hastaya bile ışın tedavisi uygulanmadı. Yine şu anda üniversite hastanesinde radyoloji bölümünde tomografi çekilemiyor. Çünkü iki tomografi cihazının tüpü bitmiş. Her iki ünitedeki cihazların çalışmaması yüzünden çevre illerden Van’a gelen ya da Van’da bulunan bazı hastalar hayatını kaybetti. Çünkü, Van, karayolu ile Erzurum ve Diyarbakır’a beş saat mesafede. Hastaların gidebileceği diğer yerler Malatya ve Ankara.
     <br/>
     <br/>
     <br/>
     <b>
      REKTÖR VEKİLİ DOĞU: FİŞLEME YAPILMADI
     </b>
     <br/>
     <br/>
     Tutuklanan Rektör Yücel Aşkın’ın yerine Rektör Yardımcısı Prof. Ali Fuat Doğu vekaleten atandı. Doğu, Aksiyon’un sorularını cevaplandırdı:
     <br/>
     <br/>
     -Üniversite yönetimi savcıya istediği dosyaları vermediği için rektörün tutuklandığı söyleniyor.
     <br/>
     <br/>
     Olay bize intikal ettikten sonra her türlü belge verilmiştir. Bilgi ya da belge saklama olduğunu sanmıyorum. Eğer saklanan bir şey varsa zaten el konduğunda ortaya çıkmıştır. Benim dahil olduğum süreçte bizden istenen evrakı mevcudumuz çerçevesinde vermeye gayret ettik. Gizli detayları bilmiyorum. Neyin sorgulandığını da bilmiyorum.
     <br/>
     <br/>
     -Savcı bir şeyler istedi ama?
     <br/>
     <br/>
     Bir şey değil çok şey istendi. Bizden istenen evraklardan bilerek saklanan bir belge yoktur.
     <br/>
     <br/>
     - Savcının istediği evrak kayıt defterinin teslim edilemediği daha sonra da geriye dönük evrak hazırlama girişimlerinin olduğu iddia ediliyor.
     <br/>
     <br/>
     Bunları benim cevaplamam mümkün değil. Yargılaması süren bir hadise çünkü.
     <br/>
     <br/>
     -Gördük ki eskiden rektörle çok yakından çalışmış etkili isimler bu soruşturmada rol almış. Bir bakıma kendi eski arkadaşları aleyhine çalışmış.
     <br/>
     <br/>
     Eskiden rektörle çalışmış olmak bugün onun yanında olmak anlamına gelmiyor. Daha sonra görevden ayrılan bir çok insan olmuştur. Rektör çalışanlarını sadece yakınlarından seçiyor diye bir durum yok.
     <br/>
     <br/>
     -Gelen cihazları teslim komisyonu kurulmadan, bu komisyon cihazların alımını onaylamadan parası ödenmiş.
     <br/>
     <br/>
     Neden paranın ödendiğini Hazine’den sormak lazım. Savcının üzerinde çalıştığı konuyu basın olarak soruşturuyorsunuz. Bu konuda ben bir şey söyleyemem.
     <br/>
     <br/>
     -Size göre bir kusur söz konusu değil mi?
     <br/>
     <br/>
     Elbette değil. Bir kusur söz konusu olabilir mi?
     <br/>
     <br/>
     -İmha edilmiş bir defter var mıdır?
     <br/>
     <br/>
     Bu konuyu savcı cevaplayabilir. Bir şey vardır yoktur dememiz mümkün değil. Her şey savcının elinin altında. Bu konuda konuşmam mümkün değil.
     <br/>
     <br/>
     -Rektörün çelik kasasından 400’e yakın öğretim üyesi hakkında fişleme dosyaları çıktığı söyleniyor. Üniversitede bir fişleme hadisesi yaşandı mı?
     <br/>
     <br/>
     Bunu kim söylüyorsa ona sorun. Ben savcının yardımcısı değilim. Kim hakkında ne bilgi olduğunu bilemem. Hem niye toplansın ki. Özel bilgi toplama devletin belli birimlerinin işidir. Rektör böyle bir şeyi niye yapsın ki?
     <br/>
     <br/>
     -Üniversitede fişleme yapılmış mıdır?
     <br/>
     <br/>
     Elbette yapılmamıştır. Niye yapılsın ki? Zaten personel bilgileri dosyalarında mevcut. Ben hocanın çelik kasasının içinden çıkanı bilemem.
     <br/>
     <br/>
     -Soruşturmanın diğer önemli bir boyutu usulsüz olduğu öne sürülen atamalar.
     <br/>
     <br/>
     Usulsüz atamalar olsa belgeleriyle ortaya çıkar. Usulsüz atamalar olacağını sanmıyorum.
     <br/>
     <br/>
     -Rektörün tarihî eserleri ile ilgili soru işaretleri var.
     <br/>
     <br/>
     Tarihî eserle ilgili koleksiyon belgesi var. Tarihî eserlerle ilgili tüm edinimleri kayıtlıdır. Kayıtsız olduğu iddia edilenler de müze yetkilileri tarafından biliniyordu. Hocanın kaçırdığı ya da gizli koleksiyonu yok. Olan geçen yıl Yapı Kredi Sanat öncülüğünde kataloglanmıştır.
     <br/>
     <br/>
     -Sık sık yurtdışına çıkması, ABD, Suriye, İran ve Azerbaycan’a gitmesi soru işaretleri doğuruyor.
     <br/>
     <br/>
     Hoca yurtdışına çıkarken hakkında soruşturma vardı. Evine baskın yapılırken Azerbaycan’daydı. Eğer savcılığın elinde bir veri olsaydı yurtdışı seyahatlerinde tarihî eser kaçırdığına dair, Azerbaycan’a çıkışına izin vermezlerdi. Mesnetsiz bir iddia.
     <br/>
     <br/>
     -Üniversitede bir hesaplaşma olduğu görülüyor. Rektörle olan mücadele nedir?
     <br/>
     <br/>
     Onların ne için mücadele ettiklerini bilmiyorum, ama ortada tuhaf bir durum var. Savaşın bile etik kuralları vardır. Burada tarafların argümanları niyetlerini ortaya koyuyor. Eğer bir kişi bir noktadan değil 8 değişik noktadan suçlanıyorsa bunu değerlendirmek lazım.
     <br/>
     <br/>
     -Tıp Fakültesi döner sermayesinden birçok kişiye haksız ödeme yapıldığı iddia ediliyor. Mesela İlahiyat Fakültesi dekanı Tıp Fakültesi döner sermayesinden para almış.
     <br/>
     <br/>
     Döner sermaye, çalışanların görevleri miktarında aldıkları paydır. Dışarıdan oraya gönderilen kimse yok. Zaten denetimi Maliye Bakanlığı görevlileri yapıyor. Biz istesek de onlar fazladan ödemeye müsaade etmez. Keyfi olarak ödeme yapılamaz.
     <br/>
     <br/>
     -Rektörle ilgili daha önce YÖK’e şikayetler yapıldığı, fakat YÖK’ün bunların hiç birini dikkate almadığı ifade ediliyor...
     <br/>
     <br/>
     Sadece YÖK’e değil, devletin bütün üst kurumlarına şikayet edildi. YÖK de gereğini yapıyor tabii ki. Bir sürü üniversite de benzer uygulamalar var. Maliye, Sayıştay, hatta Cumhurbaşkanlığı makamı bu konuda taraftır. Üniversite mali açıdan kapalı kutu değil.
     <br/>
     <br/>
     <br/>
     <b>
      İŞTE REKTÖRÜN TARİHÎ ESERLERİ
     </b>
     <br/>
     <br/>
     Rektörün üç katlı konutuna ve Güzel Sanatlar Fakültesi’ndeki çalışma ofisine yapılan baskın, aslında tarihî eserleri alma amacını taşımıyordu. Evde olabilecek dosyalar için giden ekipler bu tarihi eserleri görünce savcıya bilgi veriyor. Savcı, koleksiyoner defterine kayıtlı bulunan 230 adet kolye ve Urartu dönemine ait sütun altın ile koleksiyoner defterine kayıtlı olmayan değişik dönemlere ait 798 tarihî eser için el koyma kararı veriyor. Üniversite yetkilileri rektörü savunurken; “Rektör amatör koleksiyoner. Kayıtsız eserler müze müdürlüğüne bildirilmiş durumdaydı. Her bir boncuk tek bir tarihî eser sayılmış. Bu Roma boncuklarını herkes satın alabilir. Rektör bunların çoğunu Van’daki Atasoy gümüşçülükten almış. ODTÜ’den teklif var. Bunlar için müze kuracak ve bağışlayacak.” diyor.
     <br/>
     <br/>
     Kayıtsız eserlerden bazıları şunlar: “Bir adet ikinci bin dönemine ait çömlek, iki adet Urartu çömleği, beş adet Urartu bileziği, dört adet Urartu bronz fibulası, beş adet Roma gözyaşı parfüm şişesi, otuz bir adet Roma gözyaşı parfüm şişesi, on dokuz adet taştan ve camdan renkli kolye, üç adet altın plaka, beş adet Urartu bronz iğnesi, bir adet Urartu bıçak, bir adet Urartu ayna, dört adet Hellenistik dönem sikke, iki çift Urartu altın küpesi, Roma dönemine ait gözyaşı şişesi, bronz Urartu tabağı, değişik dönemlere ait çok sayıda düğme ve süs eşyası, orta çağ dönemine ait sulama kapları, bir adet Selçuklu dönemine ait toprak kase, on dört adet Ermeni dönemine ait bronz, gümüş ve ahşaptan yapılmış haç ve amuletler, Osmanlı dönemine ait fermanlar, iki adet ikinci bin kupası, bir adet Bizans dönemi kandili, bir adet Urartu dönemine ait bronz kuş figürü, bir adet Ermeni mezar taşı, bir adet Urartu nokta bordürlü sağlam bronz kemer, yedi parça noktor bordürlü bronz kemer, beş adet Urartu çanağı.”
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


## Yorumlar

### Fatih Erdem, 05-Kasım-2005
> İkinci Susurluk vakası: 
> Yücel Aşkın olayını ikinci Susurluk vakası olarak değerlendiriyorum. Aktörler arasında sivil toplum örgütleri, istihbaratçılar, diğer rektörler, YÖK Başkanı, milletvekilleri, bürokratlar, rant peşindeki iş adamları vs. var. Hadise, üstüne gidilse bile bir noktada tıkanacaktır. Susurluk’ta olduğu gibi.

### Ömer Faruk Erim, 02-Kasım-2005
> Keşke...: 
> Van Yüzüncü Yıl Üniversitesi rektörünün bu şekilde değil de eğitimde yaptığı atılımlarla karşımıza çıkmasını isterdik.

Kaynak: [www.aksiyon.com.tr](http://www.aksiyon.com.tr:80/detay.php?id=22760&yorum_id=6230), [web.archive.org (arşiv bağlantısı)](http://web.archive.org/web/20061030101213/http://www.aksiyon.com.tr:80/detay.php?id=22760&yorum_id=6230)
