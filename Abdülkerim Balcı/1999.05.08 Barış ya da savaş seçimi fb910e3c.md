# "Barış" ya da "savaş" seçimi

*Abdülkerim Balcı 1999.05.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İsrail'de 17 Mayıs'ta erken genel seçimler var. İsrail halkı en az 1996'daki kadar kritik bir karar verecek ve kalıcı barışa giden yoldaki hızını belirleyecek.
  </font>
 </div>
 <div id="newsText">
  <font class="detail-text">
   Ve göstergeler halkın kaplumbağa yürüyüşünden vazgeçeceği yönünde. Süreçlerden bıkmış İsrail halkı, "bitsin artık" diyecek.
   <br/>
   <br/>
   "Bitsin artık"ın seçmen pusulalarındaki manası Ehud Barak'ın başında bulunduğu "Bir İsrail Listesi" veya Türkiye'de bilinen adıyla İşçi Partisi'nin üçlü seçim koalisyonu. Barışın yeni bir ivmeye ihtiyacı olduğuna inananlar bunu sadece tahmin etmiyor, aynı zamanda istiyorlar. Bunların içinde Filistin halkı, garip bir şekilde Suriye'yi de içermek üzere hemen bütün Arap dünyası ve tabii Avrupa ve Amerika da var. Bunların hepsi İşçi Partisi'ni iş başında görmek istiyor. Arafat sırf "barıştaki ortağı" olacağını ümit ettiği Ehud Barak'a zarar vermemek için kendi meşruiyetinin üzerine dayandığı 4 Mayıs Bağımsızlık İlanı'nı bile erteledi. Arap ülkeleri de bu karara destek veriyorlar. Suriye, İşçi Partisi'nin iktidarda olduğu bir İsrail'le yeniden masaya oturabileceğini ilan ediyor. Ürdün Kralı Abdullah, Netanyahu'nun rakiplerini sarayında misafir edip bunlara başbakan muamelesi yapıyor. Amerika daha ileri gidip İsrailli partileri Ehud'la koalisyon yapmaya zorluyor.
   <br/>
   <br/>
   "Bütün dünya bize karşı" saplantısı bizde olduğu kadar İsrail'de de siyasal bir mana kazanmış. Şimdi İsrailli seçmene dünya bir mesaj gönderip, "Bütün dünya Bibi'ye karşı" diyor. Diyor da aslında bu Netanyahu'nun işine yarıyor. Tevrat'ta geçen bir ayet Beni İsrail'i "kalın enseli kavim" olarak tanımlar. Bugün aldığı mana ile bu ayet parçası İsrail'in, üzerine gelindikçe daha güçlenen, birlik ve beraberliğini tamamlayan bir bünyeye sahip olduğunu ifade ediyor. Bu bir hakikat ve bunu bilen Netanyahu da seçim kampanyasını ona göre düzenliyor. "Barak kazanırsa Arafat kazanır  Arafat'a karar verme şansını vermeyin" kampanyasının ne kadar başarılı olacağını zaman gösterecek.
   <br/>
   <br/>
   Arafat'ın politikaları ve kararları kimin seçilebileceğini değil kimin seçilemeyeceğini belirleyecek. 1996'da bunu Arafat'ın kendisine atfetmek doğru olmaz Hamas'ın eylemleri Şimon Peres'in seçilmesine engel olmuştu. Bu seçimlerde Hamas daha uslu duracağa benziyor. Arafat'ın 4 Mayıs'ta ilan edeceği bağımsızlığı ertelemiş olması muhakkak ki Barak'ın ve Arafat'ın işine yarayacak bir hamle.
   <br/>
   <br/>
   Arafat'ın ertelemeden beklediği, 17 Mayıs ve takip eden süreç içerisinde iktidara gelecek olan İsrail hükümetinin hayata geçirilmesi sürekli ertelenmiş olan "üzerinde anlaşılmış hususları" gerçekleştirecek bir politikayı desteklemesi. Başkanlığında Ehud Barak'ın ve içinde çift devletli çözümü destekleyen Meretz Partisi'nin ve merkezdeki MordehayŞahakMiloMeridor dörtlüsünün bulunacağı bir sol koalisyonun barış sürecine bir şans daha vereceğine inanıyor Arafat.
   <br/>
   <br/>
   İşin doğrusu ne Ehud'un kazanmasının kesin olduğu ne de Ehud'un barış konusunda Netanyahu'dan daha tavizkâr olacağı. Barış sadece devletlerin ve halkların değil, politikacıların da işine gelir. Netanyahu'nun sınırlarını kendisinin belirlediği bir barışı İsrail halkına kabul ettirmesi, bu sınırlar Ehud'un önereceğinden daha tavizkâr bile olsa daha kolay. Netice itibariyle Netanyahu hükümetini düşüren de Bibi'nin altına imza koyduğu "Batı Şeria'dan Çekilme Anlaşması"dır. Siyasetin cilvesine bakın ki, "barışa karşı güvenlik" teziyle ortaya çıkan ve dünyanın barış karşıtı olarak algıladığı Netanyahu, barış adına imzaladığı bir anlaşmayla başbakanlığını kaybetmekte. Herkesin üzerinde mutabık olduğu nokta artık İsrailFilistin ilişkilerinin liderlerinden bağımsız olarak bir barış sürecine girdiği şeklinde. Liderler ancak bunun hızını ve tarzını değiştirebilecek güçte olabilirler, yoksa ortadan kaldırabilmelerine olası gözüyle bakılmıyor.
   <br/>
   <br/>
   Seçimler neyi değiştirecek?
   <br/>
   <br/>
   İsrail seçimleri siyaset arenasına yeni bir parti getiriyor: Merkez Partisi. Tavanı güçlü, tabanı zayıf bu partinin her halükarda parlamentoya sokacağı onbeş kadar milletvekilinin içinde, Ehud Barak'ın başbakan seçilmesi durumunda, bakanlık koltuklarına oturacaklar var. Bunlardan iki önemli isim, Savunma Bakanlığını isteyeceği kesin olan Yitzhak Mordehay ve Suriye ile yapılacak barış görüşmelerinin başına getirileceği konuşulan, dolayısıyla Dışişleri Bakanlığı'nda bir masa verilecek olan Amnon Lipkin Şahak. İlki eski bir general, ikincisi genelkurmay eski başkanı olan bu ikiliye, belki maliye bakanı olarak Dan Meridor da katılacak. Bu kişilerin Ortadoğu barışı ve Filistin Devleti ile alâkalı görüşleri Ehud'u hem destekleyecek hem de eksikliklerini tamamlayacak.
   <br/>
   <br/>
   Ehud Barak şimdiden yerleşim birimlerinin gelişimini durduracağını açıklıyor. Barak'ın derdi buraya aktarılan kaynakları yeni iş alanları açmada ve eğitim teşkilatının açıklarını kapamada kullanmak, ama bu uygulamanın da barış sürecine katkıda bulunacağı muhakkak. Seçildikten sonraki altı ay içinde Güney Lübnan'dan çekileceği sözünü veren Barak, Golan'la alakalı da her türlü fikre açık olduğunu ilan ediyor. Bütün bunlar, Netanyahu'nun güvenlik konusunu seçim malzemesi yapması gibi barış konusunun seçim malzemesi yapılmasından başka bir anlama gelmiyor.
   <br/>
   <br/>
   Barak iktidara gelirse elini kolunu sallayarak Golan'dan çıkabilir mi? Batı Şeria'nın büyük bir kısmını kurulacak bir Filistin Devleti'ne devredebilir mi? Kısa ve net cevap "hayır"dır. Seçimlerde büyük bir sürpriz olmaz ve sol olağanüstü bir patlama gerçekleştiremezse laik partiler asla iktidar olacak hükümeti tek başlarına kuramayacaklar. İktidarın iki muhtemel ortağı var: UltraOrtodoks Sefarad (Sefaradlar: ağırlıklı olarak İspanyol kökenli olan ve İslam ülkelerinden İsrail'e göçmüş olan Yahudilerdir) Şas Partisi ve Ortodoks Aşkenaz (veya Eskinazi: Doğu Avrupa kökenli Yahudiler) Milli Dindar Parti. Bu partilerin her ikisi de seçimlerde sağın adayı Netanyahu'yu destekleyecekler, ama Barak kazanırsa ona karşı koalisyon kapılarını da kapatmıyorlar. Bunlardan Şas Partisi'nin başında rüşvet almaktan suçlu bulunmuş Ariye Deri var ve solun bazı partileri başında Deri'nin bulunduğu bir Şas'la koalisyona gitmemek hususunda kararlılar. Milli Dindar Parti ise, oyunun sayılır bir bölümünü yerleşim birimlerinden topluyor ve parti politik çizgisi itibarıyla Büyük İsrail hayallerine adamış kendini. Yani seçimleri kazansa da Barak tam manasıyla iktidar olamayacak.
   <br/>
   <br/>
   İhtimallerin öbür ucunda ise Netanyahu'nun yeniden seçilmesi var. Halk yeniden Bibi derse bu hiç de sanıldığı gibi barış yerine güvenlik yönünde verilmiş bir mesaj olmayacak. İsrail'de seçimler bir tür oyundur ve kuralları belirleyen en insafsız olabilen taraftır. Netanyahu hiç abartısız İsrail tarihinin gördüğü en büyük ve en acımasız politikacı. Güçlü bir kişiliği, dili bilmeyenleri dahi etkileyen bir hitabeti, hiddetle bakan ve gerektiğinde gülebilen gözleri ile Netanyahu hem vitrini hem de perde arkasını kontrol edebilen bir karakter. Zaten İsrail'in inandırıcı bir lidere ihtiyacı var, inandırdığı şeylerin doğru ve hakça olması o kadar da önemli değil.
   <br/>
   <br/>
   Arafat'ın politikası ne olacak?
   <br/>
   <br/>
   Arafat 4 Mayıs ilanını ucu açık bir şekilde ertelemiş de olsa hazirana bir toplantı daha koyarak İsrail halkına bir mesaj yolladı: "Netanyahu ile devam etmek istemiyoruz, onu seçerseniz haziranda pekala bağımsızlık ilanı kararı alabiliriz". Mesajın ne kadar gerçekçi olduğu, ne kadar algılandığı ve daha ötesinde ne kadar halkın oy tercihinde etkili olacağını zaman gösterecek. Ama akılcı davranan bir Filistin Yönetimi'nin, İsrail'de başbakan kim olursa olsun Amerikan tarafının seçimlerden altı ay sonrası için takvim koymuş olduğu Washington Zirvesi'ne kadar sessiz kalacağı ve Amerika'nın 2000 yılı içinde Bağımsız Filistin teklifini hayata geçirmek için elinden geleni yapacağı muhakkak.
   <br/>
   <br/>
   Ancak Orta Doğu'da liderler her zaman akılcı davranmazlar...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5045-baris-ya-da-savas-secimi.html), [web.archive.org (arşiv bağlantısı)](http://web.archive.org/web/20140904073819/http://www.aksiyon.com.tr:80/aksiyon/haber-5045-baris-ya-da-savas-secimi.html)
