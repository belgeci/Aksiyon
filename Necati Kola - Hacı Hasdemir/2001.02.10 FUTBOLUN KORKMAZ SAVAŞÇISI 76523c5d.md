# FUTBOLUN KORKMAZ SAVAŞÇISI

*Necati Kola - Hacı Hasdemir 2001.02.10*

<div>
 <p class="spot">
  Galatasaraylı Bülent'in yaşamadığı sevinç yok. 14 yıllık futbolculuk kariyerinde 7 lig şampiyonluğu, 5 Türkiye  Kupası, 6 Cumhurbaşkanlığı Kupası, 6 TSYD Kupası, 2 Başbakanlık Kupası, 1 UEFA ve 1 de Süper Kupa sevinci yaşayan Kaptan  Bülent'in şimdilerdeki hayali, Şampiyonlar Ligi ve Dünya Kulüpler Kupası şampiyonluğunu kazanmak
 </p>
 <p class="metin">
 </p>
 <img border="0" src="/web/20010719025403im_/http://www.aksiyon.com.tr/2001/323/resimler/Futbol.jpg"/>
 <p class="metin">
  Bülent Korkmaz... Tam on dört yıldır Galatasaray'ın değişmez defans oyuncusu. Hırslı, mücadeleci, inatçı, sarı ve kırmızı renklere âşık. Türk Milli Takımı Teknik Direktörü Şenol Güneş, onu 'Kitabı yazılacak adam' şeklinde niteliyor. İnter'de top koşturan Hakan Şükür, 'İtalyan menejerler bana sürekli Bülent Korkmaz'ın yaşını soruyorlar' diyor. Beşiktaşlı, Fenerbahçeli ve Trabzonsporlu taraftarların çoğu onu 'kazma' ve 'agresif' olarak tarif ediyor. Galatasaraylı taraftarlara göre ise o tam bir 'arslan'.
 </p>
 <p class="metin">
  Kupakolik kaptan
 </p>
 <p class="metin">
  1968 yılında dünyaya gelen Bülent Korkmaz, bir süre Galatasaray'ın maçlarında top toplayıcı olarak görev yaptıktan sonra Sarı—Kırmızılı takımın altyapısına girdi ve 1987 yılında profesyonel oldu. O günden bu yana Galatasaray formasıyla birçok sevinç yaşadı. 1998—99 sezonunun sonunda yönetimin gözden çıkarır gibi olduğu Bülent Korkmaz, azmi sayesinde Türk futbol tarihinde en fazla kupa sevinci yaşayan futbolcu oldu. Kaptan Bülent, halen devam eden futbolculuk kariyerinde bugüne kadar yedi kez lig şampiyonluğu, beş kez Türkiye Kupası, altı kez Cumhurbaşkanlığı Kupası, altı kez Türkiye Spor Yazarları Derneği Kupası, iki kez de Başbakanlık Kupası sevinci yaşadı. Hırslı futbolcu, bunların yanı sıra Galatasaray'ın ve Milli Takım'ın yaşadığı ilklerde de önemli rol oynadı. Bülent Korkmaz'ın birinci ilki, Galatasaray'ın Şampiyon Kulüpler Kupası'nda yarı final oynadığı 1988—89 sezonunda gerçekleşti. Daha sonra Türk Milli Takımı'nın, tarihinde ilk kez Avrupa Şampiyonası'na katılma başarısı gösterdiği kadroda yer aldı. Geçen sezon da Galatasaray'ın kaptanı olarak UEFA Kupası ve Süper Kupa'yı havaya kaldırma şerefine ulaştı.
 </p>
 <p class="metin">
  Kaptan Bülent ile ilgili ilginç bir ayrıntı daha var. Hırçın, agresif ve sinirli bir defans oyuncusu olmasına rağmen 1994 yılında gördüğü bir kırmızı karttan bu yana hiç oyundan atılmadı. Son altı sezonda lig, kupa ve Avrupa maçlarında gördüğü sarı kart sayısı da bir hayli düşük. Bülent Korkmaz, 1995—96 sezonunda bir, 1996—97 sezonunda bir, 1997—98 sezonunda iki, 1998—99 sezonunda altı, 1999—2000 sezonunda üç, bu sezonda ise altı sarı kart gördü.
 </p>
 <p class="metin">
  "Hırçınlığımın sebebi G. Saray sevgisi"
 </p>
 <p class="metin">
  Kaptan Bülent Korkmaz, bunca başarıya imza atmasının nedenini hırçınlığına, hırçınlığının nedenini de Galatasaray sevgisine bağlıyor. 'On bir yaşımdan beri Galatasaray'dayım ve futbolla iç içeyim. Bende her zaman bir kazanma hırsı vardır. Başarısız olmayı kesinlikle kabul edemem ve daima başarılı olmak için gayret ederim. Başarılarım buna bağlı. Tabii bir de çok büyük bir Galatasaray sevgisi var. İşte bu nedenler, beni çok hırslı ve agresif yapıyor. Ben gayet memnunum, bu derece hırslı ve agresif olmaktan. Şu anda Türkiye'nin en iyi futbolcusu olduğuma inanıyorum. Çünkü benim kadar uzun ve istikrarlı forma giyen başka bir oyuncu görmüyorum. Bu nedenle bana reklam filmi teklif eden işadamı bile oldu".
 </p>
 <p class="metin">
  Kaptan, iki sezon önce kendisinin gönderilmek istenmesini nasıl değerlendiriyor peki? 'İki sene öncesine kadar benim hakkımda çok şeyler yazıldı. Futbolu bırakması lazım, çok ağırlaştı diye. Şimdi ise Türkiye'nin en iyi defans oyuncularından biri olduğum söyleniyor ve halen Milli Takım'dayım. Türkiye'de neyin ne olacağı belli olmuyor. İnsanı çok çabuk zirveye taşıyıp, çok çabuk yerin dibine sokabiliyorlar. Benim düşüncem üç— dört yıl daha top oynamak. Tabii imkan verilirse... Ama bu imkanın verilmesinden öte bu imkanı takım olarak da devam ettirmek lazım. Takım iyi giderse iyi gözükürsün, takım kötü giderse kötü gözükürsün. Eğer Avrupa'da oynuyor olsaydım beş— altı yıl daha oynarım diyebilirdim. Fakat Türkiye'de bu konuda kesin bir şey söyleyemem'.
 </p>
 <p class="metin">
  Bülent Korkmaz, futbolu bıraktıktan sonra antrenörlüğü düşünüyor. 'Eğer imkan verilirse Galatasaray'da antrenör ya da teknik direktör olarak devam etmeyi düşünüyorum. Kesinlikle ticaret hayatına girmeyeceğim. Çünkü ben futbolun içinden geliyorum ve en iyi bildiğim şey futbol. İnsan, en iyi bildiği şeyi yapmalı.'
 </p>
 <p class="metin">
  UEFA Kupası'nı hayal etmiyorduk(!)
 </p>
 <p class="metin">
  Şu anda otuz üç yaşında olan kaptan Bülent'in futbolculuk kariyerinde yaşadığı en büyük sevinç, pek tabii ki UEFA Kupası zaferi. 'Biz UEFA Kupası'nı hayal etmiyorduk, kazanacağımıza kesinlikle inanıyorduk. Geçen sezon Şampiyonlar Ligi'ndeki son maçımızda Milan'la karşı karşıya gelecektik. Bu maç kimin UEFA Kupası'na kalacağını belli edecekti. Ali Sami Yen'deki maçı 3—2 kazanınca o gece arkadaşlarla kendimize söz verdik UEFA Kupası'nı alacağız diye. Özellikle Arsenal ile oynayacağımız final maçı öncesi takım olarak çok heyecanlıydık. Ancak Fatih Terim bizi bu zorlu karşılaşmaya çok iyi motive etti. UEFA Kupası'nı aldıktan sonra Süper Kupa'yı da almayı çok istiyorduk. Havaalanındayken ben ve bütün takım arkadaşlarım Galatasaray'ın Avrupa'nın en güçlü takımı olduğunu ispatlayacağız dedik ve Allah'a şükür dediğimizi gerçekleştirdik. O günleri unutmam mümkün değil. Onlar benim torunlarıma anlatacağım çok özel anılar'.
 </p>
 <p class="metin">
  Sırada iki kupa daha var
 </p>
 <p class="metin">
  UEFA Kupası ve Süper Kupa şampiyonu bir takımın kaptanı olarak son derece mutlu olan Bülent Korkmaz, medyanın bazen kendilerini yıpratmaya çalıştığını da belirtiyor. 'Dört yıldır üst üste şampiyon olan, UEFA Kupası'nı ve Süper Kupa'yı kazanan bir takımız. Bu nedenle herkes bizden çok şey bekliyor. Bu da gayet normal. Türkiye'nin en iyi, bir numaralı takımı olmak ve Türkiye'de hep zirvede olmak kolay değil. Bazen bizi yıpratmaya çalışıyorlar ama biz bu tür şeylere alışığız ve üstesinden gelebiliyoruz. Takımımız her zaman şampiyon olacak, UEFA Kupası'nı alacak diye bir kural yok. Bazen ister istemez inişli çıkışlı bir grafik çizebiliriz. Bu gayet normaldir. Nihayetinde biz de insanız ve her zaman form düzeyimiz aynı olmayabilir. Ama biz her zaman elimizden geldiğince başarılı olmaya çalışıyoruz. İnşaallah bu sene de üst üste beşinci şampiyonluğumuzu taraftarlarımıza hediye ederek formamıza üçüncü yıldızı takmak istiyoruz'.
 </p>
 <p class="metin">
  Ayrıca, Şampiyonlar Ligi'nde ve Dünya Kulüpler Kupası'nda da şampiyon olup müzemizi zenginleştirmeyi düşünüyoruz.
 </p>
 <p class="metin">
  Otuz beş yaşına kadar futbolu bırakmayı düşünmeyen Bülent Korkmaz, kariyerine Şampiyonlar Ligi ve Dünya Kıtalararası Kupası şampiyonluğunu da ekleyebilecek mi acaba? Ne dersiniz?
 </p>
 <p class="metin">
 </p>
 <p class="arabaslik">
  Kaptanı tanıyalım
 </p>
 <p class="metin">
  1968 doğumlu. 1987 yılından bu yana Galatasaray'da profesyonel olarak futbol oynuyor. 1994 yılında gördüğü bir kırmızı karttan bu yana hiç oyundan atılmadı. 1991 yılında evlendi. Selen ve Ezgi adında iki kızı var. 2. Lig olsun, yabancı ligler olsun maç izlemeyi çok seviyor. Türk filmlerini izlemek ve balık tutmak hobilerinin başında geliyor. Futbol kariyeri boyunca 7 kez lig şampiyonluğu, 5 kez Türkiye Kupası, 6 kez Cumhurbaşkanlığı Kupası, 6 kez Türkiye Spor Yazarları Derneği Kupası, 2 kez Başbakanlık Kupası, 1 kez Şampiyon Kulüpler Kupası'nda yarı final, 1 kez UEFA Kupası, 1 kez de Süper Kupa sevinci yaşadı.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20010719025403/mailto:kolaca@hotmail.com">
   kolaca@hotmail.com
  </a>
 </center>
 <br/>
 <br/>
 <center>
  <a class="anaorta" href="http://web.archive.org/web/20010719025403/mailto:h.hasdemir@zaman.com.tr">
   h.hasdemir@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/323/spor/1.htm), [web.archive.org (arşiv bağlantısı)](http://web.archive.org/web/20010719025403/http://www.aksiyon.com.tr:80/2001/323/spor/1.htm)
