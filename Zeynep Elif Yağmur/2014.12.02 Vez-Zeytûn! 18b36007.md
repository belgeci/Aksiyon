# Vez-Zeytûn!

*Zeynep Elif Yağmur 2014.12.02*

<div class="pNewsDetailMainContent" itemprop="articleBody">
 <p>
  <span>
   Zeytin; gölgesiyle, meyvesiyle, yağıyla, yaprağıyla hayatın içinde
  </span>
  <span>
   bir bilge ağaç. kutsal kitaplarda övülen, üzerine yemin edilen zeytinin antik çağlardan bugüne hikâyesine göz attık.
  </span>
 </p>
 <p>
  Zeytinin ömrüyle başlayalım söze. Efsaneye göre Ege kıyılarını gezerken yorulan Homeros, bir zeytin ağacı gölgesine oturur. Ağaç dile gelir ve Homeros’un kulağına şunları fısıldar: “Ben herkese aitim ve kimseye ait değilim. Sen gelmeden önce buradaydım ve sen gittikten sonra da burada olacağım.” Tarih de göstermiştir ki gerçekten bu böyledir.
  <br>
   Zeytin; gölgesiyle, yaprağıyla, meyvesiyle, yağıyla insanoğlunun hayatının içinde olmuş bir bilge ağaç… 1000 yıla kadar yaşayabiliyor. Roma’nın, Bizans’ın izlerini taşıyor bazıları.
   <br>
    Zeytin, kutsal kitapların ağacı. Museviler, Hıristiyanlar ve Müslümanlar için aynı simgesel anlamı taşıyor; bereket, barış, akıl, uzun ömür ve olgunluğun sembolü… Tevrat ve İncil’de 140 kez geçiyor. Kur’an-ı Kerim’de de 6 yerde karşımıza çıkıyor. Enam, Nahl, Nur, Abese ve Tin sûrelerinde doğrudan, Mu’minûn Sûresi’nde ise dolaylı olarak bahsediliyor. Tin Sûresi’nde üzerine yemin edilen meyvelerden biri zeytin.
    <br>
     Hz. Muhammed (sav)’in sözlerinde “mübarek ağaç” diye söz edilen zeytin, birçok mitolojide de (özellikle Yunan ve Roma) karşımıza çıkıyor. Egeli büyük ozan Homoreos’un destanlarından Odysseus’da (MÖ 850) zeytin ağacı ve zeytinyağından sıkça söz edilir. Yine Akdeniz havzasındaki arkeolojik kazılarda çıkarılan vazolarda, anforalarda usta ressamların fırçasıyla zeytin hasadı resimlenmiştir.
     <br>
      Zeytin, Akdeniz coğrafyasına ait bir bitki. Fransız yazar Georges Duhamel’in yerinde tespitiyle, “Zeytin ağacının vazgeçtiği yerde Akdeniz biter.”  Portekiz’den İspanya’ya, Fas’tan Mısır’a, Fransa’dan Türkiye’ye Akdeniz coğrafyasının zeytinle tanışıklığı var ama zeytinin sadece bu coğrafyada yetiştiğini söylemek de yanlış olur. Meksika, Brezilya ve ABD’de bile Akdeniz’deki kadar olmasa da zeytin ağacı yetiştiriliyor. Yeter ki iklim koşulları benzesin. Ülkemizde ise en çok Ege Bölgesi’nde var (yüzde 75’i). Marmara’nın güney kıyıları, Hatay, Gaziantep, Kahramanmaraş gibi bölgelerde de kışların ılık geçmesinden dolayı yetişebiliyor. Az da olsa Doğu Karadeniz’de de görülüyor. Türkiye’nin 35 ilinde zeytincilik yapılıyor. İklim şartlarına uyum sağlamasından dolayı zeytine “fakir toprakların ağacı” deniyor.
      <br>
       Usta denemeci Nermi Uygur’un Zeytin Denemesi’ni okuduğumuzda niçin böyle dendiğini daha iyi anlıyoruz: “Arı-duru havayı, hafif yeli, madensi tabanı severler. Dirençlidir kökleri. Yarı çölde evinde duyar kendini. Tabanı sertçeymiş, taşlıymış pek aldırmaz. Alçakgönüllü bir davranış içindedir genelde. Ne çam gibi ‘Ben hep yeşilim’ diye böbürlenir ne de çınar gibi ‘Gölgem insana hoşnutluk bağışlar’ diye övünür. Derviş gönüllüdür zeytin ağacı, bilen bilir. Nazlanmak yoktur kitabında. Öyle olmasa dağ bayır gümüş renkli zeytin denizi olur muydu Akdeniz’de, Ege’de?”
       <br>
        Eğer fidanlar kurak ortamda yetiştirilirse ağacın meyve verecek duruma gelmesi 10-15 yıl alıyor, uygun koşullarda ise 5-6 yıl içinde ürün alınabiliyor. Zeytin ağacı yavaş büyüyen bir cins. Serpilip büyümesi 20 yılı buluyor ve giderek verimi artıyor. Zeytin, diğer ağaçlara nazaran her dönem yapraklı olmasıyla da tanınıyor. Dökülen yaprağın yerine hemen yenisi çıkıyor.
        <br/>
        Zeytin ağacının meyvesi, yani zeytin ilk olarak yeşil renkte ortaya çıkıyor. Meyve, ağacın üzerinde olgunlaştıkça çeşitli renk evrelerinden geçiyor. Önce yemyeşil ve sert olan zeytin, ekim ayı başlarında yavaş yavaş limon sarısına döner. Artık yeşil zeytin yapmak için yeterince olgunlaşmış demektir. Mevsim ilerledikçe meyve allı morlu bir renk alır. En sonunda siyaha döner. Zeytin sadece meyvesiyle yok hayatımızda. Ağacından tabak, kaşık, çatal, masa, yakacak odun; çekirdeğinden tesbih, bilezik, kolye yapılıyor. Küspesi gübre ya da yakacak olarak değerlendiriliyor. Yağı ise bir “altın sıvı” şifa kaynağı. Yerine göre ilaç, saç veya cilt güzelleştirici, yerine göre de lambalık (kandilleri yakmada kullanılıyor)… Sabun imalatı da yapılıyor ayrıca. Zeytinin Türkler için kahvaltının vazgeçilmezi olduğunu söylesek abartmış olmayız. Ramazan ayında oruç açmak için mutlaka soframızda bulundurduğumuz bir nimet. Zeytinyağı ise her zaman Osmanlı mutfağında başköşede kendine yer bulmuş. Türk mutfağında “zeytinyağlı yemekler” diye bir dizi lezzeti sıralayabiliriz.
       </br>
      </br>
     </br>
    </br>
   </br>
  </br>
 </p>
 <p>
  BİR KÜLTÜR OLARAK YAŞIYOR
  <br/>
  Zeytin dediğimizde sadece bir yiyecekten, meyveden söz etmiyoruz. Deyişlerimizde, deyimlerimizde, atasözlerimizde, şiirde, türküde yaşayan bir imge hatırımıza geliyor. Anadolu’da nice beldenin adında zeytin var. İbrahim Tenekeci’nin Yeni Şafak gazetesinde Soma’daki zeytin ağacı kıyımından sonra yazdıklarına göz attığımızda bunu görürüz: “Yer gök zeytin ağacı dolu diyenler, aynı ölçünün insanlar için de geçerli olduğunu mutlaka bilirler... En iyisi, şunu yazıp susmak: Çınarcık, Gürgentepe, Çamlıca, Zeytinlik gibi belde isimleri var; fakat Bülent Arınç diye yok.” Nice köy ve kasabanın adını ‘zeytin’ süslüyor Anadolu’da: Zeytinli (Edremit), Zeytinler (Urla), Zeytinbağ (Trilye), Zeytinliova (Akhisar), Çatalzeytin (Kastamonu), Zeytinoba (Hatay), Zeytinburnu (İstanbul), Zeytinköy (Antalya)… “Zeytinyağı gibi üste çıkmak” ya da “zeytin gözlü”, günlük konuşmamızda en çok yer bulan deyimlerden.
  <br/>
  Türk şiirinde de zeytin hatırlı bir meyvedir. Bedri Rahmi’nin o çok bilinen “Önde zeytin ağaçları / Arkasında yâr” diye başlayan şiirini burada anabiliriz. Nazım Hikmet, “Yani, öylesine ciddiye alacaksın ki yaşamayı / Yetmişinde bile, mesela, zeytin dikeceksin” der. Birhan Keskin yaşlı bir zeytini konuşturur: “Çok durdum, hiç gitmedim ben, bu dağ başında / Rüzgâra ağladım bazen / Bazen derdimin dibini saydım ıssıza / Yaşlı, durgun bir zeytin oluşuma bakma / Şuramda bir su vardı ve şuramdan / Neşeyle akardı aşağıya / Ela bir kızı sevdim ben de zamanında.”
  <br/>
  Sezai Karakoç’un meşhur Mona Roza şiirinde de karşımıza çıkar zeytin ağacı: “Zeytin ağaçları, söğüt gölgesi / Bende çıkar güneş aydınlığına / Bir nişan yüzüğü bir kapı sesi / Seni hatırlatır her zaman bana / Zeytin ağaçları, söğüt gölgesi…
  <br/>
  Efsanelerde adı “Ölmez Ağaç” ya da “Hayat Ağacı” olarak geçen zeytini bir “kıyım” dolayısıyla anmış olduk. Zeytinin ve zeytinyağının öyküsü hâlâ devam ediyor. Son sözü yine şiire verelim: “Sorasım gelir her defasında: Anlatsana ihtiyar / Neler gördün, neler kaldı yüzyıllardan aklında? Nasıl insanlardı Haçlılar? Eski Yunanlılar? / Korkunç muydu Aksak Timur denildiği kadar? / Evet, diye fısıldar yemyeşil yapraklar adeta / “Koca koca ordularıyla geçtiler önümden hepsi / Gümüş kakmalı kılıçları, ipek takımlı atlarıyla / Geçtiler... ve gittiler ama işte, yoklar artık hiçbiri / Buradayım ben hâlâ”…(Roni Margulies)
 </p>
 <p>
  <strong>
   TÎN SÛRESİ MEALİ
  </strong>
  <br/>
  Rahman ve Rahim olan Allah’ın adıyla. 1- İncire ve zeytine and olsun, 2- Sina Dağı’na, 3- Ve şu emin beldeye. 4- Doğrusu, Biz insanı en güzel bir biçimde yarattık. 5- Sonra aşağıların aşağısına çevirdik. 6-Ancak iman edip salih amellerde bulunanlar başka; onlar için kesintisi olmayan bir ecir vardır. 7- Öyleyse bundan sonra, hangi şey sana dini yalanlatabilir? 8- Allah hükmedenlerin hâkimi değil midir?
 </p>
 <p>
  <strong>
   NOT:
  </strong>
  Zeytin ağacı üzerine Türkçedeki en kapsamlı çalışmalardan biri Yapı Kredi Yayınları’ndan çıkan Artun Ünsal imzalı “Ölmez Ağacın Peşinde” kitabı, bu yazıda kaynak olarak kullanılmıştır.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/vez-zeyt-n_540096), [web.archive.org (arşiv bağlantısı)](http://web.archive.org/web/20141209063817/http://www.aksiyon.com.tr/dosyalar/vez-zeyt-n_540096)
