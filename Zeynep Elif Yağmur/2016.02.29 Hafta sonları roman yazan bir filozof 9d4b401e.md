# Hafta sonları roman yazan bir filozof

*Zeynep Elif Yağmur 2016.02.29*

<div class="pNewsDetailMainContent ctx_content" itemprop="articleBody">
 <p>
  ‘Gülün Adı’ ve ‘Foucault Sarkacı’ adlı romanlarıyla geniş okur kitlelerine ulaşan İtalyan yazar, bilim adamı ve düşünür Umberto Eco, 19 Şubat’ta Milano’daki evinde 84 yaşında hayata veda etti. Ortaçağ estetiği ve göstergebilim uzmanı da olan yazar, bir süredir kanser tedavisi görüyordu.
 </p>
 <ul>
  <li>
   Sadece bir romancı, yazar değildi. Öğretim üyesi, semiyolog, tarihçi, filozof, estetikçi, Ortaçağ ve James Joyce uzmanı gibi sıfatları taşıyordu. Kendi ifadesiyle bir filozoftu: “Filozofi eğitimi aldım. Kendimi filozof sayıyorum ama arta kalan her şey edebiyat. Pazartesiden cumaya felsefe yapan bir filozofum, hafta sonu da roman yazıyorum... Bu böyle 48 yaşımdan beri sürmekte.”
  </li>
  <li>
   İtalya’nın kuzeyindeki Piemonte bölgesinde yer alan Alessandria kentinde 5 Ocak 1932’de dünyaya geldi. Öğrenimini Torino Üniversitesi’nde Ortaçağ felsefesi ve edebiyat dallarında tamamladı. Mezuniyetinden sonra bir yandan Torino Üniversitesi’nde dersler verirken bir yandan da İtalyan resmî yayın kurumu RAI’de görev yaptı. Akademik kariyerini profesör olarak Bologna Üniversitesi’nde sürdürüyordu.
  </li>
  <li>
   Romanlar ve öyküler yazmaya 8 yaşında başlayıp 15 yaşında “edebî” hayatına upuzun bir ara verdi. Yeniden bir roman yazmak üzere kalemi eline aldığında 50’li yaşlarına gelmişti.
  </li>
  <li>
   Öncesinde dilbilim, estetik ve felsefe dallarında çok sayıda eser verse de ilk romanı Gülün Adı’nı 1980’de yazan Umberto Eco’nun bu kitabı yaklaşık 45 dile çevrildi ve dünya genelinde 10 milyondan fazla sattı. Kitap, 1986’da da aynı adla sinemaya uyarlandı.
  </li>
  <li>
   Adı hep Gülün Adı’yla anıldı. 2011’de yaptığı bir konuşmada “Bugüne kadar 6 roman yazdım (Sıfır Sayı’yla toplamda 7 roman) ve son 5 tanesi daha güzel ama herkes hep Gülün Adı’ndan bahsediyor. Bense bundan nefret ediyorum, bir nevi lanet hâline geldi. Yeni bir kitabım çıktığında bile Gülün Adı’nın satışları artıyor.” demişti.
  </li>
  <li>
   20’den fazla kitaba imza attı. Türkçede ilk kitabı Gülün Adı 1986’da Can Yayınları’nca yayımlandı. İkinci romanı Foucault Sarkacı (1988) idi. Diğerleri ise Önceki Günün Adası (1994), Baudolina (2000), Kraliçe Loana’nın Gizemli Alevi (2005) ve Prag Mezarlığı (2010)… En son ise geçen yıl Sıfır Sayı’yı yayımladı. (Can Yayınları’nın  Eco’nun eserlerinde yüzde elli indirime gittiğini not düşelim.)
  </li>
  <li>
   Şöhreti romanla yakalasa da dilimize de çevrilen mesleki eserlerinden en önde gelenleri arasında Ortaçağ Estetiğinde Sanat ve Güzellik (1959), Yanlış Okumalar (1963), Güzelliğin Tarihi (2004), Çirkinliğin Tarihi (2007) sayılabilir. Umberto editörlüğünde hazırlanan 3 ciltlik Ortaçağ dizisini unutmamalı (Alfa Yayınları).
  </li>
  <li>
   Dünyanın en değerli kütüphanelerinden birine sahip olan yazar, 50 yaşından sonra gerçek bir bibliyofil olduğunu söylüyordu. Bibliyofil, öz ve biçim açısından nitelikli kitaplar seçen kimse anlamına geliyor. 50 bin kitabı aşkın bir kütüphanesi bulunuyordu. “Kitaplardan Kurtulabileceğinizi Sanmayın” (Umberto Eco ve Jean-Claude Carriere’in Sohbetleri) (Can Yayınları, 2010)…
  </li>
  <li>
   Saygın bir akademisyenin çok satan bir romancıya dönüşmesi hep tartışıldı. Romancı kimliği Eco’nun “halk aydını” (public intellectual) olarak ünlenmesine de yardımcı oldu. Artık Irak Savaşı’ndan internetin hayatımızdaki yerine kadar birçok güncel konuda ne söyleyeceği merak edilenlerden biriydi.
  </li>
  <li>
   Evli ve iki çocuk babasıydı.
  </li>
 </ul>
</div>


Kaynak: [www.aksiyon.com.tr](http://www.aksiyon.com.tr:80/dosyalar/hafta-sonlari-roman-yazan-bir-filozof_553998), [web.archive.org (arşiv bağlantısı)](http://web.archive.org/web/20160303024335/http://www.aksiyon.com.tr:80/dosyalar/hafta-sonlari-roman-yazan-bir-filozof_553998)
