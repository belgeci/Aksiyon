# İslam âlimleri ‘ortak yol’ için buluşuyor

*Zeynep Elif Yağmur 2013.04.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   80’e yakın ülkeden din adamları ve akademisyenler ‘Ortak yol haritası icma ve kolektif şuur’ konulu uluslararası sempozyumda bir araya geliyor. İki gün sürecek sempozyum, Müslümanların birliği adına önemli bir adım olarak değerlendiriliyor.
  </font>
 </div>
 <div id="newsText">
  <font class="detail-text">
   <p>
    İstanbul, İslam dünyasını ilgilendiren uluslararası bir sempozyuma ev sahipliği yapıyor. ‘Ortak yol haritası icma ve kollektif şuur’ konulu uluslararası sempozyum 27-28 Nisan tarihleri arasında İstanbul Kongre Merkezi’nde gerçekleşecek. Yeni Ümit ve Hira dergilerinin ortaklaşa düzenlediği etkinliği seksene yakın ülkeden davetli takip edecek. Toplantının konuşmacı ve katılımcıları arasında Raşit Gannuşi, Prof. Dr. Ahmed Abbâdi, Muhammed Saad Ebu Bekir,  eski Mısır Müftüsü Prof. Dr. Ali Cuma, Prof. Dr. İsam Beşiri, Prof. Dr. Muhammed İmare,  Selman el- Hüseynî en-Nedevi gibi İslam dünyasından birçok din adamı ve akademisyen yer alıyor. Tebliğlerin beş dilde; Türkçe, Kürtçe, Arapça, İngilizce ve Fransızcaya anlık (simultane) çevirileri yapılacak. Sempozyumu 4 bin kişinin takip etmesi bekleniyor.
   </p>
   <p>
    İcma İslam’ın dört ana kaynağından üçüncüsü (Kur’an, Sünnet, İcma ve Kıyas). Kelime olarak ittifak, kast, azim ve mutabakat anlamlarına geliyor. İslam hukukunda ise icma ile aynı asırdaki İslam müçtehitlerinin dinî bir meselede ittifak etmeleri kastediliyor. İcma sıradan insanların işi değil; herhangi bir konuyu asli deliller itibarı ile tespit edip değerlendirebilecek güçteki uzmanların, o mevzu ile alakalı mutabakatlarına deniyor.
   </p>
   <p>
    Konu başlığı Gülen’den
   </p>
   <p>
    Yeni Ümit dergisinin yayın yönetmeni Dr. Ergun Çapan icma konulu sempozyumun daha önce düzenledikleri benzer programların altıncısı olduğunu söylüyor. Geçen yıl  ‘Sosyal Problemlere Peygamber Yolu’ndan Çözümler’ başlığıyla Gaziantep’te program düzenlenmiş, altmış ülkeden katılım olmuştu. Yine 2010 yılında İslam âlimleri ‘Peygamber Yolu’nu anlatmıştı. Dr. Çapan sempozyumun bu yılki konusunu Fethullah Gülen Hocaefendi’nin tavsiye ettiğini özellikle belirtiyor. Konu başlıkları ile ilgili ise şu bilgileri paylaşıyor: “İcma ümmetin ittifak ettiği noktalar demek. Bu toplantıda ümmetin birliğini sağlayan dinamikler üzerinde durulacak. İcmanın dindeki yeri nedir, sahabe uygulamaları nelerdir bütün bunlar konuşulacak. Müslümanların birlik ve beraberliğini sağlayan dinamiklerin harekete geçirilmesi gerekiyor. İslam dünyasında bu ölçüde geniş katılımlı bir toplantı yok. Bu sempozyum İslam ümmetinin çoğunluğunun İslam’ı doğru anlamadaki mutabakatını ortaya koyacak. İcma kültürü yapacak bilgilendirmeyi de vermek istiyoruz. Müslümanlar ortak değerlerle yetişirlerse birlik sağlayabilirler.”
   </p>
   <p>
    Âlimler geçidi
   </p>
   <p>
    Sempozyuma Türkiye’den Diyanet ve ilahiyat camiasından birçok akademisyen, Doğu ve Güneydoğu’dan kanaat önderleri de katılacak. İlk gün tebliğlerin sunulmasına geçilmeden önce Diyanet İşleri Başkanı Mehmet Görmez, Din İşleri Yüksek Kurulu Başkanı Prof. Dr. Raşit Küçük, Tunus en-Nahda Hareketi lideri Raşit Gannuşi, Nijerya Din İşleri Yüksek Kurulu Genel Başkanı Muhammed Saad Ebu Bekir, Sudan İslamî Araştırmalar Akademisi Başkanı Prof. Dr. İsam Beşir, Mısır’dan Büyük Âlimler Konseyi Üyesi Prof. Dr. Muhammed İmâra açılış konuşması yapacak. Eski Mısır Müftüsü Prof. Dr. Ali Cuma’nın konferansından sonra oturumlara geçilecek. İlk oturumun konusu İcmaın Dindeki Yeri ve Önemi. İkinci oturumda Sahabe İcmaının Dinin Doğru Anlaşılıp Yaşanmasındaki Yeri konuşulacak. İkinci gün (Pazar) ilk oturumun başlığı “Kaynak Birliğinden Mefkûre Birliğine” adını taşıyor. İkinci oturumda İcmaın Eğitim ve Sosyal Boyutları ele alınacak. Üçüncü ve son oturumun konusu ise Günümüz Şartlarında İcmaın Fonksiyonel Hâle Getirilmesi… Sempozyum sonuç değerlendirmesiyle sona erecek. Ayrıntılı bilgi sempozyumun resmî internet sitesi olan http://www.ortakyolicma.org’dan edinilebilir.
   </p>
   <p>
    Sempozyumu organize eden Yeni Ümit, aylık İslami bilim ve edebiyat dergisi. Her ay yaklaşık 100 bin kişiye ulaşıyor. Derginin danışma kurulunda Prof. Dr. Hayrettin Karaman, Prof. Dr. Suat Yıldırım gibi önemli isimler yer alıyor. Hira ise Kaynak grubunun Arapça olarak yayımladığı birçok İslam ülkesine ulaşan bir dergi. Derginin yazar kadrosunda Arap âleminin dünya çapındaki yazar, düşünür ve akademisyenleri var. Üç aylık periyotla ve altmış dört sayfa olarak yayımlanıyor. Dergi İslam dünyasında çok büyük rağbet görüyor.
   </p>
   <p>
    Katkıda bulunanlar: Osman Ünalan, Mustafa Kuşen, Orhan Yıldırım, Ömer Özdemir.
   </p>
   <hr/>
   <p>
    <strong>
     Müslümanların birliği adına önemli bir adım
    </strong>
   </p>
   <p>
    “İcma ve kolektif şuur konferansı”, Müslümanların birlik ve beraberliğini sağlama adına atılmış cesur ve önemli bir adım. Başarılı olmasını temenni ederim. İcma, bir açıdan bakıldığında, İslam hukuku ve metodolojisi ile alakalı teknik bir konu ve hükümlerin tespit ve tayininde Kur’an ve sünnetten referans alan temel kaynaklardan biridir. Ancak bu konferansın taşıdığı ad ve unvan bunun çok ötesinde bir anlam taşımakta. Teori ve pratikte Müslümanların duygu ve düşünce birliğini, onlar arasındaki birlik ve beraberliği temin etme ve bireysel, toplumsal ve evrensel boyutlarda işbirliği imkânlarını keşfetme bakımından çok önemli bir dinamik. Ortak paydalar ve üzerinde ittifak hasıl olmuş ana inanç ve ilkeler etrafında birleşme, ihtilaf noktalarından uzak durma, farklı ve marjinal düşünce ve akımlara kaymadan Kur’an ve sünnetin cadde-i kübrasında buluşmak zorundayız.” (*Selman el- Hüseynî en-Nedevi/Hindistan Darul Ulum Nedvetül Ulema Üniversitesi Dava ve Enformasyon Fakültesi Dekanı)
   </p>
   <hr/>
   <p>
    <strong>
     Problemlerin çözümü istişare ile mümkün
    </strong>
   </p>
   <p>
    “Bu konferansta Müslümanların karşılaştıkları sosyal, maddi ve manevi problemlere Peygamber’in yolundan, Allah’ın mesajından çözüm üretme adına son derece güzel çalışmalar sunulacaktır. Dinimizin temel değerlerinden bir tanesi istişaredir, şûradır. İslam dünyasında şûra ve meşveret kültürünün yerleşmesine veya güçlenmesine katkı sağlaması yönüyle sempozyumu çok önemli buluyorum. İnsanların günümüzde karşılaştıkları maddi-manevi problemleri aşma yolunda meşveret hayati derecede önemli. Bu tür büyük çaplı sempozyumlarla bu kültürün hatırlanması ve yeniden tesisi büyük bir kazançtır. Müslümanlar birbirlerini sevmeli. Bu sevginin temelinde Allah rızası olmalı, bunu gerçekleştirmek adına Müslümanlar kendi aralarında görüşmelerini daha da sıklaştırmalı.” (*Prof. Dr. Beşir Gözübenli Atatürk Üniversitesi İslam Hukuku Ana Bilim Dalı Öğretim Üyesi)
   </p>
   <p>
   </p>
   <hr/>
   <p>
    <strong>
     Günümüzde icmaya başvurulması zaruri
    </strong>
   </p>
   <p>
    “İslam bir usul, bir metodoloji dinidir. Metodoloji de yüzyıllardan beri tespit edilen ve uygulanan bir kitabiyata sahiptir. Bu metodolojiyi günümüze hitap eden açılımlarıyla görmezden gelirsek sahih bir yorumda bulunamayız. Nedir metodolojinin temel unsurları? Kitap, Sünnet, İcma ve Kıyas. Günümüzde karşılaşılan problemlere  bu dört unsur ışığında çözüm üretmezseniz o zaman da keşmekeş ortaya çıkar ve dağınıklık olur. Yeni Ümit dergisinin önderliğini yaptığı bu sempozyum İslam âleminin çok ciddi dağınık olduğu bir dönemde ameli, ahlaki ve itikadi açıdan nasıl bir birlik sağlanabileceğine işarettir. Yani tekrar icma dediğimiz İslam’ın üçüncü önemli prensibine başvurulmasının zaruri olduğuna  ve icma olan konuların herkesçe kabul edilerek yeniden gündeme alınması gerektiğine vurgu yapılacak. Bu sempozyum ümit ediyorum uluslararası çapta güzel bir birlikteliğe sebebiyet verecek. Hem fikrî dağınıklığın hem de ameli dağınıklığın yanlışlığına dikkat çekilecek ve çözüm yolları üzerinde tebliğler sunulacak.”  (*Prof. Dr. Abdulhakim Yüce, Manisa Celal Bayar Üniversitesi İlahiyat Fakültesi Dekanı)
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=D2435945E90722C1F4BE3D0E84BDE4D6?newsId=35376), [web.archive.org (arşiv bağlantısı)](http://web.archive.org/web/20130513084637/http://www.aksiyon.com.tr:80/aksiyon/newsDetail_getNewsById.action;jsessionid=D2435945E90722C1F4BE3D0E84BDE4D6?newsId=35376)
