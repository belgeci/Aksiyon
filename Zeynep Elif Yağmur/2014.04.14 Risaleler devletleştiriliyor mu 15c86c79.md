# Risaleler devletleştiriliyor mu?

*Zeynep Elif Yağmur 2014.04.14*

<div class="pNewsDetailMainContent" itemprop="articleBody">
 <p>
  Risale-i Nurlar, Kültür Bakanlığı’nca bandrol verilmediği için iki haftadır piyasaya sürülemiyor. Hukuksuz engele tepki gösteren yayınevleri, “Evrenselleşmiş eserlerin basımı, devlet eliyle bir gruba veya yayınevine bırakılamaz.” diyor.
 </p>
 <p>
  Kültür ve Turizm Bakanlığı Telif Hakları Genel Müdürlüğü Bediüzzaman Said Nursi’nin Risale-i Nur Külliyatı’nın basılmasını fiilen durdurdu. İki haftadır yayınevlerine bandrol verilmediği için kitaplar piyasaya sürülemiyor. Gerekçe olarak ise ‘Külliyatın izinsiz basıldığı yönünde bakanlığa yapılan yoğun şikâyetler’ gösteriliyor. Bakanlığın konuyla ilgili açıklaması şöyle: “Söz konusu eserlere ilişkin olarak daha önce gerçekleştirilen bandrol başvurularında, eserlerin koruma dışı (70 yıllık koruma süresi dolmuş) eser olarak beyan edildiği ve bu sebeple yayınevlerince sözleşme ibraz edilmeksizin bandrol temin edildiği tespit edilmiştir. Bununla birlikte merhum Said-i Nursî’nin 1960 yılında vefat etmiş olması nedeniyle, eserlerine ilişkin koruma süresi hâlen devam etmektedir. Bu nedenle ‘Bandrol Uygulamasına İlişkin Usul ve Esaslar Hakkında Yönetmelik’ gereğince söz konusu eserlere bandrol alınabilmesi için hak sahiplerinin iznini gösterir sözleşmelerin ibraz edilmesi zorunludur.”
  <p>
   Risalelerin telif hakkının bazı şahıslara veya devletin örgütlediği, onun denetimindeki bir komisyona verileceği konuşuluyor. Bandrol sorununun en yakın zamanda çözüleceği söylense de bu konuda bir açıklık yok. Yıllardır kitapları basan yayınevleri sürecin açık yürütülmediğinden şikâyetçi. Bediüzzaman’ın Risalelerde açık şekilde vâris bırakmamasına karşın yıllardır kitaplar basılabiliyordu. Bugün Risale-i Nur Külliyatı’nı yayımlayan 20’ye yakın yayınevi var. Risaleler, Said Nursi’nin yaşadığı dönemde ve sonrasında, hep ‘yasak mı, değil mi’ tartışmalarının etkisinde kalmış bir külliyat. Kitapların neşri uzun yıllar avantaj ve hak değil, hak sahipleri için dahi bir riskti. 1993 yılında, Fikri Sağlar’ın Kültür Bakanı olduğu SHP-DYP koalisyon hükümeti döneminde Bakanlık tarafından ‘yasak kitap’ listesinden çıkarıldı.
   <p>
    Yayınevleri, Risale-i Nur’un basımının durdurulmasını endişe verici olarak değerlendiriyor. “Risaleler devletleştirilemez!” diyen Risale Enstitüsü Genel Sekreteri Ahmet Dursun, “Bir devlet eli ile bir gruba farklı bir yayınevine bunun basımı bırakılamaz. Risale-i Nurlar evrenselleşmiş, onlarca dünya diline çevrilmiş eserler. Devlet bunu tekelleştirmek yerine, daha çok yayınevinin basmasının önünü açmalı. Üstad zamanında da Risale-i Nurlar yasaklandı, fakat hiçbir hukuksuz uygulama sonuç vermedi.” diyor. Yeni Asya Neşriyat Koordinatörü Abdullah Eraçıkbaş da “Üstad, Risale-i Nur eserleri için kanuni mirasçı tayin etmemiştir. Bütün talebelerinin Risale-i Nur Külliyatı’nı kendi eserleri gibi neşredebileceğini bizzat eserlerinde beyan etmiştir.” ifadesini kullanıyor.
    <p>
     Peki bandrol yasağı ne anlama geliyor? Yasakla murat edilen ilk anda sadeleştirilmiş risalelerin önüne geçmek gibi algılansa da Rota Haber internet sitesinin Genel Yayın Yönetmeni Ünal Tanık’ın işaret ettiği gibi asıl amaç ‘Risale-i Nur grupları içerisindeki ayrışmayı derinleştirmek’ mi? İddiaya göre, hükümetin yanında duran Risale-i Nur cemaatleri ile durmayan öteki gruplar bölünmek isteniyor.
     <p>
      Bu tartışmaları anlamamız için seçim öncesi olan bitene de bakmak gerekiyor. Hükümet seçimlerden önce Risale-i Nur gruplarını yanına çekmek ve ‘eserler devlet eliyle basılıyor’ izlenimi vermek için İşârâtü’l İcaz’dan sadece 250 adet bastı. Bunu miting meydanlarında dillendirerek, ‘İşte biz Risale-i Nurları basıyoruz’ diyerek Risale-i Nur gruplarını yanlarında tutmaya çalıştı. Taraf yazarı Mücahit Bilici de tartışmalar ışığında olan biteni ‘Nurculuğun devletleşmesi’ sorunu olarak ortaya koyuyor. Bilici’ye göre sorun Nurculuğun bu son hiperpolitik dönemde siyasî bir malzeme olarak kullanılmak istenmesi. Hatta ondan öte Nurculuğun devletleşmesi gibi bir sorun ortaya çıkıyor. Tartışmalarla ilgili son sözü yine Mücahit Bilici’ye bırakalım: “Risaleleri devlet basmak isterse basabilir. Çünkü devlet Risalelere ihtiyaç hissedebilir, ama Risaleler devlete muhtaç değildir. Risaleler sivildir ve hep sivil kalmalıdır. Risale-i Nurlar umumun malıdır... Risale yayınını devletin veya devletin seçtiği birilerinin iznine / denetimine bağlamak tek kelimeyle körlüktür. Yarın öbür gün bu devlet senin sevmediğin birilerinin eline geçerse ne yapacaksın?”
     </p>
    </p>
   </p>
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/risaleler-devletlestiriliyor-mu_538265), [web.archive.org (arşiv bağlantısı)](http://web.archive.org/web/20150512104102/http://www.aksiyon.com.tr:80/dosyalar/risaleler-devletlestiriliyor-mu_538265)
