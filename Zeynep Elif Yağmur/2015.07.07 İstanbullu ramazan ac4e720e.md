# İstanbullu ramazan

*Zeynep Elif Yağmur 2015.07.07*

<div class="pNewsDetailMainContent" itemprop="articleBody">
 <blockquote>
  <p>
   Sultanahmet’ten Süleymaniye’ye, Eyüp’ten Piyer Loti’ye İstanbul ramazanda bir başka güzel. Camiler mahyalarla yine ışıl ışıl. Geceler aydınlık, sokaklar, meydanlar ve parklar sabaha kadar hareketli.
  </p>
 </blockquote>
 <p>
  Her sene gibi bu sene de ramazana girerken biraz gurbetten çıkacağız.” Yahya Kemal, Kandiller Yanarken başlıklı yazısını bu cümleyle bitirir. Çünkü ramazanla birlikte insan yeniden özüne döner, uhrevi bir havayı teneffüs etmeye başlar. Gurbetliğine bir süreliğine de olsa son verir. Eskiler ramazanı ‘11 ayın sultanı’ diye nitelemişler, ‘gufran ayı’ (bağış ayı) ve ‘oruç ayı’ gibi isimlerle anmışlar. İyilik etme, günahlardan arınma, kalbini yeşertme fırsatı bilip büyük bir sevinç ve şevk ile karşılamışlar bu ayı. “Başı rahmet, ortası mağfiret, sonu da her bakımdan cehennemden kurtuluş” olan ramazanı yarıladık. Bu ortak zamanı herkes nefsinde nasıl yaşıyor, nasıl değerlendiriyor o ayrı bir fasıl; biz İstanbul’daki ramazanın peşine düştük. Sultanahmet’te, Eyüp’te, Süleymaniye’de şehrin oruçlu hâlini gözlemeye çalıştık.
 </p>
 <p>
  Bugüne dair bir ramazan yazısına başlarken düne de bakmadan edemiyoruz. Ahmet Rasim, Refik Halid, Cenap Şehabettin, Yakup Kadri, Halide Edip, Yahya Kemal, Samiha Ayverdi, Münevver Ayaşlı ve birçok yazar dönemlerinin oruçlu İstanbul’unu harikulade bir dil ve üslupla yazmışlar, ramazan kültürünü kaleme almışlar. “Nerede o eski ramazanlar” hayıflanmaları yeni değil; hep yapılmış. Refik Halid Karay, 1943’te yazdığı Üç Nesil Üç Hayat adlı kitabında “Benim çocukluğumun ramazanları karakışa rastlamıştı.” der ve yazısını şöyle sürdürür: “İşte tekrar kışınkine giriyorum. Lâkin ne kadar değiştik. O ramazanlar beni tanıyamazlar; kendileri ise benden daha tanınmaz hâlde!”
 </p>
 <p>
  Benzer bir hissiyat hep olagelmiş. Yakup Kadri’nin şu sözleri 1920 tarihli: “Bu ramazan, bizde geçmişe ait birçok esefler ve tahassürler uyandırıp duruyor. Genç, ihtiyar hepimiz çocukluğumuzun ramazanlarının masum, birçok tatlı hatıralarıyla doluyuz. Kimimiz bundan 30-40 sene evvelki iftar sofralarını, kimimiz Direklerarası âlemlerini, kimimiz mahyaları, kimimiz Beyazıt’taki sergileri, şu kokulu çörekleri, bu sıcak pideleri, hülasa hepimiz bir şey hatırlıyoruz, bir şeyin hasretini çekiyoruz. Bu ramazan bütün eksiklikleriyle doğrusu bize bir dağ-ı derun oldu.”
 </p>
 <p>
  Geçmiş ramazanları kitaplarda, sayfalarda bırakıp günümüze dönelim. İlk durağımız iftar sonrası Sultanahmet… Birkaç yıl öncesine kadar meydanda yer alan derme çatma barakalar artık yok, hâliyle köfte cızırtıları, sucuk ve yanık yağ kokuları da… Meydanda baş döndürücü bir kalabalık. 11 ayın aksine kadınlar ve çocuklar çoğunluğu oluşturuyor. Alman Çeşmesi ile Dikilitaş arasındaki alanda iftar sofraları kurulmuş. Binlerce kişi burada oruçlarını açmış, dinlenmeye çalışıyor. Yine meydandaki yeşil alanlar tutulmuş. Her yıl ramazanda İstanbullulara ramazan nostaljisi yaşatması için kurulan Asırlık Tatlar ve Sanatlar Çarşısı yine aynı yerinde. Çarşıda çini, ebru, telkâri, kaligrafi, minyatür, tezhip, cam işçiliği, sedef işlemeciliği, iğne oyası, porselen gibi sanatlara ait eserler sergileniyor. Helva, lokum, kuru kahve, baklava, boza, Kanlıca yoğurdu gibi İstanbul’a ait tatlar hakkında ziyaretçiler bilgileniyor, bu ürünlerden tadabiliyor.
 </p>
 <p>
  Çarşıda bir kalabalık dikkatimi çekiyor. Güç bela kendimi önlere atıyorum. Bir fotoğrafçı standı… ‘Güler misin, ağlar mısın’lık bir durumla karşılaşıyorum. Osmanlı kıyafetleri ile fotoğraf çektirmek 15 TL. Beyler kaftan ve kavuk, kadınlar renkli bindallı giysilerle fotoğraf çektirmek için yarışıyor. Uzaklardan mehter sesi geliyor. Sese doğru yürümeye başlıyorum. Mısır satıcıları ve dondurmacılar hemen her köşede. Sultanahmet Açık Hava Tiyatrosu’nda konser var. İlahiyatçı Nihat Hatipoğlu’nun sunduğu iftar ve sahur programları burada yapılıyor.
 </p>
 <p>
  Yatsı ezanı okundu, camiye yöneliyorum. Dışarıdaki kalabalığın aksine caminin ancak dörtte biri dolu. Cemaat teravih namazında daha da azalıyor. On saf ya var ya yok. Benzer bir tabloyla Süleymaniye Camii’nde de karşılaştığımı belirteyim. Sultanahmet’te hem meydanda hem cami bahçesinde dolanırken dikkatimizi çeken bir şey de selfie çubuklu insanlar. İftarı beklerken, camiye girerken, Ayasofya ve Sultanahmet manzaralı fotoğraflar mutlaka çekiliyor.
 </p>
 <p>
  Meydana veda edip sahur için Eyüp’ün yolunu tutuyoruz. Aynı canlılık, renklilik burada da var. Saat 01.00 civarı olmasına rağmen çocuklar havuz başında koşturuyor, Eyüp Sultan Türbesi’nde huşu içinde dua ediyor insanlar. Restoranlar, çay bahçeleri sahur hazırlığı içinde. Biz de meydanın hemen sağındaki dinî kitap, takke, satan dükkânları geziyoruz. Modern zamanları da aşan bir vakti yaşıyoruz; dijital çağı. Teknolojinin dinî sahayı boş bırakmadığına bir kez daha şahitlik ediyoruz. Küçük dükkânlarda dolaşırken “Kur’an okuyan kalem”, “Kulaklıklı namaz öğreten seccade”, “Namaz kıldıran makine”, ‘Taçlı zikirmatik’ gibi yazılar dikkatimizi çekiyor. “Namaz öğreten seccadeye talep çok.” diyor satıcı. Fiyatı 25 ile 40 lira arasında değişiyormuş. Sonra besmele çeken bardakla karşılaşmanın şaşkınlığını yaşıyoruz. Bir ayrıntı daha dikkatimi çekiyor. Güllü Yasin-i Şerif’lerin, namaz hocalarının satıldığı stantlara Cüppeli Ahmet ve Nihat Hatipoğlu kitapları da girmeyi başarmış.  Eyüp’te hareketlilik gündüz saatlerinden farksız.
 </p>
 <p>
  Davulcular gözükmeye başlarken Eyüp Mezarlığı içinden Piyer Loti’ye doğru yürüyoruz. Kır kahvesinde bir çay içimi soluklanacağız. Kadınlar burada da çoğunlukta. Saate bakıp hayretle etrafı gözlüyorum. Uzakta lambalar bir bir yanıyor. Heyecan verici, ışıl ışıl İstanbul. Muazzam bir manzara. Tepedeki çay bahçesi saat ikiye kadar hizmet veriyor.
 </p>
 <p>
  Sahur yapmak için yeniden meydana iniyoruz. Meydanın civarındaki lokanta ve restoranlar çok kalabalık değil. Sabah ezanı okunuyor. Namaza durulan saate kadar cami doluyor. Cemaat dışarıda da saf tutuyor. Namazın sonundaki dua saati ayrı bir heyecan nedeni. Caminin avlusunda insanlar ayakta mikrofondan yükselen yakarışa âminlerini yetiştiriyor. Ertesi gün Süleymaniye’de iftar açmayı planlayıp evimizin yolunu tutuyoruz.
 </p>
 <p>
  Malum, mevsimlerden yaz. 17 saati aşan bir açlık ve susuzluk kolay değil ama yaz ramazanının güzellikleri de pek çok. Sözün burasında yine üstadımız Refik Halid’e müracaat edelim. Çocukluğunun ramazanlarını anlattığı yazıda şu cümleleri kurar: “Annemin, kış ramazanını yazınkilere tercih ettiğini hatırlıyorum. Kışın günler kısadır, insan bir de bakar top vakti yaklaşıvermiş. Hâlbuki yazın hararetten bunalmanızı, dudaklarınızın susuzluktan böcek kabuğu gibi kaskatı kesilmesini bir tarafa bırakınız, bir türlü akşam olmak bilmez ki... Yaz ramazanını sevenler de şöyle derdi: Gündüzün zahmet çekilir ama kırda, bahçelerde kurulan sofralarda oruç açmak pek hoştur. İftar masası da çeşit çeşit salatalarla, cacık ve domatesle, şeftaliler, karpuzlar, kavunlarla daha renkli, daha iştah çekici ve keyifli olur.”
 </p>
 <p>
  İstanbul’da iftarın en gözde yerlerinden biri Süleymaniye. Caminin hemen karşısındaki meşhur kuru fasulyecilerde iftar vakti yer bulmanın imkânı yok. Önceden rezervasyon yaptırmak gerekiyor ya da ayırdığınız masa için kaparo bırakacaksınız. Fiyatlar birçok yere göre daha makul. Bir kişilik iftar 17 ila 35 TL arasında değişiyor. Süleymaniye Camii’nin avlu duvarına kadar masa ve sandalyelerle dolu o alan. Göz alıcı bir kalabalık. Sultanahmet ve Eyüp’e göre daha genç insanlar. Sadece kuru fasulyeciler değil, rağbet gören o civardaki yeme-içme mekânlarının birçoğu  öyle. Teras kafeler özellikle. Ezana yarım saat kala insanlar masalarda yerlerini almaya başlıyor. Biz de masamıza geçip ezanın okunmasını bekliyoruz. Kulağımız o seste. Masalarda sessizlik hâkim. Herkes içine doğru bir yolculuğa çıkmış sanki. Gözler kapalı, kalp duaya durmuş.
 </p>
 <p>
  Hocanın “Allahuekber” sesiyle sular içiliyor. Canlanıyor ortalık. Başka bir neşe, başka bir neşve… Caminin bahçesinde çimenler üzerinde iftar eden gruplar da var. Evden piknik sepetleriyle, kilimleriyle gelmişler. Caminin avlusu cıvıl cıvıl ama içi yine tenha. Cami çevresinde birden fazla Suriyeli dilenci görüyorum. Ve yine çıplak ayaklarla koşturan mülteci çocuklar... Cami çevresinde hareketlilik namaz çıkışına kadar sürüyor.
 </p>
 <p>
  Son yıllarda Süleymaniye Camii çevresinde sayıları gittikçe artan teras kafelerden söz etmesek olmaz. Harika bir İstanbul manzarası sunuyorlar; boğaz, deniz, büyüleyici. Fakat rahatsız edici bir yanını söylemeden olmaz. Son yıllarda yükselen içi boş bir muhafazakârlık var, şekilci bir Osmanlıcılık. Zaman gazetesi yazarı Ali Çolak’ın ifadesiyle: “Gösterişe dayalı bu ‘tabela Osmanlıcılığı’ kendisine en çok ‘mide işleri’nde yer buluyor.” Bu civarda açılan mekân isimlerine baktığımızda da bunu görebiliyoruz.
 </p>
 <p>
  Beyazıt Meydanı hem iftar hem de sahur saatlerinde geçmiş yıllara oranla çok tenhaydı.  Üstelik kitap fuarına rağmen... Dinî yayınların boy gösterdiği (18 Haziran - 7 Temmuz) fuar sönük  geçti.
 </p>
 <p>
  Yeniden oruç izlenimimize dönüp yazıyı toparlayacak olursak… İstanbul’un ramazanda bir başka güzel olduğunu söyleyebiliriz. Camiler mahyalarla yine ışıl ışıl. Süleymaniye Camii’ndeki mahyada “Her iyilik sadakadır” yazılı. Yeni Cami’de ise “Hayırda yarışınız”… Geceler aydınlık, sokaklar ve parklar sabaha kadar hareketli.
 </p>
</div>


Kaynak: [www.aksiyon.com.tr](http://www.aksiyon.com.tr/toplum/istanbullu-ramazan_551475), [web.archive.org (arşiv bağlantısı)](http://web.archive.org/web/20150728231618/http://www.aksiyon.com.tr/toplum/istanbullu-ramazan_551475)
