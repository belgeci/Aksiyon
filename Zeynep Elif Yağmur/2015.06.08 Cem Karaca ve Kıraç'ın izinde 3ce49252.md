# Cem Karaca ve Kıraç'ın izinde

*Zeynep Elif Yağmur 2015.06.08*

<div class="pNewsDetailMainContent ctx_content" itemprop="articleBody">
 <blockquote>
  <p>
   Gökhan Bölükçü, yeni albümü “Senin Gibisi” ile Anadolu’dan ses veriyor. Genç müzisyen Türk rock’ında yeni bir ses, yeni bir yüz olarak sahne alıyor.
  </p>
 </blockquote>
 <p>
  Sesiyle Kıraç’ı andırıyor, yorumuyla Teoman’ı…” Senin Gibi şarkısına çekilen klibi izlediğimde bu yorumu yapmıştım. Albümdeki şarkıların tamamını dinlediğimde ise Gökhan Bölükçü isminin yeni bir ses, yeni bir yüz olarak müzik piyasasında kalıcı işlere imza atacağını düşündüm. Onun yaptığı müziği rock diye sınıflandırabiliriz ama bir duyarlılığın, bir kültürün birikimiyle harmanlanmış bir rock müzik... Ustası kabul ettiği sanatçıların Cem Karaca ve Kıraç olduğunu söylersek ne demek istediğimiz daha kolay anlaşılır. Henüz yolun başında ve yola Gaziantep’ten çıkıyor. Zirve Üniversitesi İletişim Fakültesi Radyo TV Sinema Bölümü’nden bu yıl mezun oldu. Hayallerinin peşinden gidip sırtında gitarı İstanbul’un yolunu tuttu. Şimdilerde yeni şehrine alışmaya çalışırken 3 yılda tamamladığı albümün keyfini sürüyor.
 </p>
 <p>
  “Senin Gibisi” albümü Gökhan Bölükçü’nün ikinci albümü ama “ilk” saymamızı istiyor. Çünkü ilk albümü Hüzn-ü Aşk daha amatör şartlarda hazırlanmış bir çalışma. Senin Gibisi’nde beş şarkı yer alıyor. Profesyonel müzik yaşantısının nasıl başladığını soruyorum. Cevabı şöyle: “2009 yılında Yedigün şarkı yarışmasında Güneydoğu birincisi oldum. Ardından ilk demo albümümü hazırladım. Bu albüm sonrasında çeşitli şehirlerde sahneye çıktım ve bu işi daha ciddi boyutta yapmak için araştırmalarda bulundum. Hayatımın dönüm noktası ünlü aranjör ve müzisyen Cengiz Köroğlu ile tanışmak oldu. Uzun sohbetler sonucu birlikte çalışma fırsatı bulduğum Köroğlu ile  profesyonel müzik yaşantıma başladım.”
 </p>
 <p>
  “Senin Gibisi” albümünde Kıraç ve Bertu ile yapılmış iki düet de yer alıyor. Kıraç’la düet fikri nereden çıktı peki? “Yakın çevrem ve beni takip eden arkadaşlar bilir, ben koyu bir Cem Karaca ve Kıraç hayranıyım. Müziğe bu insanları dinleyerek başladım. Müzik direktörüm Cengiz Köroğlu aynı zamanda yıllarca Kıraç’ın projelerinde çalıştığı bir isim. Böyle bir talepte bulunmak istediğimi söyledim kendisine. O da denemekten zarar gelmeyeceğini söyledi ve bunu Kıraç’a iletti. Müziğe başlamama vesile olan insanla düet… Duygusu tarifsiz. Şarkılarımı dinledi, beğendi, çeşitli öğütlerde bulundu.”
 </p>
 <p>
  Gökhan Bölükçü, albümün yayımlanmasından sonra -geçen ay- ilk konserine Gaziantep’te Kıraç’la birlikte çıktı. Bu konserin heyecanını hâlâ yaşadığını söylüyor. 2006’da hayranı olarak birlikte fotoğraf çektirdiği Kıraç’la aynı sahnede şarkı söylemek elbet heyecanlı olmalı.
 </p>
 <p>
  Genç müzisyen sadece söylemiyor, şarkılarının çoğunun söz ve müziği de kendisine ait. Son olarak, albümün olumlu karşılandığını söylüyor: “Düet şarkılar Hüzün Sisleri ve Elbet Yanarsın çok beğeniliyor. Onun yanında Ayrılmam isimli slow şarkımız için de hoş sözler duydum. Henüz reklam sürecine girmediğimiz için bu değerlendirmelerin çoğunu konserlerde dinleyen ve klibi izleyen insanlardan alıyorum.”
 </p>
 <p>
  Gökhan Bölükçü henüz yolun başında ve yolun ne kadar çetin olduğunun farkında. Çok çalışmak ve tevekkül iki sırlı anahtar onun için. Anadolu’dan çıkan bu naif sesin yankı bulup bulmayacağını zaman gösterecek.
 </p>
</div>


Kaynak: [www.aksiyon.com.tr](http://www.aksiyon.com.tr/kultur-sanat/cem-karaca-ve-kiracin-izinde_551234), [web.archive.org (arşiv bağlantısı)](http://web.archive.org/web/20151220000917/http://www.aksiyon.com.tr/kultur-sanat/cem-karaca-ve-kiracin-izinde_551234)
