# Şiirler, romanlar yasta!

*Zeynep Elif Yağmur 2013.08.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Edebiyatın her türünde eser veren usta yazar Mustafa Miyasoğlu hayatını kaybetti.
  </font>
 </div>
 <div id="newsText">
  <font class="detail-text">
   <p>
    Türk edebiyatı geçen cuma günü bir usta yazarını ebediyete uğurladı. Yazar, şair ve fikir adamı Mustafa Miyasoğlu, beyin tümörü teşhisiyle yattığı hastanede 67 yaşında hayatını kaybetti. Yazarın cenazesi Fatih Camii’nde kılınan cenaze namazının ardından Eyüp Mezarlığı’na defnedildi. Cenaze törenine Miyasoğlu’nun ailesi ve yakınlarının yanı sıra Avrupa Birliği (AB) Bakanı ve Başmüzakereci Egemen Bağış, TBMM Anayasa Komisyonu Başkanı Burhan Kuzu, AK Parti Genel Başkan Yardımcıları Numan Kurtulmuş ve Ekrem Erdem, İstanbul Valisi Hüseyin Avni Mutlu, Büyükşehir Belediye Başkanı Kadir Topbaş, edebiyatçılar ve çok sayıda vatandaş katıldı.
    <p>
     Mustafa Miyasoğlu, ülkemizde ‘kültür adamı’ sıfatını hak eden ender insanlardan biriydi. Uzun yıllar Mimar Sinan Üniversitesi’nde hocalık yaptı. Çok sayıda öğrenci yetiştirdi. Şiir, roman, hikâye, biyografi, deneme, inceleme ve tiyatro gibi edebiyatın pek çok türünde eserler verdi. Gazetelerde günlük yazılar kaleme aldı. Son dönemde Yeni Akit’te ve Millî Gazete’de yazdı. Bir yandan güncel meselelere dair fikirler ortaya koyarken bir yandan da has edebiyatı, İslam kültür ve medeniyetine ait metinleri görünür kılmaya çalışıyordu. Miyasoğlu, edebiyatımızda Büyük Doğu çizgisinin son temsilcilerinden birisiydi.
     <p>
      Edebiyata tutku derecesinde bağlı yaşadı Mustafa Miyasoğlu. Çalışkan ve üretken tavrı, etrafındakileri de etkiledi. Teşvik ve yönlendirmeleriyle edebiyatımız pek çok eser kazandı. Edebiyatımıza bir bütün olarak bakan ve özellikle Türk İslam medeniyeti üzerine kafa yoran Miyasoğlu için Necip Fazıl Kısakürek’in farklı bir anlamı vardı. Onun ilgi ve mesaisinin en çok yoğunlaştığı isim elbette Necip Fazıl’dı. Üstad’ın fikrinin ve şiirinin geniş kitleler ve genç nesiller tarafından tanınması için her platformda her vesile ile çalışmalar yaptı. Bir Necip Fazıl kitabı hazırladı ve Üstad’ın şiiri üzerine çok sayıda yazı ve inceleme kaleme aldı. Necip Fazıl düşüncesinin ve şiirinin yaygınlaşmasında azımsanmayacak katkıları oldu. Miyasoğlu’nun özellikle ilgilendiği isimlerden biri de edebiyatımızın Hace-i Evvel’i Ahmet Midhat Efendi’ydi. Yazarın ölümünün 100. yılı dolayısıyla Kültür Bakanlığı’ndan bir prestij kitap yayımlanması için çok çaba sarf etti ve bunu başardı. Ardından Beykoz Belediyesi için de bir Ahmet Midhat Kitabı hazırladı. Miyasoğlu’nun çabası, elbette sadece Necip Fazıl, Ömer Seyfettin ve Ahmet Midhat ile sınırlı değildi. Ziya Osman Saba ve Asaf Halet Çelebi de onun ilgilendiği, üzerine çalışmalar yaptığı isimlerdi.
      <p>
       Mustafa Miyasoğlu, 1946 yılında Kayseri’de doğdu. Kayseri Lisesi’ni ve İstanbul Üniversitesi Edebiyat Fakültesi’ni bitirdi. Edebiyata şiirle başladı. 1982 yılında Suffe Yayınları’nı kurarak Suffe Kültür Yıllığı’nı yayımlamaya başladı. Edebiyatın her türünde eser verdi. Şiirler: Rüya Çağrısı, Devran, Hicret Destanı, Şiirler (Toplu şiirleri, 1983), Bir Gülü Andıkça. Hikâyeler: Geçmiş Zaman Aynası. Romanlar: Kaybolmuş Günler, Dönemeç, Güzel Ölüm, Bir Aşk Serüveni, Devrim Otomobili, Yollar ve İzler. Biyografiler: Necip Fazıl Kısakürek, Asaf Halet Çelebi, Ziya Osman Saba, Haldun Taner. Antoloji: Çağdaş İslâmî Şiirler Antolojisi. Denemeler: Edebiyat Geleneği, Gönül Medeniyeti, Devlet ve Zihniyet, Muhacir, Roman Düşüncesi ve Türk Romanı, Zamansız Bahçeler.
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-36201-siirler-romanlar-yasta.html), [web.archive.org (arşiv bağlantısı)](http://web.archive.org/web/20130907101304/http://aksiyon.com.tr/aksiyon/haber-36201-siirler-romanlar-yasta.html)
