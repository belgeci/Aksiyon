# Türkiye yine bölündü

*Zeynep Elif Yağmur 2015.01.19*

<div class="pNewsDetailMainContent" itemprop="articleBody">
 <p>
  Charlie Hebdo saldırısı Türkiye’de her kesimce kınanırken iki farklı tutum gelişti. İktidara yakın medya ‘komplocu’ bir yaklaşım gösterirken; bir kısım gazete ve yazarlar da “Nerede bu gerçek Müslümanlar?” sorusunu yüksek sesle dillendirmeye başladı.
 </p>
 <p>
  Paris’te mizah dergisi Charlie Hebdo’ya yapılan kanlı baskın, geçen hafta Türkiye’nin bir numaralı gündemi oldu. Cumhuriyet’in dayanışma adına Charlie Hebdo’nun yeni sayısından dört sayfalık bir seçkiyi yayımlaması, tartışmanın alevlenmesine yol açtı. “Kutsala hakaret” ve “basın özgürlüğü” konusu, siyasilerin, medyanın ve sivil toplum kuruluşlarının gündemindeydi.
 </p>
 <p>
  12 kişinin ölümüyle sonuçlanan saldırı her kesimce kınanırken iki farklı tutum gelişti. İktidara yakın medya katliamı “komplocu” bir yaklaşımla yorumlarken; bir kısım gazete ve yazarlar da “Nerede bu gerçek Müslümanlar?” sorusunu yüksek sesle dillendirmeye başladı. Ankara Büyükşehir Belediye Başkanı Melih Gökçek’in saldırının ardında MOSSAD’ın olduğunu öne sürmesi ya da Akit’in Fransız derin devletini sorumlu tutması, aslında alışık olduğumuz bir şuuraltı yansıması. Akit Gazetesi Genel Yayın Koordinatörü Hasan Karakaya, bir adım daha ileri giderek Paris baskınını, 14 Aralık’ta Zaman’a yapılan polis baskını ile kıyasladı: “Medyaya baskının nasıl olacağını gördüler.” 14 Aralık’taki medyayı susturma operasyonuna “Türkiye’de medyaya operasyon”, “Hükümeti eleştiren medya mensupları susturuluyor”, “Türkiye’de medya özgürlüğü yok” şeklindeki yorumlarla tepki gösteren Avrupa medyasını eleştiren Karakaya, “Gülme komşuna, gelir başına!” atasözüne atıf yaparak “Fransa, Charlie Hebdo katliamı ile ‘medyaya baskının nasıl olacağını’ da görmüş oldu.” ifadesini kullandı. Medyanın ve siyasilerin bir kısmı ise “Müslüman terörist olamaz” yaklaşımını benimserken saldırının aslında İslam’ı hedef aldığı yönünde yorumlarda bulundu. Avrupa’daki İslamofobinin daha da şiddetlenmesinden duyulan endişeler dile getirildi.
 </p>
 <p>
  Başbakan Ahmet Davutoğlu’nun Paris’teki terörü lanetleyen yürüyüşe katılması genelde olumlu karşılanırken AKP taraftarlarını ikiye böldü. Davutoğlu’nun İsrail Başbakanı Netenyahu’nun da yer aldığı yürüyüşe katılmasını eleştirenler az değildi. Diyanet İşleri Başkanı Mehmet Görmez’in “İslam coğrafyasında 12 milyon insan katledildiğinde ses çıkarmayan insanlığın, 12 kişiye düzenlenen cinayet için ayağa kalkmasını ibretle izledik.” diyerek yürüyüşü eleştirmesi ayrı bir tartışma konusu oldu. Davutoğlu, Paris’teki yürüyüşe katılarak İslamafobiyi kışkırtmak isteyenlerin oyunlarını bozduklarını belirtti.
 </p>
 <p>
  Cumhuriyet’in Charlie Hebdo’nun karikatürlerinden bir seçkiye yer vereceğini duyurması üzerine “Ülkemde Charlie Hebdo Dağıtılamaz” ‘hashtag’i ile Twitter üzerinden kampanya başlatıldı. Aynı gün geç saatlerde İstanbul polisi, Esenyurt’ta Cumhuriyet’in matbaasını bastı, dağıtım kamyonlarını durdurdu. Mahkeme kararı olmamasına rağmen yapılan baskın yeni bir tartışmanın fitilini ateşledi. Cumhuriyet Gazetesi, hassasiyet gözeterek seçkiyi hazırladıklarını, dinî değerleri hedef almadıklarını belirtirken; iki Cumhuriyet yazarı derginin kapağına köşelerinde yer verdi. Bu iki yazar (Hikmet Çetinkaya ve Ceyda Karan) sosyal medyada hedef gösterildi. Başbakan Davutoğlu, Cumhuriyet’in tavrını “açıkça bir tahrik” olarak niteledi. Protesto girişimlerine karşı Cumhuriyet önünde polis kalkanı oluşturuldu. Diyarbakır’da 2. Sulh Ceza Hâkimliği, Charlie Hebdo’nun son sayısının internet erişimini durdurma kararı verdi. Dört siteye erişim yasağı geldi. Bu gelişmeye rağmen T24 internet sitesi Charlie Hebdo’nun tüm sayfalarını Türkçe olarak yayımladı. Bu arada Türkiye’nin en çok satan üç mizah dergisi Leman, Uykusuz ve Penguen, üzerinde “Je Suis Charlie” yazılı aynı kapakla çıktı.
 </p>
 <p>
  Zaman Gazetesi ise editoryal bir açıklama yaparak Cumhuriyet’e hukuksuz polis baskınını kınadı. Açıklamada “Tereddütsüz bir şekilde ifade özgürlüğünün yanındayız. Dine hakaret ederek ifade özgürlüğü sınırını ihlal edenlere şiddet yoluyla karşılık verilmesini kesinlikle reddediyoruz.” denildi. Son bir gelişme olarak, İstanbul Cumhuriyet Başsavcılığı, karikatürlere yer veren Cumhuriyet’e soruşturma başlattı.
 </p>
</div>


Kaynak: [www.aksiyon.com.tr](http://www.aksiyon.com.tr/medya/turkiye-yine-bolundu_541098), [web.archive.org (arşiv bağlantısı)](http://web.archive.org/web/20150726011845/http://www.aksiyon.com.tr/medya/turkiye-yine-bolundu_541098)
