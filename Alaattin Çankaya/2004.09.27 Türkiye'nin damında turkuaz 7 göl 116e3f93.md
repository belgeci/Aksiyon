# Türkiye’nin damında turkuaz 7 göl

*Alaattin Çankaya 2004.09.27*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Üç aşağı beş yukarı farklı versiyonları da olsa, kalabalıklardan ayrılıp orijinal şeyler peşinde koşanlara tüm dünyada 'kara kuzu ' benzetmesi yapılır.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20060504191811im_/http://www.aksiyon.com.tr/resim/512/74.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Yaz döneminde Akdeniz sahillerine ya da Ege plajlarına gitmek yerine ot bile bitmeyen dağları tercih edecek 'kara kuzu'lardansanız, size önerecek güzel bir rotamız var. Türkiye'nin bakir coğrafyalarından Artvin-Rize-İspir arasındaki Ovit Dağı'nın güney yamaçları, volkanik gölleriyle mutlaka keşfedilmesi gereken bir bölge. Dağların yüksekliği zaman zaman dört bin metreyi buluyor ve küçüklü büyüklü tepeler arasında turkuaz rengi volkanik göller var. Göllere iki kilometre kadar yakın stabilize yollar mevcut; fakat şunu da unutmamak gerekir ki burası Karadeniz, ve bir yolun bir haftadan fazla sağlam kalması mümkün değil. Bu sebeple, Yedigöller'e normal bir otomobille gitmek alternatifler arasında değil. Ancak yüksek bir cip ya da uygun bir arazi aracıyla bölgeye ulaşılabiliyor. Bir başka seçenek ise Moryayla veya Başköy'den kiralayacağınız katır. Bu seçenekte göz ardı edilmemesi gereken bir ayrıntı da şu: Katırlar için sizden kimse para istemiyor. Amerikalı, İngiliz ve İsrailli dağcılar için bu bölge çok gözde; sürekli olarak buraya gelip, birkaç gece kalıyorlar. İspir Kaymakamlığı'nın yaptırdığı, İspir Doğa Sporları Derneği'ne bağlı, ilçeye üç kilometre uzaklıkta muhteşem bir konaklama tesisi var. Bu güzel tesiste yemek seçenekleri bol. Alkollü içeceğin bulunmadığı tesiste fiyatlar da makul. Tesisin hemen yanındaki piknik alanında semaverde çay keyfi yapabilirsiniz. Eh, daha ne olsun? Bu tesis tam da coşkun Çoruh'un kenarında. Rafting için bot da kiralayabilirsiniz. Yedigöller; Artvin'in Yusufeli ilçesi ve Rize'ye 70, Erzurum'a 150, Erzurum'un İspir kazasına ise 22 kilometre uzaklıkta. Erzurum ve Trabzon'da havaalanı mevcut. İspir'e her gün iki-üç otobüs kalkıyor. Buraya gelmek için en iyi vakit, haziran ayının on beşinden sonrası ve ağustos ayının sonları.
   <br>
    <br>
     Yöre halkına göre, dağlara ve göllere çıkarken yanınızda ceviz ve dut bulundurmanız gerekiyor. Gölgeler çok soğuk, açık hava çok yakıcı olabiliyor. İki minibüsle misafir olduğumuz Başköy'den sabah saat yedide çıkıyoruz yola. 5-6 kilometrelik inişten sonra yokuş başladı. Oldukça dar stabilize yollarda belki kırk kez keskin "S" çiziyoruz. Siz "Z" de diyebilirsiniz. Her bir virajın dönüşü hep yukarı doğru. Her ne kadar yavaş gitse de arabalarımız, uçurumlara gizli bir korkuyla bakıyorum. Korkumuzu gizlemek için, hemen sohbeti koyulaştırıyoruz. Bu sırada, ağaçların yaşamasına müsait olmayacak kadar zor şartlara sahip bir yüksekliğe ulaşmış bulunuyor, ormanları epeyce aşağıda bırakıyoruz. Köylülerin topladığı ot yığınlarını görüyoruz. Sağımız solumuz pınarların akıntılarıyla çizili. Biz yukarı çıkıyoruz, onlar aşağı akıyor. Geniş kırlarda koşan atların, tayların yeleleri denizden kopup gelmiş dalgalar sanki. Rüzgarın okşamasıyla kısa boylu başakların raksı bir baştan bir başa tekrar ediyor. İşte şimdi bulutların içine giriyoruz. Arabanın yakın çevresinden başka her yer kapalı. Sis, bulutların yerdeki hâli. Buralar kış mevsiminde nasıldır kim bilir? Ve nihayet iki buçuk saatlik yol bir anda derin bir uçurumun başında son buluyor. Arabaları ıssız dağın tepesinde bırakıp, yolun geri kalan kısmını yaya olarak yürümeye başlıyoruz. Belki beş bin dönümden de geniş, krater şeklindeki dağın içine doğru karların üzerinden dikkatlice iniyoruz. Temmuzda ayaklarımızın donacak duruma gelmesi çok ilginç bir his. Karşımıza nazlı bir göl çıkıyor; ince, narin, dalgalı. Pırıl pırıl suyun dibi görünüyor. Aman insanlar burayı keşfetmesin; yoksa çabucak kirletir! İyisi mi böyle temiz kalsın. Fotoğraf makinemi hazırlayıp etrafı alıcı gözle süzüyorum. Yüksek kayaların zirveleri baş döndürüyor.
     <br>
      <br/>
      Bir pınar başına kamp kuruyor, çadırlarımızı açıyoruz. Dondurucu dağ havasına rağmen sıcak bir muhabbetle kahvaltımızı yapıyoruz. Büyük düz kayalar masamız, küçük kayalar ise sandalyemiz oluyor. Bir an aklıma şehir trafiğinin uğultusu geliyor. Kafamı sallayarak kâbustan kurtuluyor, kendimi dağlara teslim ediyorum. Heybetli olduğu kadar şefkatli de olan dağlar, çimenleriyle, çiçekleriyle gülümsüyor. Rüzgar ve çağıldayan pınarlar, ahenkli şarkılar dinletiyor bize. Kim bilir nice cevher taşıyorlardır koca koca karınlarında yekpare kayalar. Göllerin içi alabalık kaynıyor. Mavi gökyüzünde gündüz kartallar, gece yıldızlar dolanıyor.
      <br/>
      <br/>
      Kahvaltı sofrasından yeterince enerji alarak rehberimle birlikte gölleri keşfe çıkıyorum. Gayem, ne ela gözlü ceylan tepelemek, ne yaban hindisi düşürmek, ne de dağ keçisi yuvarlamak. Gayem güzellikleri hissedebildiğim kadar hissetmek ve fotoğrafla ölümsüzleştirmek. Ben tırmandıkça sisler dağılıyor. Sisler dağıldıkça Yedigöller'in yedi değil, on-on iki tane irili ufaklı gölden oluştuğuna şahit oluyorum. Geceleri burada kalma düşüncesi bile ürperti veriyor. Yaban keçileri, ayılar, tavşanlar, yaban domuzları, çekirgeler, kelebekler, kuşlar, çiçekler ve böceklere emanet ediyorum insanın henüz kirletmediği bu manzaraları.
      <br/>
      <br/>
      Tabiatın ta kendisiyle şöyle baş başa kalmak; sırlar fısıldamak, sırlar dinlemek; nice anlatılmaz düşüncelere dalmak; uzanmak çayırlar üzerine, gökyüzüne yakından bakmak; bulutlara ürkütmeden ellerinle dokunmak... O ne müthiş zevk ki kalem, kelâm aciz kalıyor.
      <br/>
     </br>
    </br>
   </br>
  </font>
  <br/>
  <!-------- end of YAZI ---------->
 </p>
</div>


## Yorumlar

### Harun Bilici, 14-Şubat-2006
> Huzur bulduran yazı: 
> Yazara teşekkür ediyorum. İnsanın huzur bulacağı, rahatlayacağı yerler bu gibi yerler olsa gerek.

### Şerafettin Bayrak, 06-Şubat-2006
> Güzel İspir: 
> Türkiye'nin ender güzellikteki ve tamamen bakir bir coğrafyası olan İspir'i bütün Türkiye'ye tanıttığınız için sizlere özellikle teşekkür ediyorum. Anlatılan Yedi Göller İspir coğrafyasının sadece bir bölümü, tadı dünyaya yayılan kuru fasulyesi,d ut pekmezi, reyhanı ve balı ile haklı bir şöhrete ulaşan İspir'e sizleri bekliyoruz, gelip görmeniz ve bu mutluluğu yaşamanızı istiyorum.

### Sefa Öktem, 07-Ekim-2005
> Başarılılar...: 
> Çok güzel bir çalışma olmuş. Benzer çalışmalarınızı bekliyoruz.

### Sinan Kaya, 24-Ağustos-2005
> Çaba göstermek lâzım: 
> Yedigöller yıllardır turizme kazandırılmayı bekliyor. Herkesin çaba göstermesi lâzım.

### Fatih Ergişi, 16-Ekim-2004
> tatile çıkmalıyım: 
> Türkiye'nin damında turkuaz 7 göl yazısını okuyunca, uzun zamandır ertelediğim tatile çıkmama planlarım allak bullak oldu. Artık gidip görmeli ve bu zevki ben de yaşamalıyım diyorum. Ayrıca Aksiyon'da rastladığım ender gezi yazılarının çoğalmasını diliyorum.

### AHMET KOZLU, 04-Ekim-2004
> Hayran oldum: 
> Genelde, gezi yazısı, yeni yerler tanımak veya birtakım tavsiyeler almak için okunur. Ama ben, "Türkiye’nin damında turkuaz 7 göl" yazısına adeta vuruldum. Tefekkür zenginliği ile dopdolu. Hayatı, nefes almayı, farkındalığı hatırlatan bir yazı. Gökyüzüne yakından bakıp, ürkütmeden bulutlara dokunmayı çok istedim, derin teşbihlerle dolu bu yazıyı okurken. Devamını dilerim.

### Serkan Demircan, 04-Ekim-2004
> Turkuaz göllere gideceğim: 
> “Türkiye’nin damında turkuaz 7 göl” yazısını çok beğendim. Allah nasip ederse oralara gitmeyi düşünüyorum. Derginizde böyle renkli yazarların olması sizin kalitenizi artırıyor. Diğer sayılarınızda çıkacak olan gezi yazılarını sabırsızlıkla bekleyeceğim.

### Aydin NAİR, 03-Ekim-2004
> Benzer yazıları bekliyoruz: 
> Bakış acısından dolayı, "Türkiye’nin damında turkuaz 7 göl" gezi yazısını kaleme alan Allaaddin Çankaya'ya teşekkürler. Başka yazı ve fotoğrafları var ise Aksiyon okuyucularıyla paylaşmasını beklerim.

### ALİ DEMİR, 01-Ekim-2004
> Teşekkür ederim: 
> Türkiye'nin sahip olduğu sayısız güzellikten birini bize tanıttığı için Alaaddin Çankaya'ya teşekkür ederim. Sayın Çankaya'nın geçen sene bir tavsiye üzerine katıldığım fotoğraf sergisi de harikuladeydi.

### Hakan MADEN, 29-Eylül-2004
> içimizdeki kara kuzu: 
> "Türkiye'nin damında turkuaz yedi göl" gezi yazısıyla içimizdeki 'kara kuzu'yu uyandıran Alaattin Çankaya'ya teşekkür ederiz.

Kaynak: [www.aksiyon.com.tr](http://aksiyon.com.tr:80/detay.php?id=16171&yorum_id=5991), [web.archive.org (arşiv bağlantısı)](http://web.archive.org/web/20060504191811/http://aksiyon.com.tr:80/detay.php?id=16171&yorum_id=5991)
