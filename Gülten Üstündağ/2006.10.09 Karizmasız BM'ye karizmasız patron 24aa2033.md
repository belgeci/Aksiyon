# Karizmasız BM’ye karizmasız patron

*Gülten Üstündağ 2006.10.09*

<div>
 <p>
  <font>
   Güney Koreli Ban, BM’ye genel sekreter oluyor. “Karizması zayıf ve ABD’ye yakın” diye eleştirilen Ban’ın Moon tarikatı bağlantısı tedirginliğe yol açacak.
   <br/>
   <br/>
   İkinci Dünya Savaşı sonrasının hâkim güçlerince kurulduğu için ‘gayri-adil’ bir yapı arz eden Birleşmiş Milletler teşkilatı, son yıllarda çok kritik bir eşikten geçiyor. Irak Savaşı sürecinde ABD’ye söz dinletemediği için büyük yara alan teşkilat, son Lübnan saldırılarını durdurmak bir yana 4 BM görevlisinin İsrail tarafından katledilmesini bile kınayamadı. Mali kriz ve yolsuzluk gibi ciddi sorunlarla da mücadele eden örgütün dümenindeki Kofi Annan, görev süresini 31 Aralık’ta dolduruyor. Amerikan yönetiminin “iş yapamaması için özel gayret sarf ettiği” Annan, görevinde son günlerini yaşarken, “Ne olacak bu BM’nin hâli? Müstakbel genel sekreter kim olacak? Teşkilatın dertlerine derman olabilecek mi?” soruları daha sık sorulmaya başladı.
   <br>
    <br>
     Ve sonunda dünyanın en büyük teşkilatını önümüzdeki 5 yıl boyunca idare edecek isim neredeyse kesinleşti. Bir son dakika sürprizi olmazsa, Güney Kore Dışişleri Bakanı Ban Ki-moon 192 üyeli BM’nin patronluğuna, yani genel sekreterliğe getirilecek. 15 üyeli BM Güvenlik Konseyi’nde yapılan dört oylamadan da birinci çıkarak “dörtte dört” yapan Güney Koreli aday, veto gücüne sahip 5 ülkenin hepsinin onayını almayı başardı. Ban’ı genel sekreter adayı ilan edecek oylamanın, bugünlerde yapılması bekleniyor. Konseydeki resmî oylamada Güney Koreli bakanın en az 9 ‘evet’ oyu alması ve bunların ‘vetosuz’ olması gerekiyor. Oylamada birinci gelecek isim, BM Genel Kurulu’nun onayına sunulacak. Genel Kurul da “daha önce hep yaptığı gibi” adayı büyük ihtimalle resmen onaylayarak teşkilatın sekizinci genel sekreterini ilan edecek. 10 yıl önce Kofi Annan’ın Aralık ayı sonuna kadar uzayan seçim sürecinin aksine örgüt tarihinde ilk defa bu kadar “hızlı ve krizsiz” bir seçim maratonu yaşanacak gibi görünüyor.
     <br>
      <br>
       TEK KADIN ADAY, ‘İLK’ OLAMADI
       <br>
        <br>
         Geçen hafta yapılan dördüncü ve son gizli yoklamada veto gücüne sahip ülkeler ilk kez oylarını diğerlerinden farklı bir renkte (mavi) kullandı. Diğer 7 adayın hiçbiri, mavi oyların tamamını toplamayı başaramazken Ban’ın hanesinde çıkan 5 mavi oy bu işin ‘bittiğini’ gösteriyordu. İkinci sıradaki Hintli aday Shashi Tharoor, mavilerin dördünü toplamayı başardı; ancak kendisine verilen tek ‘gizli’ veto, Hindistanlı yazarın yarışı erken terk etmesine yol açtı. Bu vetonun, Hindistan’ın bölgedeki ezeli stratejik rakibi Çin’den geldiğini tahmin etmek zor değil. Güney Koreli Ban, 15 üyenin 14’ünden ‘evet’ alırken bir oy da ‘çekimser’ çıktı. ABD’nin yeni stratejik ortağı Hindistan’ın 10-3’lük yüksek skoru, Ban’ı geçmeye yetmedi.
         <br/>
         <br/>
         BM’nin ilk kadın genel sekreteri olmak isteyen Letonya Devlet Başkanı Vaira Vike-Freiberga, aynı zamanda resmî adaylar arasındaki tek bayandı. 5 lehte, 6 aleyhte, 4 çekimser oyla üçüncü olarak kaydadeğer bir başarı gösteren Letonya liderinin en büyük dezavantajlarından biri, yazılı olmayan rotasyonda genel sekreterlik sırasının Asya kıtasına gelmiş olmasıydı. Buna mukabil, teşkilat kuruldu kurulalı Doğu Avrupa’dan genel sekreter çıkmaması, şansını artırıyordu. Annan da kendisinden sonra bir kadının genel sekreter olmasını istiyordu; ancak en büyük ‘ama’ ise Letonya ile ilişkileri kötü olan Rusya’nın neredeyse kesin görünen vetosuydu. Yani kendisine verilen iki ‘gizli’ vetodan biri Moskova’dan geliyordu. Diğeri ise çok büyük ihtimalle, Asyalı bir adayda ısrar eden Çin’den…Asya kıtasının ilk ve son BM genel sekreteri, 1967-1971 yılları arasında görev yapan U Thant’tı. Bugüne kadarki genel sekreterlerin üçü Avrupalı (Norveç, İsveç, Avusturya), ikisi Afrikalı (Mısır, Gana) oldu; Amerika ve Asya’dan ise birer ‘patron’ çıktı (Peru, Burma). Geçen haftaki oylamada 4. ve 5. sırayı da Asyalı adaylar aldı. Tayland Başbakan Yardımcısı Surakiart Sathirathai 4 lehte 7 aleyhte, Afgan Bakan Eşref Gani de 4 ‘evet’ 11 ‘hayır’ oyu aldı. Geçtiğimiz ayki darbe olmasaydı, Tayland başbakan yardımcısının çok daha fazla oy alması muhtemel görünüyordu. Son turda oyu azalan Ürdün’ün BM Temsilcisi Prens Zeyd Raad el Hüseyin ise 2 lehte, 8 aleyhte oy aldı. İlk üç turda çok az oy alan Sri Lankalı aday ise dördüncü turda çekilmeyi tercih etti.
         <br/>
         <br/>
         ABD’YE YAKINLIK, AVANTAJ DA GETİRECEK
         <br/>
         <br/>
         BM’deki prestij yarışında Güney Kore’nin, Ban’ın seçilmesi için Güvenlik Konseyi’ndeki bazı ülkelere milyonlarca dolarlık para yardımı ve imtiyazlar önerdiği de belirtiliyor. Konseyin ‘şüpheliler listesindeki’ daimi olmayan 10 üye şunlar: Arjantin, Japonya, Kongo, Danimarka, Gana, Yunanistan, Peru, Katar, Tanzanya ve Slovakya. Bu ülkelerden özellikle daha fakir olanlar ‘olağan şüpheli’ konumunda.
         <br/>
         <br/>
         Her ne kadar “karizma fakiri” olarak görülse de Güney Kore Dışişleri Bakanı Ban, kendisini bu görevde başarıya götürecek birçok özelliğe sahip. İki kez Washington büyükelçiliği, bir dönem de Güney Kore Dışişleri Bakanlığı Amerikan İşleri Dairesi Müdürlüğü yapan Ban, ABD’ye ‘çok yakın’ olmakla eleştiriliyor. Ancak bu, ilk bakışta dezavantaj gibi görünse de Ban’ın başarısı için aslında iyi bir avantaj. Çünkü Irak Savaşı’na karşı çıktığı için Annan’a açıkça cephe alıp sürekli engel çıkaran Amerikan yönetimi, yeni dönemde yelkenleri suya indirecek. Bu da teşkilatın reformize edilmesi ve mali kriz gibi konularda otomatikman ilerleme katedilmesi anlamına gelecek.
         <br/>
         <br/>
         Ancak tabii ki önümüzdeki yılların ne getireceği bilinmez. 10 yıl önce Clinton döneminde Kofi Annan’ı seçen Amerikan yönetimi, Bush döneminde de onun görev süresinin uzatılmasını seve seve onaylamıştı. 2001 yılında BM ile birlikte Nobel barış ödülünü alan Annan şimdilerde Bush ile adeta kanlı-bıçaklı.
         <br/>
         <br/>
         BAN, ANNAN OLUR MU?
         <br/>
         <br/>
         Ban’ın şahsi özellikleri, Irak Savaşı benzeri vahim bir hata durumunda onun da Annan gibi tavır takınabileceğinin işaretlerini veriyor. Yumuşak huylu, mütevazı biri olarak tanınan Ban, kararlılığıyla dikkat çekiyor. Uyumlu, uzlaşmacı ve samimi kimliği de ‘BM ruhuna’ tam bir uyum gösteriyor. BM’nin “daha az şey vaat edip daha çok iş yapması” gerektiğini söyleyen Ban, karizmatik değil; ama şimdilik herkesin üzerinde ittifak kurduğu bir isim. Kendisine yönelik bu ‘ittifak’ ve uyumu uluslararası topluma yansıtmaya yetecek diplomasi tecrübesi de yok değil. ABD’nin yanı sıra Çin ile de ilişkileri hayli iyi olan Ban’ın Kuzey Kore krizinin büyümemesi yönünde büyük katkıları oldu. Ülkesinin en başarılı dışişleri bakanlarından biri olarak gösterilen Ban, bir dönem ulusal güvenlik danışmanlığı da yaptı. Üniversitede uluslararası ilişkiler eğitimi alan bakanın Harvard’dan ‘yönetim’ konusunda doktorası var. Yönetim tecrübesi, BM’yi içinde bulunduğu çıkmazdan kurtarmak için ‘olmazsa olmaz’ şartlardan biri olarak görülüyor. Kariyerinin 10 yılını BM ile irtibatlı misyonlarda geçiren 62 yaşındaki Ban, “BM tecrübesinden” de yoksun değil. Demokrasiye ve insan haklarına saygılı bir görünüm veren üç çocuk babası Ban, yakın çevresinde “iyi bir arabulucu, yönetici ve sorun çözücü” olarak görülüyor. Ban Ki-Moon, büyük bir çatlak yaşayan BM sistemindeki görüş ayrılıklarını uzlaştırarak, ‘dengeli bir arabulucu’ olacağını savunuyor.
         <br/>
         <br/>
         “Ben dışarıdan yumuşak görünebilirim; ama gerektiğinde ortaya çıkan bir ‘iç gücüm’ var; her zaman kararlıyımdır. Tevazu, Asya ülkelerinde önemli bir meziyettir; yumuşak başlılığım, liderlikten yoksunluk olarak görülmemeli.” diyen Ban’ı istemeyenler de yok değil tabii ki… Güney Koreli bakanın ‘Amerikan yakınlığını’ eleştiren retçi cephe, uluslararası sistemin böylesi çalkantılar yaşadığı bir dönemde BM dümenine daha karizmatik bir kişiliğin geçmesini savunuyor.
         <br/>
         <br/>
         “MOON TARİKATI BM’Yİ ELE GEÇİRİYOR” KORKUSU
         <br/>
         <br/>
         Buraya kadar her şey normal; sürpriz yok henüz… Ancak Ban’ın Güney Kore merkezli şaibeli Moon tarikatıyla bağlantısı olduğu iddiaları, dünya çapında büyük tedirginliğe yol açacak gibi görünüyor. Son günlerde yüksek sesle dillendirmeye başlanan bu iddialar pek de temelsiz görünmüyor aslında. Ban Ki-moon’un, dünya çapında faaliyet gösteren tarikatın lideri Sun Myung Moon ile herhangi bir akrabalığı yok; sadece isim benzerliği var. Ban’ın, Moon tarikatı mensupları gibi kendisini “Hiçbir mezhebe bağlı olmayan Hıristiyan” olarak tanıtması şüpheleri artırıyor. Muhtemel Moon bağlantısıyla ilgili iddialara Ban’ın yakın çevresi sert tepki göstererek, “Güney Kore hükümetinin kendisi ile ilgili araştırmayı fazlasıyla yaptığını” ileri sürüyor. Ancak Güney Kore yönetiminin Moon tarikatıyla içli-dışlı olması, bu savunmayı zayıflatıyor. Ban’ın iki dönem görev yaptığı Washington büyükelçiliğinin de Moon’cularla sıkı ilişkide olduğu biliniyor. Ayrıca Ban Ki-Moon’un genel sekreterliğini hararetle destekleyen Bush yönetiminin Moon tarikatıyla çok sıkı bağı bulunması, bu yöndeki şüphelere ivme kazandırıyor. Tarikat, AK Parti yönetimine hakaretvâri eleştirileriyle bilinen Washington Times gazetesiyle UPI haber ajansının da sahibi. Ban’a tam destek veren Amerikan yönetimi, Washington Times gazetesinin eski editörü Josette Sheeran Shiner’ı da BM Gıda Programı’nın başına getirmek istiyor. Kendisine vahiy geldiğini iddia eden ve mehdi olduğunu ileri süren tarikat lideri Sun Myung Moon, Hıristiyanları birleştirmek ve kendi felsefesini yaymak için dünya çapında geniş bir faaliyet şebekesi kurmuş durumda. Son yıllarda İslam dünyasını da hedef alan Moon tarikatına göre, Hz. İsa “evlenmediği için” kendi liderlerinin şefaatiyle cennete girebilecek.
         <br/>
         <br/>
         MOON, BAN’A KARŞI
         <br/>
         <br/>
         Moon bağlantısıyla ilgili iddialar son anda ağırlık kazanırsa, Ban’ın seçilmesinin tehlikeye gireceği kolaylıkla söylenebilir. Aksini ispatlamazsa, seçildiği takdirde de bu iddialarla başı derde girecek gibi görünüyor Ban’ın. Geçmişte Avusturya hükümeti de BM eski Genel Sekreteri Kurt Waldheim’ın geçmişini iyi araştırdığını söylemiş; ancak Waldheim’ın ‘Nazi bağlantısı’ ortaya çıkınca büyük gürültü kopmuştu.
         <br/>
         <br/>
         Her şeye rağmen, 5 milyar dolarlık bütçesiyle 92 bin barış gücü personeline, dünya çapında onlarca yardım seferberliğine vs. hükmeden BM, yakında yeni patronuna, büyük ihtimalle de Ban’a kavuşacak gibi. Bu arada Ban’ın müstakbel genel sekreterliğiyle, pek bilinmeyen bir ‘gerçek’ de iyice bellenecek. Yani bu yazıda Ban Ki-moon’dan ‘ikinci kez’ bahsedilirken niye ‘Ki-moon’ değil de ‘Ban’ denildiğinin cevabını… Uzakdoğu’da kişi isimleri “ad-soyad” olarak değil de “soyad-ad” sırasıyla yazıldığı için, daha sonraki bahislerde ‘ilk ad’ yani ‘soyad’ zikrediliyor. Annan’dan sonra ‘Ban’ soyadı medyada çok sık duyulacağı için bu bilgi de zihinlere iyice kazınacak gibi.
         <br/>
         <br/>
         ‘GİZLİ TÜRK’ SEÇİLEMEDİ
         <br/>
         <br/>
         Son tur öncesi bazı gözlemcilerce “en potansiyel adaylardan biri” olarak zikredilen Ürdün’ün BM temsilcisi Prens Zeyd Raad el Hüseyin’in ‘Türklüğü’, Türkiye’de pek bilinmiyor. Şakir Paşa efradına mensup olan prens, anne tarafından Türk. Prensin Türk tarafındaki ailesinde pek çok ünlü isim yer alıyor. Örneğin babaannesi Türk resminde önemli bir yer tutan Fahrünisa Zeyd. Büyük dayısı ise Cevat Şakir Kabaağaçlı, yani bilinen adıyla Halikarnas Balıkçısı. Tiyatrocu Şirin Devrim halası, ressam Nejat devrim de amcası... Ürdünlü BM adayı Prens Zeyd, Şakir Paşa’nın kızı Fahrünnisa Zeyd’in, Şerif Hüseyin’in oğlu Prens Zeyd ile evliliğinden olan Prens Raad’ın oğlu oluyor. Irak tahtının da vârislerinden olan prensin ismi “Saddam sonrası kraliyet” tartışması sırasında Şerif Ali bin Hüseyin’le birlikte zikredildi. Prens, aynı zamanda Ürdün Kralı Abdullah’ın da kuzeni. Doktorasını Cambridge Üniversitesi’nden alan prens, bugüne kadar önemli görevlerde yer aldı; uluslararası adalet, BM barış gücü ve kadın gelişimi alanlarında çalıştı. Uluslararası Savaş Suçları Mahkemesi’nin kurulmasında aktif rol üstlendi. Eski Yugoslavya bölgesindeki BM Koruma gücü UNPROFOR’da siyasi işler yetkilisi olarak hizmet etti. İsrail’in “tecrit duvarını” yasa dışı ilan eden Uluslararası Adalet Divanı heyetinde yer aldı.
         <br/>
         <br/>
         Geçen haftaki oylamada Güvenlik Konseyi geçici üyesi Katar’ın Güney Koreli adaya oy vermesi, bu ülke ile Ürdün arasında diplomatik krize yol açtı. Ürdün yönetimi, Katar büyükelçisini Amman’a çağırdı. Birçok gözlemci, son turda oyları azalan Prens Zeyd’i, Güney Koreli adaydan sonra ikinci şanslı isim olarak gösteriyordu. Prens, ABD ve İngiltere’nin de desteğini almıştı.
         <br/>
         <br/>
         DERVİŞ’İN ADI BİLE GEÇMEDİ
         <br/>
         <br/>
         Annan’ın seçilme sürecinde yaşandığı gibi eğer büyük güçler ‘göz önündeki’ adaylar üzerinde uzlaşamazsa gözler otomatikman dışarıdaki gayriresmi adaylara çevrilecekti. Kulislerde ismi geçen BM Kalkınma Programı Direktörü Kemal Derviş, bu durumda diğer adaylar arasından en kolay sıyrılabilecek özelliklere sahipti. Her ne kadar müstakbel bir AB üyesi olsa da Türkiye topraklarının çoğunun Asya’da yer alması, ‘kıta’ dezavantajını da hafifletiyordu.
         <br/>
         <br/>
         Aslında Ürdünlü “gizli Türk”ün veya Kemal Derviş’in seçilmesi, belki bin yılda bile zor rastlanacak bir tevafuka yol açacaktı. Halen 57 tam, 5 gözlemci üyesi bulunan İslam Konferansı Örgütü’yle birlikte 192 üyeli dünyanın en büyük teşkilatı da aynı anda iki Türk tarafından idare ediliyor olacaktı. Geçen haftaya kadar aslında hiç de düşük olmayan bu ihtimalin hayali bile güzeldi!..
         <br/>
         <br/>
         SEÇİM REFORMU YAPILMALI
         <br/>
         <br/>
         BM’deki seçim süreciyle ilgili görüşlerine başvurduğumuz İngiltere Dışişleri Bakanlığı eski danışmanı David Mepham, birçok gayri-adil uygulamaların sürdüğü teşkilatta genel sekreterlik seçimi sürecinin de reformize edilme zamanının geldiğini düşünüyor. Halihazırda İngiltere Kamu Politika Araştırmaları Merkezi (IPPR) Başkanı olan Mepham, kapalı kapılar ardında, sadece 5 daimi üyenin hegemonyasıyla belirlenen adayların bu göreve liyakatlerinin de hakkıyla ölçülemediğini vurguluyor. BM uzmanı İngiliz yetkiliye göre bu konuda radikal bir biçimde şeffaf ve profesyonel bir sürece ihtiyaç duyuluyor. Yerel bir spor kulübü gibi genel sekreter seçilmesini BM’nin hak etmediğini anlatan Mepham, adayların öncelikle Güvenlik Konseyi’ne çıkarak açıkça manifestolarını okuması gerektiğini düşünüyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 132 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr/yazdir.php?id=25527), [web.archive.org (arşiv bağlantısı)](http://web.archive.org/web/20061010202110/http://www.aksiyon.com.tr/yazdir.php?id=25527)
