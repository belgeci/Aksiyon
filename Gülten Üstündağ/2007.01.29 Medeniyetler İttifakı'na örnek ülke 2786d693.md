# Medeniyetler İttifakı’na örnek ülke

*Gülten Üstündağ 2007.01.29*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      İspanya’nın Ankara Büyükelçisi la Pena, Medeniyetler İttifakı projesinin nihai çözüm adresi olmadığına vurgu yapsa da, Türkiye’nin AB üyeliğinin projeye ilaç gibi geleceği görüşünde.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071126065314im_/http://www.aksiyon.com.tr/resim/634/68.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   İspanya ve Türkiye’nin Birleşmiş Milletler çatısı altında medeniyetlerin açmazlarına, çatışmalarına merhem olmak için ürettiği Medeniyetler İttifakı projesi hızla ilerliyor. Bu sürece rağmen farklı din ve kültürden insanların, grupların çatışmaları da son sürat devam ediyor. Hatta aynı kültürü paylaşmış, fakat farklı etnik kökene ve dine üye insanlar arasında bile küçük bir sebep büyük tartışmaların fitilini ateşleyebiliyor ya da acı olaylar doğurabiliyor. Bunun son örneği, Agos Gazetesi’nin Genel Yayın Yönetmeni Ermeni asıllı Türk vatandaşı Hrant Dink’in öldürülmesiydi. Ancak her türlü küçük büyük olumsuzluğa rağmen, Medeniyetler İttifakı yoluna devam ediyor.
   <br>
    <br>
     Medeniyetler İttifakı’nı ve onun oynadığı misyonu İspanya’nın Ankara Büyükelçisi Luis Felipe Fernandez de la Pena Aksiyon’a anlattı. Büyükelçi la Pena’nın özellikle vurgu yaptığı iki nokta var: İspanya’nın Türkiye’nin AB üyeliğine verdiği güçlü destek ve bu üyeliğin Medeniyetler İttifakı açısından büyük önem teşkil etmesi. İki yıldır Ankara’da büyükelçi olarak görev yapan la Pena, bu sürecin ülkenin karmaşıklığını anlamak için yeterli, lakin ülkeyi tam anlamıyla idrak etmek için yetersiz olduğu görüşünde: “Her geçen gün yeni bir şeyi öğrenme sürecindeyim.”
     <br/>
     <br/>
     BM ÇATISI ALTINDA KURUMSALLAŞABİLİR
     <br/>
     <br/>
     Medeniyetler İttifakı için Türkiye ve İspanya’nın olabilecek en uygun ülkeler olduğuna vurgu yapan la Pena, BM genel kurulu başkanının Aralık ayında bu yöndeki bir konuşmasına da atıfta bulunarak, “Türkiye ve İspanya hükümetleri Medeniyetler İttifakı projesi için en uygun ülkeler. Yüzyıllardır onlar Batı ve Doğu arasında medeniyetlerin kaynaştığı, buluştuğu ülkeler oldu.” diyor.
     <br/>
     <br/>
     İspanya’nın öncülüğünde başlayan ve Türkiye ile yerini bulan proje BM sponsorluğunda ilerliyor. Hatta, Medeniyetler İttifakı’nın örgütün altında BM’nin alt organizasyonlarından biri olarak kurumsallaşması tartışmaları da gündemde. Önümüzdeki günlerde Dünya Sağlık Örgütü (WHO) ya da UNICEF gibi bir başlık altında projenin daimileştirilmesine hazır olunmalı. Büyükelçi la Pena da bu noktaya değiniyor ve Medeniyetler İttifakı’nın BM bünyesinde algılanmasının önemine dikkat çekiyor. Zira elçi, çatışmalardan çözümlere tutun da dünyayı ilgilendiren her konuda keskin bir şekilde çok seslilik ve müdahalecilikten yana. Zaten bu tezinin ispatı olarak da Medeniyetler İttifakı’nın eylem planını hazırlayan 18 üyeli Üst Düzey Grubu’nun yapısını örnek gösteriyor ve bunun bir uzlaşı raporu olduğunu kaydediyor.
     <br/>
     <br/>
     Devlet Bakanı Mehmet Aydın ile İspanyol Barış Vakfı Başkanı ve UNESCO eski başkanı Federico Mayor’un eş başkanlığını yaptıkları 18 üyeli Üst Düzey Grubu’nda İran’ın eski devlet başkanı Muhammed Hatemi’den ünlü İngiliz tarihçi Karen Armstrong’a ve Afrika’dan liderlere kadar geniş bir katılım yelpazesi bulunuyor. Eylem planının ne şekilde uygulanacağına ise 1 Ocak 2007’de göreve başlayan BM’nin yeni genel sekreteri Ban Ki-Moon karar verecek. Proje için daimi bir yüksek temsilci atanması fikri de tartışılan hususlardan biri.
     <br/>
     <br/>
     İyi niyetlerle yürütülen ve dünyadaki tüm olumsuz gelişmeler arasında olumlu bir girişim olarak filiz veren ittifakın amacını, “Kutuplaşmanın engellenmesi” olarak özetliyor İspanya büyükelçisi. Ve projenin özellikle üzerinde durduğu hususun da, Avrupa ve Müslüman dünyası arasında yanlış anlamanın, algılamanın nasıl giderileceği olduğuna değiniyor. Büyükelçi, projenin geçmişteki girişimlerden farklı olması, sonucun hem pratik hem de politik açıdan başarılı olması gerektiği kanaatinde. Ancak, ittifakın Irak işgalinden Ortadoğu’daki diğer çatışmalara kadar dünyadaki tüm sorunları çözmesi gibi aşırı bir beklenti içinde olanlara la Pena bunun fazla iyimser olacağı cevabını veriyor. Ona göre Medeniyetler İttifakı zikrettiğimiz küresel sorunların bazılarının çözümüne katkı yapacak. Farklı medeniyetler arasında diyalog, anlayış gibi yararlı araçlar sağlayacak.
     <br/>
     <br/>
     PROJENİN DÖRT ÖNEMLİ AYAĞI
     <br/>
     <br/>
     Büyükelçi projenin dört ayağı bulunduğuna işaret ediyor. Bunlar, gençlik, göç, eğitim ve medya. Medeniyetler İttifakı, gençliğin temel sorunu olarak marjinalleşmeyi görüyor ve bu soruna çözüm arıyor. Göç konusunda ise daha Avrupa odaklı bir bakış açısı var projenin. Zira, özellikle Afrika ve Ortadoğu’nun Müslüman ülkelerinden gelen göçmenlerin Avrupa kültürüne uyumu öncelikli unsur. Eğitimle kasıt da, ortak bir değer olarak toleransın öğretilmesi. Bunca birleşik unsurdan sonra, sıra elbette medyaya geliyor. Çünkü bu değerleri ve mesajları yaymada medya önemli bir aracı işlevi üstlenecek.
     <br/>
     <br/>
     Ortadoğu’da akan kanın, medeniyetler arasında inşa edilmek istenen barış ve diyalog ortamını olumsuz etkilediği ve Medeniyetler İttifakı’nın bu konuya yaklaşımını sorduğumuzda Büyükelçi la Pena net bir cevap veriyor: “Çatışmaları sona erdirmek raporun esas hedefi değil. Esas hedef teşhis yapmaktır. İki dünya arasında neden ve nasıl bu yanlış algılamalara ulaştık ve bunları nasıl aşarız. Raporda altı çizilen şey, çatışmaların, terörizmin, aşırıcılığın aşılması için öneriler. Ancak, Medeniyetler İttifakı Irak ya da İsrail-Filistin çatışmalarını çözmede bir araç değildir. Eğitim, gençlik, göç, medya üzerine yararlı bir çerçeve sunuyor. Felsefesi, toleransın ve barış içinde bir arada var olabilmenin anlaşılması. Bu girişim tek aktif çerçeve de değil. Amacı, dünyanın tüm sorunlarını çözmek değil ancak sorunun kökenine inmeyi hedefliyor.”
     <br/>
     <br/>
     MEDENİYETLER İTTİFAKI UZUN SOLUKLU BİR PROJE
     <br/>
     <br/>
     Dünyanın böyle bir girişime ihtiyacı olduğuna değinen büyükelçi, bir boşluğun doldurulduğu kanaatinde. Ona göre proje, evrensel bir uzlaşı üretmeye çalışıyor ve BM, AB, uluslararası finansal kurumlar gibi tüm kurumların katılımına ihtiyaç var. Bu noktada, AB’nin projeye katkı sağlamakta yetersiz kalıp kalmadığı sorusuna Büyükelçi la Pena, “Medeniyetler İttifakı, uzun soluklu bir proje. AB’den de olabildiğince çok sayıda ülke katkı sağlıyor ve AB önemli bir aktör olduğu için gelecekte projeye daha fazla katılmalı. Bu, zaman isteyen bir mesele. Hiçbir kurum tek başına tüm sorunların çözülmesini sağlayamaz. BM, dünyanın içinde bulunduğu sorunların çözüm adresi olmalı. Tek taraflılığa değil çok taraflılığa inanmalıyız. Yaşadığımız sorunların çözümünde uzlaşıyı sağlamamız gerekmekte.” diye cevaplıyor.
     <br/>
     <br/>
     İspanya’nın Türkiye’nin AB üyeliğine verdiği güçlü desteğe işaret eden la Pena, üyeliğin Medeniyetler İttifakı’nın somut bir ilanı olacağına inanıyor. Ancak aşırı iyimser bir tablo çizmekten de imtina ediyor. Çünkü, sürecin hayli zor olacağına ve azimle çalışılması gerektiğine vurgu yapıyor. Bu noktada da Türkiye’nin performansının önemine, izlenen politikaların kalıcı olması gerektiğine değiniyor ve İspanya’nın da benzer süreçlerden geçtiğini belirtiyor:
     <br/>
     <br/>
     “Türkiye reform konusunda çok mesafe kat etti. Ancak bunlar yeterli değil. Daha fazlası da yapılabilir, reformlar geliştirilebilir. Türkiye’ye karşı haksızlık yapılıp yapılmadığı hususuna gelince, karşı tarafı da anlamak gerekli. Empati yapılmalı. AB içinde de giderek artan krizler var. AB için derinleşme ve genişleme aynı anda olmalı. Türkiye büyük bir ülke, hem nüfus hem de toprak açısından. Türkiye’nin AB standartlarını karşılaması, yasal, yönetim kapasitesini AB ile aynı standartlara getirmesi yıllar alabilir. Her açıdan AB’ye meydan okuyan bir ülke. Ancak, unutmayalım üyelik Medeniyetler İttifakı’nın somut ilanı olacak.”
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=26577), [web.archive.org (arşiv bağlantısı)](http://web.archive.org/web/20071126065314/http://www.aksiyon.com.tr:80/detay.php?id=26577)
