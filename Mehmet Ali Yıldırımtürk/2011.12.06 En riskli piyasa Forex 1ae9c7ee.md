# En riskli piyasa: Forex

*Mehmet Ali Yıldırımtürk 2011.12.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   “Forex” piyasası, dünyanın en riskli piyasası olarak kabul edilir. Türkiye’de bazı mağduriyetlerin arkasından yapılan düzenlemeyle yeni bir dönem başladı.
  </font>
 </div>
 <div id="newsText">
  <font class="detail-text">
   <p>
    Yatırımcıların gündeminde bir süredir “forex piyasaları” var. Ancak yatırımcılar bu piyasanın işleyişi hakkında yeterli bilgi sahibi değil. O yüzden birtakım mağduriyetler yaşandı. Bunu gören Sermaye Piyasası Kurulu (SPK) bir süre önce bir düzenlemeye gitti ve yeni bir dönemi başlattı. Peki, bu piyasa nasıl bir piyasa ve yeni dönem ne getiriyor?
   </p>
   <p>
    Türkiye’de önceki yıllarda piyasalarda bazı faaliyetlerin işlerlik kazandıktan bir süre sonra hükümet düzenlemeleriyle yasal zemine oturtulduğunu biliyoruz. 1970’li yıllardaki yapı kooperatifleri, 1980’li yıllardaki bankerlik müesseselerinin çalışmaları bazı mağduriyetlerden sonra yapılan düzenlemelerle hukuki  zemine oturtuldu. Bu çerçevede para piyasalarında çok sınırlı bir kesim tarafından bilinen forex işlemleri de yaklaşık 5-6 yıl önce başladı. Her geçen gün de hızla yayıldı. Bu konuda da bazı mağduriyetler oldu. Son iki yıldan beri Sermaye Piyasası Kurulu’nun (SPK) forex piyasalarıyla ilgili düzenlemesi, bu yılın mart ayında ‘Torba Yasa’nın içinde yer verilerek yasal zemine oturtuldu. Bu piyasayı anlayabilmek için daha yakından analiz etmek gerekiyor.
   </p>
   <p>
    “Foreign Exchange”sözünün kısaltılmış hâli olan FX ya da forex diye bilinen, para birimlerinin kendi aralarındaki fiyat hareketlerinden kazanç sağlamaya yönelik oluşturulmuş bir piyasadır. İşlemlerin belli bir merkezi yok.
   </p>
   <p>
    Aslında FX çok teknik bir piyasa, birçok değişken söz konusu. Bunun içindir ki, dünyanın en riskli piyasası olarak kabul edilir. Buna rağmen dünyada bu piyasada işlemler her geçen gün biraz daha artarak 5-6 trilyon dolarlık hacme ulaşmış durumda.
   </p>
   <p>
    Para piyasalarında son dönemde yaygınlaşma eğilimi gösteren forex işlemlerini, SPK’nın da tarifiyle bir ülkenin para birimi karşılığında başka bir ülkenin para biriminin alım veya satımı olarak tanımlayabiliriz. Forex yani döviz alım satım işlemleri, yatırım, riskten korunma veya spekülatif amaçlarla uzun yıllardan beri uluslararası para piyasalarında işliyor.
   </p>
   <p>
    Son yıllarda, yatırım amaçlı döviz işlemleri küresel piyasalarda yatırımcılar arasında yaygınlaşıyor. Forex işlemleri sadece para birimi işlemleriyle sınırlı değil. Bunun dışında petrol, endüstriyel ve kıymetli metaller gibi, kısacası küresel piyasalarda işlem gören yatırım araçlarının her biri, forex işlemleri içinde yer alıyor. Forex işlemlerinin bu kadar rağbet görmesi ise; finansta ‘kaldıraç’ olarak tabir edilen, elinizdekinden daha fazla yatırım yapabilme ve risk alma hakkı tanımasından. Bazı işlemlerde 400 katına kadar çıkabiliyor. Yani elinizdeki 1000 dolarla 400 bin dolarlık alım satım yapabiliyorsunuz. Dolayısıyla kârınız ve zararınız da 400 bin dolara göre belirleniyor.
   </p>
   <p>
    Sistemi Türkiye’de uygulayabilmek için üç üyelik çeşidi var. Dışarıdaki bir banka veya finans kurumundan tanıtım aracılığı (IB) anlaşması yapılarak yurtiçindeki müşteriye hizmet verilebiliyor. Bunun bir üst kademesi ise; işlem aracılığı faaliyeti (white label) anlaşması yapanlar, yurtiçinde başka bir firmaya IB yetkisi verebiliyor. Bunun da bir üst kademesi olan Piyasa Yapıcılığı (market maker) ile firmalar yurtiçinde forex şirketi kurarak dışarıdaki bir kurumdan sadece fiyat bilgisi alıyor. Bunun için bir üyelik aidatı ödüyor. Kısacası sistem üç ayrı çeşit yetkiyle faaliyet gösteriyor. Yurtiçinde hizmet veren forex firmalarında açılacak hesaplar, yurtdışındaki kurumdan açıldığından yurtiçinde kontrolü mümkün olmuyor. Yurtiçindeki firmalarla güvene dayalı işlem yapılıyordu. Ancak, yurtiçindeki firma bir şekilde mali açıdan zor duruma düşerse müşteriler mağdur olabiliyor. Müşteri hakkını ancak yurtdışındaki kurum üzerinden arayabiliyor. Bu da o kadar kolay değil. Son yıllarda müşteri bazında bazı firmalarda mağduriyetler yaşandığından bu konuda SPK, bazı şikâyetleri dikkate alarak, hesapların yurtiçinde kontrolünü sağlayacak bir sistem geliştirmek üzere yaklaşık üç yılı aşkın süre konu üzerinde çalıştı.
   </p>
   <p>
    SPK Başkanı Sayın Vedat Akgiray, artan şikâyetleri de dikkate alarak medya aracılığı ile yatırımcıları uyarmayı da ihmal etmedi. Akgiray’ın bu konuda SPK internet sitesinde yayımlanan açıklamasında; forex işlemlerini tüm dünyada cazip kılanın, az miktarda yatırımla yüksek kâr elde etme ümidi olduğunu ifade ederek, birçok yatırımcının, sürekli kâr elde edildiği gibi gerçeğe aykırı reklam, ilan ve duyurulardan etkilenerek ellerindeki sınırlı tasarrufları bu alana yönlendirdiğine, ancak kâr elde edemedikleri gibi, tasarrufların tümüyle kaybedebildiğine dikkati çekti.
   </p>
   <p>
    Kurların, yatırımcıların beklentilerinin aksine hareket etmesi durumunda, büyük zararlarla karşılaşılmasının kaçınılmaz olduğunu belirten Akgiray, döviz piyasasının, dünya üzerindeki birçok gelişmeden etkilendiği, fiyat değişkenliğinin oldukça yüksek olduğu göz önüne alındığında fiyatların yatırımcıların beklentilerinin aksi yönde değişmesi ve yatırımcıların bu piyasalarda para kaybetmesinin sıklıkla yaşandığını hatırlattı.
   </p>
   <p>
    SPK Başkanı Akgiray, bu nedenle, tasarruflarını kaldıraçlı alım satım işlemlerine yönlendirmeyi düşünen yatırımcıları, bu işlemlerin yüksek oranda risk içerdiğini, döviz piyasaları ile ilgili bilgi ve tecrübe sahibi olmayı gerektirdiğini ve yatırımlarının tümünü kaybetme ihtimali ile karşı karşıya kalabileceklerini dikkate alarak karar vermeleri gerektiğini belirtti.
   </p>
   <p>
    Forex piyasasında ortaya çıkan tek riskin, fiyatların beklentilerin aksine değişmesi sebebiyle zarar etme riski olmadığına dikkati çeken Akgiray, bu işlemlerin yetkilendirilmemiş, hiçbir denetim ve gözetime tabi olmayan kurumların sağladığı platformlar üzerinden yapılması durumunda da yatırımcıların kâr elde etseler dahi, çeşitli gerekçelerle kârlarının ödenmeyebileceği uyarısında da bulundu. Türkiye’de forex işlemleri son yıllarda ciddi işlem hacmine ve yatırımcı sayısına ulaştı. Bu işlemler, söz konusu yasal düzenlenmeden önce herhangi bir gözetim ve denetime tabi olmadığından, piyasanın kendi belirlediği kurallar çerçevesinde firmalara olan güvenle yürüyordu.
   </p>
   <p>
    6111 sayılı kanunla düzenleme yetkisi SPK’ya verilen kaldıraçlı alım satım işlemleri için kurulun yaptığı düzenleme 31 Ağustos 2011’de yürürlüğe girdi. Buna göre, kaldıraçlı alım satım işlemleri yalnızca SPK tarafından bu faaliyette bulunmak üzere yetkilendirilmiş olan aracı kurumlar ve vadeli işlem aracılık şirketleri tarafından yerine getirilebilecek. Piyasa yapıcılığı (market maker) ve işlem aracılığı faaliyeti (white label) sadece aracı kurumlar tarafından, tanıtım aracılığı (IB) faaliyeti ise aracı kurum ve vadeli işlemler aracılık şirketleri tarafından gerçekleştirilebilecek. Ancak kaldıraçlı alım satım işlemleri ve bu işlemleri gerçekleştirebilecek kurumlara ilişkin tebliğ’in yürürlüğünden itibaren, bu faaliyetlerin bugüne kadar olduğu şekilde yurtdışındaki bir kuruluşun aracısı olarak yürütülmesi mümkün olmayacak.
   </p>
   <p>
    SPK düzenlemesinde belirtildiği üzere, forex faaliyeti yapmak isteyen aracı kurum veya vadeli işlemler aracılık şirketleri yurtiçinde yerleşik bir aracı kurumun temsilcisi veya aracısı olabilecek. Bu düzenlemenin en önemli amacının, müşterilerin işlem yapmak üzere yatırdıkları teminatların Türkiye’deki kuruluş üzerinden yurtdışına gönderilmesinin engellenmesi, bu şekilde ülke tasarruflarının yine ülke içinde kalmasının sağlanmasıdır. Teminatların Türkiye’de kalması, yurtdışında yerleşik kurumun iflası durumunda, teminatların korunmasına da imkân sağlayacak. Yurtdışında faaliyet gösterilmesine ilişkin esaslar kurul tarafından belirleninceye kadar yurtdışında yerleşik kuruluşların temsilcisi veya aracısı olarak faaliyet göstermek mümkün olamayacak.
   </p>
   <p>
    Türkiye’de son dönemde her geçen gün artan 25-30’u bulan forex firmalarının sayısı, SPK düzenlemesi sonrası 7’ye indi. Diğerleri sistemin dışında kaldıklarından, ancak yurtdışından işlem yapabiliyorlar.
   </p>
   <p>
    Sistemin nasıl çalıştığına bakıldığında; küçük paralarla küçük alım satım farkıyla büyük miktarda alım satım yapılabilmesi, yatırımcı veya işlemciye cazip geliyor. Forex piyasasında yapacağınız yatırımın teminatının 1’e 10, 1’e 50, 1’e 100 hatta 1’e 400 pozisyon alabilme, işlem yapabilme limiti oluyor. Örneğin 1’e 200 kaldıraç kullandığınızda yatırdığınız 1 Amerikan Doları için size 200 dolarlık veya 1000 Amerikan Doları için 200 bin dolarlık işlem yapma imkânı sağlanıyor. Dolayısıyla, yatırımcıların, yaptıkları fiziki işlemlere göre kullanılan kaldıraç oranında kâr veya zarar etme ihtimali oluyor. Riskiniz ise yatırdığınız teminatla sınırlı. Yatırımcılar diğer yatırım araçlarında ellerinde olmayan bir malı satamaz. Bir satış için daha öncesinden mutlaka bir alış işleminin olması gerekir. Çoğu piyasalarda yatırım aracında açığa işlem yapmak yasak. Ancak forex piyasasında, bir döviz biriminde alış yapmadan, eğer onun düşeceğini düşünüyorsanız, direkt satış yapabilirsiniz.
   </p>
   <p>
    Forex piyasasındaki parite işlemlerinde alım satım aralığı (pip) genelde 2 olarak uygulanıyor. Örneğin, Avro/Dolar paritesi 1,3750 seviyesindeyken, 200 bin dolarlık işlemde; satışı 1,3750’den, alışı 1,3752’den yapılabiliyor. Alım satımdaki fiyat yüzdesi on binde 2 olduğundan bu işlemde aracı firma 40 dolar kazanıyor. Kıymetli metal ve emtialarda yapılan forex işlemlerinde uygulanan pip daha yüksek oluyor. Söz konusu piyasada işlemler haftada 5 gün 24 saat sürekli olarak yapılabiliyor. İşlem aralığı birkaç dakika içinde al sat yapılması (Sclping), daha önceden belirlenen kurala aykırı olduğunda işlem aracı kurum tarafından iptal ediliyor. Bu konuda son dönemde aracı kurumlar ile yatırımcılar arasında çok sayıda anlaşmazlıklar yaşandı.
   </p>
   <p>
    SPK düzenlemesi olmadan yaşanan bir diğer anlaşmazlık ise, aracı kurum müşterilerinden açık pozisyonu olanla kapalı pozisyonda olan dengede ise, bunları yurtdışındaki hesabına göndermeden kendi kasasında tutuyordu. Bir zaman sonra yatırımcı açık veya kapalı pozisyonundan çıkmak ve kârını tahsil etmek istediğinde daha önce dışarıdan pozisyon açılmadığından kurum kârı karşılayacak durumda değilse, yatırımcıya kârının bir kısmını veremeyeceğini belirtiyor. Yatırımcı yasal bir dayanağı olmadığından hak arama davası da açamıyordu. Kurumla yatırımcı arasında yapılan pazarlık sonunda bir orta yol bulunuyor, yatırımcı kârının ancak belirli bir kısmına razı olmak zorunda kalıyordu. Ancak, SPK düzenlemeleri sonrasında, yatırımcılar söz konusu işlemlerde mahkemede hakkını arayabilecek konuma geldi.
   </p>
   <p>
    Daha önce bankerlik, yapı kooperatifleri gibi konularda olduğu gibi, forex piyasasında da önce işlemler yasadan yoksun yapıldı, mağduriyetler ortaya çıktı. Yıllar sonra da yasası geldi.
   </p>
   <p>
    (*) Altın ve Para Piyasaları Uzmanı
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Fatih ER, 12 December 2011, 20:53
> Dinî açıdan da değerlendirmelere yer verseydiniz daha iyi olurdu. Teşekkürler...

Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=6B511EE00FC3EB092296372A4BA93754?newsId=31203), [web.archive.org (arşiv bağlantısı)](http://web.archive.org/web/20120205104738/http://aksiyon.com.tr:80/aksiyon/newsDetail_getNewsById.action;jsessionid=6B511EE00FC3EB092296372A4BA93754?newsId=31203)
