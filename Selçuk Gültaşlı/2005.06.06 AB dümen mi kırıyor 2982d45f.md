# AB dümen mi kırıyor?

*Selçuk Gültaşlı 2005.06.06*

<div>
 <p>
  <font>
   BRÜKSEL - Avrupa Birliği Anayasası, iki kurucu üye Fransa ve Hollanda tarafından arka arkaya reddedildi. Hemen herkesin mutabık kaldığı konu anayasa belgesinin artık “siyaseten” mevta olduğu şeklinde. 16-17 Haziran’da yapılacak zirve, AB’nin vizyonuna yönelik tartışmalara sahne olacak. Bakalım birlik hangi yöne dümen kıracak?
   <br/>
   <br/>
   Amerikalılar, Avrupa Birliği (AB) fikrinin ebesidir. Avrupa’nın bütünleşme fikri Washington’un zorlaması ve teşviki ile doğmuştur. Herhalde bu yüzden olacak Amerikan siyasi elitinin zaman zaman ortaya çıkan zevklerinden biri -destekleseler de- AB’yi küçük görmektir. ABD eski Dışişleri Bakanı Henry Kissinger’e atfen bir hikâye sürekli anlatılır. Kissinger görevde iken, “AB’yi (o zamanki AET) neden ciddiye almıyorsunuz?” ithamıyla sık sık karşı karşıya kalırmış, onun cevabı da “Hangi AB?” olurmuş. Yani “AB’nin o kadar çok başkanı var ki, kimi ciddiye alacağımı bilemiyorum.”
   <br>
    <br>
     Geçenlerde Kissinger’e bu soru hassaten soruldu ve artık ABD’nin en akil adamlarından biri olarak tanıtılan Kissinger kendisine atfın tamamen yalan olduğunu açıkladı açıklamasına; ama bu galat-ı meşhurun yıllardır ağızlara pelesenk olmasının işaret ettiği bir gerçek var. Dünya siyasetinde AB’yi ciddiye almak isteyenler bile, bunu beceremiyor. AB’nin, her 6 ayda değişen bir dönem başkanı; Seçimleri 5 yılda bir yenilenen parlamento bir başkanı; 5 yıllığına atanan Komisyon başkanı; ortak güvenlik ve dış politikadan sorumlu bir Yüksek Temsilcisi var.
     <br>
      <br>
       Washington’dan telefonu kaldıran birinin “Acaba hangisi ile görüşsem.” diye kısa bir süre tereddüt etmesini Amerikalılar abartsa da “insanî” bulmak lazım.
       <br>
        <br>
         AB’nin iki kurucu üyesi Fransa ve Hollanda’nın arka arkaya reddettiği anayasa antlaşması projesi, işte bu karışıklıklara son vermek için, “ekonomik dev, siyasi cüce” ikileminden kurtulmak için düşünülmüş bir projeydi. Bu anayasa ile AB siyasi birlik yolunda önemli bir adım atacak, ABD’yi dünya siyasetinde dengeleyecek, Washington kadar olmasa da karar sürecini hızlandırarak Birlik’i etkin hale getirecekti. Anayasayı hazırlayan kurultayın başına ABD’nin dünya hegemonyasına ve Türkiye’nin müstakbel üyeliğine karşı çıkan Fransa eski Cumhurbaşkanı Valery Giscard d’Estaing bu yüzden getirildi. Hazırladığı belgenin AB’nin 50 yıl boyunca anayasası olacağını söyleyip duran Giscard, kendisinin ABD’nin Bağımsızlık Deklarasyonu’nu yazan Thomas Jefferson’a benzetilmesinden büyük haz duyuyordu. Giscard’ın tarihe AB anayasasının ve uzun vadede Avrupa Birleşik Devletleri’nin mimarı olarak geçmesine kendi vatandaşlarının engel olması ne büyük talihsizlik!
         <br/>
         <br/>
         Siyasiler itiraf etmese de bütün uzmanların mutabık kaldığı konu anayasa belgesinin artık “siyaseten” mevta olduğudur. “Siyaseten” çünkü hukuki olarak ölmesi için 25 üyeden 5’inin “hayır” demesi gerekiyor, bu sayı henüz iki.
         <br/>
         <br/>
         Fransa ve Hollanda reddiyesinin AB’ye etkisini kısa ve uzun vadede değerlendirmek gerekiyor. Kısa vadede AB’nin bir fetret dönemi yaşaması, içine kapanması, inzivaya çekilmesi, İngiltere Başbakanı Tony Blair’in ifadesi ile “tefekküre” başlaması kaçınılmaz. AB’nin bu büyük reddiyeye ilk sıcak tepkisini 16-17 Haziran’da yapılacak zirvede göreceğiz.
         <br/>
         <br/>
         Zirve en temelde AB’nin vizyonuna yönelik tartışmalara sahne olacak. AB hangi yöne doğru dümenini kıracak? Fransa, Almanya, Lüksemburg ve Belçika gibi ülkelerin istediği bütünleşmesini her geçen gün daha da derinleştirerek federatif bir yola mı girecek, yoksa İngiltere’nin istediği gibi federal fikirler çöpe atılacak ve bütünleşmenin radikal kısımları törpülenerek bir ortak pazara mı dönüşecek? Zirve’de AB’yi varoluşsal bir hesaplaşma bekliyor. Blair’in ve İngiliz Dışişleri Bakanı Jack Straw’ın 29 Mayıs’tan bu yana her ağızlarını açtıklarında AB’li meslektaşlarını “tefekküre” davet etmeleri ve “AB’nin istikametinin” tartışılması gerektiğini ısrarla gündemde tutmaları bu sebepten.
         <br/>
         <br/>
         Zirve’de bu hayati fikir muharebesini hangi cephenin kazanacağı hem AB’nin istikbali hem de anayasa belgesi açısından hayati ehemmiyette. Eğer İngiliz yaklaşımı hakim olursa öncelikle anayasa metninin ölü olduğu duyurulacak ve onay sürecine son verilecek. Böylece Blair, gelecek yıl baharda yapacağını “gevelediği” ve İngilizlerin “hayır” diyeceği anayasa referandumundan kurtulmuş olacak.
         <br/>
         <br/>
         Brüksel’de herkes, Zirve’nin Blair-Chirac kapışmasına sahne olacağı beklentisine girdi. İngiliz başbakanının Avrupa’da serbest ticaretin önündeki engellerin tamamen kaldırılması, hizmet sektörünün tamamen rekabete açılması, en fazla Fransa’nın faydalandığı Ortak Tarım Politikası (CAP) fonlarının azaltılması konusunda ısrarlı olacağı öngörülüyor. Bu taleplerin hepsi Fransa’nın 29 Mayıs’ta anayasayı reddetmesinin sebepleri. İngilizleri, İtalya, Polonya, Avusturya, Estonya, Yunanistan, Malta, Portekiz ve Slovakya’nın desteklemesi bekleniyor. Chirac’ın yanında ise Almanya, İspanya, Belçika ve Lüksemburg’un olacağı tahmin ediliyor. Blair’in şimdiye kadar birçok AB zirvesinde Chirac tarafından aşağılanması ve şimdi zor durumdaki Chirac’a merhamet göstermeme eğiliminde olması, Chirac’ın anayasa hezimetinin ardından Brüksel’e Fransa’nın menfaatlerini -AB’nin değil- savunmak için gideceğini açıklaması ve her şeyden önemlisi iki ülkenin AB tasavvurunun her zaman birbiriyle çatışması Brüksel Zirvesi’ni AB’nin kaderini tayin edecek tarihi toplantılardan biri yapmaya aday. Zirve’deki tartışma, 1 Temmuz’dan itibaren AB dönem başkanlığını devralacak İngiltere’nin 6 ay boyunca icraatını ciddi şekilde etkileyecek.
         <br/>
         <br/>
         Zirve anayasa metninin öldüğünü ilân ederse, uzun vadede ilk kurbanın genişleme olacağı öngörülüyor. Fransız ve Hollandalıların özelde Türkiye’ye, genelde genişlemeye “hayır” dedikleri göz önüne alındığında, AB’nin Batı Balkanlara, Ukrayna’ya genişlemesi uzun bir süre dondurulabilir. AB’nin genişleme komiseri Olli Rehn’in geçen hafta (02-06-2005) 2007’de üye olacakları karara bağlanan Bulgaristan ve Romanya’yı uyararak “referandumlar sonrasındaki siyasi iklimi” dikkate alarak reform sürecini bir an evvel tamamlamalarını talep etmesi ilerde Birlik’e katılmayı uman aday ve aday adayı ülkelerde duş etkisi yaptı.
         <br/>
         <br/>
         AB’de siyasi kaosun derinleşerek sürmesi durumunda ortak para birimi Euro’nun değer kaybetmeye devam etmesi kuvvetle muhtemel.
         <br/>
         <br/>
         Reddedilen anayasa metninin en önemli hedeflerinden biri de 25 üyeli Birlik’in dünyada ve kendi içinde çok daha etkili işleyişini sağlamaktı. Anayasa metni can çekiştiğine göre AB’nin kısa ve orta vadede 2000’de kabul edilen Nice Antlaşması ile iktifa etmesi gerekiyor. Kendisini anayasa ile “güncelleyemeyen” AB’nin “eski programı” ile dünya siyasetinde ciddiye alınmayı talep etmesi hem zorlaşacak hem de gerçekçi olmayacaktır. AB Dış İlişkiler Komiseri Bettina Ferrero Waldner Washington’da Amerikan yönetimine AB “felç olmayacak, milletlerarası sorumluluklarımızın şuurundayız” mesajı verse de, Avrupa basınında sıkça rastlanan yorumlardan biri AB’nin artık ABD’yi dengeleme rüyasından uyanması gerektiği.
         <br/>
         <br/>
         AB’yi zor günler beklediği doğru. Kısa vadede AB’nin bir içe kapanma dönemi yaşacağı da muhakkak. Ancak anayasa metninin reddi ile AB’nin çökeceğini düşünmek tamamıyla yanlış bir tahlil. Haziran Zirvesi’ne göre AB çok vitesli bir yapıya dönüşebilir yani farklı alanlarda daha fazla bütünleşmek isteyen üye ülkeler öbekleşebilir. Bazı ihtiraslı projelerden bir süre vazgeçilebilir. Ancak kısa tarihinde bu tür krizler yaşayan AB çökmez, ortak para birimine geçmiş bir Birlik’in bir bunalım da çökeceğini öngörmek gerçekçi bir yaklaşım değil.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2214 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21899), [web.archive.org (arşiv bağlantısı)](http://web.archive.org/web/20060527180925/http://www.aksiyon.com.tr:80/yazdir.php?id=21899)
