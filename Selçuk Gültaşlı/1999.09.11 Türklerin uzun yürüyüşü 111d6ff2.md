# Türklerin uzun yürüyüşü

*Selçuk Gültaşlı 1999.09.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Batı Cephesi'nde kıpırdanma var. Türkiye'nin Avrupa sevdası yeniden alevleniyor. Depremin ardından küskün âşıklar tekrar flört etmeye başladılar.
  </font>
 </div>
 <div id="newsText">
  <font class="detail-text">
   Duygusal bir yaklaşımı benimsersek, deprem Batılıların merhametlerini harekete geçirdi ve 'mazlum' Türkiye'ye karşı sürdürdükleri ayrımcılığın farkına vardılar. Akılcı bir yaklaşımla ise Lüksemburg Zirvesi'nde Türkiye'yi dışlayan AB yanlışını gördü ve depremle birlikte kamuoylarını ikna konusunda zorluk çeken ülkeler iyi bir fırsat yakaladılar. Avrupa'nın 'akılcı geleneğini' gözönüne alarak ben şahsen ikinci açıklamaya daha sıcak bakıyorum ama sebep ne olursa olsun buzların eridiği gözleniyor. Türkiye'ye karşı ayrımcılık yapıldığını ifade etmekten kaçınmayan bazı AB üyesi ülkelerin temsilcileri önümüzdeki aralık ayında Helsinki'de yapılacak AB Zirvesi'nde, Avrupa kültürüne yakışmayan bu durumu düzeltmek istiyorlar.
   <br/>
   <br/>
   Türklerin uzun yürüyüşü
   <br/>
   <br/>
   Orta Osya'daki topraklarımızdan ayrıldıktan sonra sürekli Batı'ya ama hep Batı'ya doğru ilerliyoruz. Anadolu Selçuklularının yıkılmasından sonra küçük bir beylikken 'Batı'ya, daima Batı'ya' sloganıyla güçlü beyliklerin arasından sıyrılıp imparatorluk kuran Osmanlılar da Batı'ya sevdalıydı. Osmanlı'nın sürekli Batı'ya yönelmesinin saiklerini tartışabiliriz ama gerçek olan Türkiye'nin Batılılaşmasını Cumhuriyet ile başlatmak resmi tam anlatmıyor. III. Selim'den bu yana Batı'nın üstünlüğünü ikrar etmiş bulunuyoruz, o gün bugündür Batı'ya eklemlenmeye çalışıyoruz. Cumhuriyetle birlikte daha da ivmelenen Batılı olma hasretimiz, AB'ye girebilirsek belki bir nebze dinecek. Gerçi Uzun Yürüyüş Mao Zedung'un milliyetçi Çan KayŞek'e karşı başlattığı ve sonunda kazandığı mücadeleyi çağrıştırıyor ama bizim yürüyüşümüz hem daha uzun hem de daha azimli. Eğer Helsinki Zirvesi'nde Türkiye'ye 12. aday perspektifi verilirse belki uzun yürüyüşümüzü başarıyla sonuçlandırmak için bir ümide sahip olacağız.
   <br/>
   <br/>
   1997'nin Aralık ayında Lüksemburg'da Genişleme Zirvesi'nde Türkiye'ye karşı ayrımcılık yapılmış ve AB'ye adaylığı tescil edilmemişti. Türkiye, henüz Soğuk Savaş paradigması dünya uluslararası ilişkiler düzenine hakimken 1987'de AB'ye üyelik başvurusu yapmış ve sıraya girmişti ama Soğuk Savaş'ın ardından Rus tasallutundan kurtulan Doğu Avrupalılar AB kuyruğunda Türkiye'ye bir tür 'kaynak' yapmışlardı. Polonya, Macaristan, Çek Cumhuriyeti gibi ülkelerin hem adaylıkları tescil edilmiş, hem de üyelikleri konusunda uzak olmayan bir gelecek için kendilerine bilet bile kesilmişti.
   <br/>
   <br/>
   Türkiye nüfusu, ekonomisi gibi değişkenleri gözönüne aldığında mezkur ülkelerin kendisinin önüne geçmesine bir şey demedi ancak kendisine 'adaylık' statüsünün bile çok görülmesini hazmedemedi. Lüksemburg Zirvesi'nin ardından Ankara AB ile siyasi ilişkilerini kesti ve kendisinin 12. aday olarak resmen ilan edilmedikçe ilişkileri askıda tutacağını ilan etti. Türkiye'nin tavrı tutarlı ve sonuç almaya yönelikti. Ankara, diğer 11 adaydan talep edilmeyen şartların kendisinden istendiğini savunuyordu.
   <br/>
   <br/>
   Ayrımcılık nerede?
   <br/>
   <br/>
   Lüksemburg Zirvesi'nde Türkiye'nin AB'ye adaylığının tescil edilebilmesi için Kopenhag kriterlerine uyması gerektiği, ancak şartlara uyduğu tespit edildikten sonra adaylığının açıklanabileceği belirtiliyordu. Lüksemburg Zirvesi'nde en çok vurgulanan Türkiye'deki insan hakları ihlalleri ve özellikle Kürt meselesi ile ilgili sorunların gittikçe çözülmez bir hale geldiği belirtiliyordu. Lüksemburg'un ardından yapılan Cardiff, Viyana, Köln zirvelerinde de Türkiye'ye yönelik somut bir adım atılmadı. Bu zaman zarfında Türkiye tutarlı davranarak, AB ile siyasi ilişkilerini dondurdu. Cardiff Zirvesi'ni takip ederken bu önemli toplantıyı Dışişleri Bakanlığı'nın 2. ya da 3. katip düzeyinde izlediğine bizzat şahit olmuştum.
   <br/>
   <br/>
   Türkiye ısrarla kendisine ayrımcılık yapıldığını savunuyor, AB ise böyle bir ayrımcılığın sözkonusu olamayacağını iddia ediyordu. Ama artık AB üyeleri de Türkiye'ye karşı ayrımcılık yapıldığını fazla gürültü olmamasına dikkat ederek seslendirmeye başladılar.
   <br/>
   <br/>
   Ayrımcılığın kaynağı ise şu: Türkiye'den önce adaylıkları tescil edilen 11 ülkenin adaylıkları açıklanmadan önce kendilerinden Kopenhag kriterlerine uymaları istenmedi. Yani "biz önce adaylıklarınızı açıklayalım sonra yavaş yavaş siz kendi yapınızı bize uyumlu hâle getirirsiniz" dendi. Türkiye vakasında ise tam tersi bir yol izlendi. Türkiye'nin öncelikle Kopenhag kriterlerine uyması gerektiği ve ardından 'adaylığının' açıklanabileceği söylendi. Bu ayrımcılık Türkiye'nin AB ile siyasi ilişkilerini askıya almasına yol açtı.
   <br/>
   <br/>
   Sık sık referans verilen Kopenhag kriterleri ise üç bölümden oluşuyor. Birincisi, aday ülkenin hukuki mevzuatını AB mevzuatına uyumlu hale getirmesi. Türkiye hem Gümrük Birliği'ne girerken hem de GB'nin ardından bu konuda bir hayli mesafe katetti. İkinci bölüm ise aday ülkenin ekonomik yapısını AB yapısına uyumlu ya da en azından aradaki farkı azaltacak düzenlemelere gitmesi. Bu alanda da Türkiye özel sektörü, özelleştirme çabaları ile gayretli bir görüntü çiziyor. En önemli sorunlar son bölüm olan demokrasi ve insan hakları bölümünde yaşanıyor. Türk demokrasisinin yeteri kadar güçlü olmadığı, sivil idarenin zayıf kaldığı ve müdahaleye açık olduğu, insan hakları konusunda ise gereken iyileştirmelerin yapılamadığına dikkat çekiliyor. Bu konular da çok önemli olmakla birlikte AB ile Ankara arasındaki en temel sorun Brüksel'in Türkiye'deki Kürt vatandaşları 'azınlık' olarak görme eğilimi. AB'den sorumlu Devlet Bakanı Mehmet Ali İrtemçelik'in sözlerinde tecessüm ettiği gibi Ankara, ülke toprakları üzerinde yeni bir azınlık üretilmesine şiddetle karşı çıkıyor. Türkiye'deki azınlıkların hangi milletler olduğunun bilindiğini söyleyen devlet ricali yeni bir ekalliyete izin vermeyeceklerini vurguluyorlar. Yine İrtemçelik'in ifadesiyle Türkiye'nin sözkonusu meseleleri aşma konusunda iradesi mevcuttur ve 'bunlar aşılmaz meseleler' değildir.
   <br/>
   <br/>
   Türk hükümeti geçtiğimiz hafta sonunda Finlandiya'da yapılan AB Dışişleri bakanlarının gayriresmi toplantısının ardından 'ihtiyatlı bir iyimserlik' içerisinde. Ankara, Aralık ayında Helsinki'de yapılacak AB Zirvesi'nde Türkiye'ye 'adaylık' statüsünün verileceği konusunda ümitlenirken, 'iyimser olmak için de kötümser olmak için de vakit henüz erken' temkinli yaklaşımını elden bırakmıyor. Almanya'daki iktidar değişikliğinin ardından Schröder'in desteği; Fransa, İtalya, İspanya ve İngiltere'nin Türkiye'nin adaylığına sıcak yaklaşımı Türkiye'yi ümitlendirirken, Yunanistan'ın tavrı yine merakla bekleniyor. İsveç, Danimarka gibi ülkelerin insan hakları ihlallerini gerekçe göstererek Türkiye'nin adaylığına karşı çıkmalarını Ankara pek önemsemezken, 'esas oğlan' Yunanistan'ın tavrının belirleyici olacağına dikkat çekiyorlar.
   <br/>
   <br/>
   Mao başarmıştı
   <br/>
   <br/>
   Eğer Türkiye'nin adaylığı Aralık Zirvesi'nde tescil edilirse, Uzun Yürüş'ün belki de asıl önemli kısmı başlayacak. Türkiye'ye belli fonlar akacak ama Kopenhag kriterlerinin uygulanması aşaması uzun sürecek. Hem Dışişleri Bakanlığı hem Hükümet kanadı Türkiye'nin AB adaylığının Aralık Zirvesi'nde tescil edilmesi durumunda üyeliğin kaç yıl alacağı sorularını cevapsız bırakıyorlar. TürkiyeAB ilişkilerini 'dansa' benzeten Devlet Bakanı ve eski Dışişleri bürokratı Mehmet Ali İrtemçelik, " Türkiye'nin üyeliğinin gerçekleşme süreci her iki tarafın da performansına" bağlı diyor.
   <br/>
   <br/>
   Mao Zedung, gerçi Uzun Yürüyüş'ün ardından sadece 8 bin kişi ile Shaanxi'ye varabilmişti ama sonunda da Çin Halk Cumhuriyeti'ni kurmuştu. Türklerin Uzun Yürüyüşü hitama erdiğinde başarılı olup olmayacağı, başarılı olduğu takdirde kaç bin kişinin 'sahili selamete' ulaşacağını bilemiyoruz. Türkiye'nin AB üyesi bir ülke olduğu takdirde bu sürekli 'seyyar' milletin bundan memnun olup olmayacağını ya da kısa sürede bu konumundan sıkılıp daha da Batı'ya gidip gitmek istemeyeceğini kimse şimdiden bilemiyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5355-turklerin-uzun-yuruyusu.html), [web.archive.org (arşiv bağlantısı)](http://web.archive.org/web/20130901182008/http://www.aksiyon.com.tr:80/aksiyon/haber-5355-turklerin-uzun-yuruyusu.html)
