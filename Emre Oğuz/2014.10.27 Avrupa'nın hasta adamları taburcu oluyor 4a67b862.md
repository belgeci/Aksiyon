# Avrupa'nın hasta adamları taburcu oluyor

*Emre Oğuz 2014.10.27*

<div class="pNewsDetailMainContent" itemprop="articleBody">
 <p>
  Son yıllarda yaşadıkları mali kriz dolayısıyla Avrupa’nın hasta adamları olarak anılan Yunanistan, İrlanda, Portekiz ve İspanya’da son yayımlanan ekonomik veriler, yeni bir toparlanma döneminin başladığını gösteriyor.
 </p>
 <p>
  Lehman Brothers’ın 2008 yılında iflas etmesiyle Amerika Birleşik Devletleri’nde (ABD) patlak veren ekonomik krizin Avrupa’da hükümetleri devirecek, on milyonlarca insanı işsiz bırakacak, milyonlarcasını ise göçe zorlayacak kadar büyük bir etkiye sahip olacağını hiç kimse tahmin etmiyordu. Avrupa Birliği (AB) henüz bir yıl önce (2007) Romanya ve Bulgaristan’ı üyeliğe kabul ederek kuruluşundan bu yana altıncı büyüme atılımını gerçekleştirmişti. Birçok ülkede siyasi liderler gelecekle ilgili oldukça ümitvar açıklamalar yapıyor, ekonomik krizin lafı bile edilmiyordu.
 </p>
 <p>
  Tehlike çanları ilk İrlanda’da çalmaya başladı. Uzun yıllar Avrupa’nın en hızlı büyüyen ülkesi olan İrlanda’da işler tersine dönmüştü. Daha sonra Yunanistan geldi. İrlanda ekonomisini resesyona sürükleyen mali kriz Yunan ekonomisini tümüyle çöküşün eşiğine getirdi. Modern Yunanistan, kurulduğu günden bu yana yaşadığı en büyük finansal krizle karşı karşıya kaldı. Sıra Portekiz ve İspanya’ya geldiğinde ise birçok ekonomist artık ABD krizinden bağımsız, yeni bir Euro krizinden bahsediyordu. Ekonomisi zor durumda olan Portekiz, İrlanda, Yunanistan ve İspanya için ise “Avrupa’nın hasta adamları” deniyordu. Avrupa’da tablo kısa sürede tersine dönmüştü. Bir yıl önce ümit dolu açıklamalar yapanlar artık AB’nin geleceğinden endişe eder hâle gelmişti. Birliğin dağılma ihtimali birçok değişik platformda kerli ferli adamlar tarafından dillendiriliyordu.
 </p>
 <p>
  Krizi tetikleyen etkenler ülkeden ülkeye farklılık gösteriyordu ancak halk üzerindeki etkileri aynıydı; işsizlik, gelecek kaygısı, ümitsizlik ve göç… Arnavutlar 20 yıl önce daha müreffeh bir hayat hayaliyle Yunanistan’a göç ediyordu. Krizden sonra ise Yunanlar 400-500 Euro’luk işlerde çalışabilmek için Arnavutluk’a göç etmek zorunda kaldı. Benzer durum Portekiz için de geçerliydi. Uzun yıllar boyunca Afrika ve Güney Amerika’daki sömürgelerinden göç alan Portekiz’de yüzbinlerce kişi krizin akabinde Angola ve Brezilya gibi eski sömürgelerine göç etmek zorunda kaldı. İrlanda’da ise göçün birinci adresi İngiltere ve ABD oldu.
 </p>
 <p>
  Kriz sadece ekonomik hayatı değil, sosyal ve siyasal hayatı da derinden etkiliyordu. Orta sınıf hızla fakirleşiyordu. Yunanistan, İrlanda, Portekiz ve İspanya’da kriz yüzünden hükümetler değişti. Uzun süredir iktidarda bulunanlar ya istifa etmek zorunda bırakıldı ya da ağır seçim hezimetleriyle karşı karşıya kaldı. İspanya’da 2004’te iktidara gelen ve 2008’de oy oranını yüzde 43,8’e çıkaran Sosyalist Parti, 2011’de kriz yüzünden ilan edilen erken seçimlerde yüzde 28,8 oy alarak büyük bir hezimete uğradı. Diğer yandan toplumun sosyolojik yapısında da önemli sarsıntılar yaşanıyordu. Portekiz’de 150 yıllık bankacılık geçmişiyle ülkenin en köklü ailelerinden biri olan Espirito Santo ailesinin ‘Dono Disto Tudo’ veya ‘Hepsinin Sahibi’ lakaplı lideri Ricardo Espirito Santo Salgado, ‘kara para aklama’ ve ‘vergi kaçırma’ suçlarıyla gözaltına alındı. İspanya’da hâlen iktidarda bulunan Halk Partisi’ne yolsuzluk gerekçesiyle soruşturma açıldı. Partinin genel merkezine polis baskını yapıldı. Başbakan Mariano Rajoy soruşturmaya tam destek verdiğini açıkladı.
 </p>
 <p>
  Krizin en önemli etkisi, hiç şüphesiz Avrupa ülkeleri arasındaki birliğin güçlü bir şekilde test edilmesi oldu. Başta ortak para birimi politikası olmak üzere birçok politika yeniden tartışmaya açıldı. Çünkü kriz sadece Yunanistan, İrlanda, İspanya ve Portekiz ile sınırlı değildi. Birlik üyesi bütün ülkelerde kemer sıkma politikaların devreye sokulmuştu. Herkes bir sonraki ülkenin hangisi olacağını merak ediyordu. Şubat 2011’de bir araya gelen AB maliye bakanları tarafından kriz durumundaki birlik ülkelerini desteklemek için Avrupa İstikrar Mekanizması (ESM) adı altında bir yapı kuruldu. ESM’nin bütçesi 500 milyar Euro olarak öngörülmüştü ancak krizin daha da derinleşmesi bu miktarın Mart 2012’de 800 Milyar Euro’ya çıkarılmasına sebep oldu.
 </p>
 <p>
  Gelinen son noktada krizin yavaş yavaş etkisini kaybetmeye başladığı söylenebilir. İrlanda, İspanya ve Portekiz; Avrupa Birliği, Uluslararası Para Fonu ve Avrupa Birliği Merkez Bankası’ndan oluşan Troyka’nın yardım programından çıktı. Krizden en kötü şekilde etkilenen Yunanistan’ın ise önümüzdeki yıl çıkması bekleniyor. Yayımlanan son ekonomik veriler söz konusu ülkelerin tamamında önemli bir toparlanmanın yaşanmaya başladığını gösteriyor. Diğer bir deyişle Avrupa’nın hasta adamları yavaş yavaş geri dönüyor.
 </p>
 <p>
  <strong>
   İrlanda, kurtarma programından çıktı
  </strong>
 </p>
 <p>
  Aslında İrlanda krizden önceki 20 yılda hiçbir Avrupa ülkesinde görülemeyecek kadar büyük bir ekonomik atılım gerçekleştirmişti. 1995 ile 2000 yılları arasında ülke ortalama yüzde 9,5 büyümüştü. 1985’te yüzde 17 olan işsizlik oranı 2000 yılında yüzde 3,7’ye kadar geriletilmişti. Bu atılım, İrlanda’yı, kişi başına düşen gelirde Lüksemburg’un arkasında Avrupa’nın en zengini hâline getirmiş ve ülke ‘Celtic Kaplanı’ olarak anılmaya başlamıştı.
 </p>
 <p>
  Ancak her şey 2007’nin sonuna doğru tersine dönmeye başladı. Yunanistan ve Portekiz’in aksine İrlanda’da krizi kamu sektöründeki aşırı harcamalar değil, devletin emlak sektöründeki balonu finanse eden 6 bankayı garanti altına alması tetikledi. Bu bankaların İrlanda ekonomisine yaklaşık 100 milyar Euro zararı oldu. 2008’de İrlanda ekonomisi resesyona girdi. O yıl yüzde 6,4 olan işsizlik oranı 2009’da yüzde 12, 2010’da yüzde 13,8, 2011’de yüzde 14,6, 2012’de ise yüzde 14,7’ye yükseldi. İşsizlik artınca binlerce İrlandalı Avustralya, ABD ve İngiltere’ye göç etmek zorunda kaldı. 2010’da ülkede bütçe açığı, Gayrisafi Yurtiçi Hâsıla’nın yüzde 32’sine ulaşmıştı.
 </p>
 <p>
  Uzun süre boyunca ‘Zorla elde ettiğimiz egemenliğimizi kaybetmek istemiyoruz’ diyerek Troyka’nın yardım taleplerini geri çeviren İrlanda hükümeti, ekonomideki kötü gidişat öz kaynaklardan karşılanamaz hâle gelince Kasım 2010’da Troyka ile masaya oturmak zorunda kaldı. Uzun süren faiz pazarlıklarının akabinde 85 milyar Euro’luk yardım paketi üzerinde anlaşmaya varıldı. Söz konusu anlaşmayla İrlanda hükümeti bir dizi tasarruf planını devreye soktu. İlerleyen 3 yıl çok sayıda tasarruf tedbiri hayata geçirildi. Sadece kamuda değil, özel sektör de de ücretler düşürüldü, krize neden olan bankalar sıkı denetim altına alındı. Böylece kriz 2012 ve 2013’te hafiflemeye başladı. Aralık 2013’te ise İrlanda, Troyka’nın kurtarma programından tamamen çıktı. Ancak günün sonunda her şeyin yoluna girdiğini söylemek zor. Hâlâ kamu borçları istenen seviyeye çekilebilmiş değil. Gençlerde işsizlik oranı hâlâ çok yüksek. Bununla birlikte İrlanda’da hükümetin geçen yıllar boyunca tasarruf tedbirlerini büyük bir kararlılıkla uygulaması ve gelecekte de aynı kararlılığı sergileyeceğine dair beyanatları geleceğe dair ümitleri güçlendiriyor.
 </p>
 <p>
  <img alt="" height="480" src="http://web.archive.org/web/20141223123645im_/http://medya.aksiyon.com.tr/aksiyon/2014/10/27/avrupanin-hasta-adamlari2.jpg"/>
 </p>
 <p>
  <strong>
   Yunanistan yeni bir destek paketine ihtiyaç duymuyor
  </strong>
 </p>
 <p>
  II. Dünya Savaşı’nda Nazi Almanya’sı tarafından işgal edilen Yunanistan, o günden bu yana karşı karşıya kaldığı en büyük ekonomik krizle mücadele etmeye devam ediyor. 2008’de patlak veren ve ilerleyen dönemde Başbakan Yorgo Papandreu’nun görevden ayrılmasına neden olan kriz, ülke ekonomisini iflasın eşiğine getirdi. Birçok uluslararası kredi derecelendirme kuruluşu Yunanistan’ın notunu ‘C’den iflasın bir derece üzeri olan ‘Ca’ya indirdi.
 </p>
 <p>
  Kriz o kadar büyüktü ki AB’nin bile geleceğini tehdit eder hâle geldi. Almanya’nın başı çektiği bir cephe Yunanistan’ın ekonomik olarak desteklenmesine karşı çıkarken; Fransa’nın başı çektiği diğer cephe Yunanistan’ın kurtarılmaması durumunda Euro’nun zarar göreceğini, bunun da bütün AB’yi etkileyeceğini savunuyordu. Neticede 10 Mayıs 2010’da meselenin ciddiyeti anlaşıldı ve AB-IMF ortak çalışmasıyla 750 milyar Avro değerindeki ilk kurtarma paketinin Yunanistan’a verilmesine karar verildi. Ancak bu krizin giderilmesine yeterli olmadı. 2011’de 109 milyar Euro’luk 2. yardım paketi ve Nisan 2014’te ise 8,3 milyar Euro’luk 3. yardım devreye sokuldu.
 </p>
 <p>
  Aslında Yunanistan, 2000-2007 arasında Euro Bölgesi ülkeleri arasında en hızlı büyüyen ekonomilerden birine sahipti. Yılda ortalama yüzde 4,2 büyüyen ülke ekonomisi ciddi miktarda yabancı yatırımı kendi çekti. Buna rağmen kontrol altına alınamayan kamu borçları bütçe açığının giderek artmasına neden oldu. 2013’e kadar bütçe açığı hiçbir zaman yüzde 3’ün altına düşürülemedi. Dolayısıyla Yunanistan’ın çöküşü güçlü büyüme oranına rağmen bütçe açığını azaltmayı başaramayan Türkiye gibi ülkeler için önemli ipuçları içeriyor.
 </p>
 <p>
  Yunanistan’ın en önemli sorunlarından biri vergilerin düzenli bir şekilde toplanamaması ve toplanan vergilerin de rasyonel bir şekilde kullanılamamasıydı. Bunda hiç şüphesiz son yıllarda artan yolsuzlukların halk nezdinde devlete olan güveni sarsmasının payı büyük. 2010’da kaçırılan vergi miktarı 20 milyar doların üzerindeydi. Devletin vergi toplamada yaşadığı sıkıntılar hâlâ devam ediyor. Karaborsa ciddi oranda büyümüş durumda. 2012 verilerine göre Yunanistan’da Gayrisafi Millî Hâsıla’nın yüzde 24,3’ü karaborsada işlem görüyor.
 </p>
 <p>
  Ancak her şeye rağmen son dönemde bazı olumlu gelişmeler de yaşanmıyor değil. Her şeyden önce Avrupa’da Yunanistan’ın Euro Bölgesi’nden çıkarılmasına yönelik talep azalmış durumda. Ülkenin mali durumu AB, Avrupa Merkez Bankası ve IMF yetkililerinden oluşan Troyka tarafından sürekli kontrol ediliyor. Hâlihazırda Yunanistan’ın en büyük kreditörü durumunda olan Troyka bir ay kadar önce Atina’daydı. Görüşme öncesinde bir açıklama yapan Maliye Bakanı Gikas Hardouvelis, Yunanistan’ın kredi anlaşmalarının sonuna yaklaştığını ve kısa sürede kendi ihtiyaçlarını karşılayabilecek durumda olacağını söyledi. Bu yıl ülke ekonomisinin resesyondan çıkması ve yüzde 0,6 oranında büyüme göstermesi bekleniyor. Bütçe yılın ilk 6 aylık döneminde yaklaşık 2 milyar Euro fazla verirken işsizlik oranı küçük bir düşüşle yüzde 27 oldu. Bununla birlikte gençler arasındaki işsizlik oranı hâlâ yüzde 51,5 civarında. Başbakan Antonis Samaras gelecek yıl için daha da ümitli konuşuyor. Almanya Başbakanı Angela Merkel ile Berlin’de gerçekleştirdikleri toplantı sonrasında konuşan Samaras yeni bir destek paketine ihtiyaç duymadıklarını ve önümüzdeki yıl 2,9 büyüme beklediklerini söyledi.
 </p>
 <p>
  <strong>
   Portekiz ekonomisi doğru yolda
  </strong>
 </p>
 <p>
  İrlanda ve Yunanistan’ın akabinde ekonomisi alarm zilleri çalan üçüncü ülke Portekiz oldu. Yüksek cari açık ve bankacılık sektörünün aşırı riskli olması krize kapı aralamıştı. Ülkenin önde gelen bankalarından Banco Português de Negócios (BPN) 2010’da iflasın eşiğine geldi. Hükümet bankayı kamulaştırdı. Aynı yıl kredi derecelendirme kuruluşu Moody’s Portekiz’in kredi notunu 2 kademe birden düşürdü.
 </p>
 <p>
  Uluslararası Çalışma Örgütü (ILO) ise yayımladığı bir raporda Portekiz’de var olan her 7 işten birinin 2008’den sonra ortadan kalktığını belirtiyordu. Raporda ayrıca ülkenin ekonomik ve siyasal çöküşün eşiğinde olduğu vurgulanıyordu. İşsizlik rekor üstüne rekor kırıyordu. Göçler başlamıştı. Toplam nüfusu 10 milyonun biraz üzerinde olan ülkede son 5 yılda 500 binden fazla insan göç etmek zorunda kalmıştı. Hükümet söz konusu kötü gidişe kemer sıkma politikaları ile son vermeyi planlıyordu. Ancak Mart 2011’de yapılan oylamada parlamento kemer sıkma politikalarına onay vermedi. Bu, hükümeti istifa etmek zorunda bıraktı. Başbakan Jose Socrates liderliğinde hazırlanan kemer sıkma politikalarının en önemli iki maddesini emekli maaşlarında kesintiye girilmesi ve belediyelerin bütçelerinin kısıtlanması oluşturuyordu. Hükümet bu sayede kamu açığını 2011 sonu itibariyle yüzde 4,6’ya, 2012’de ise yüzde 3’e düşürmeyi hedefliyordu. Söz konusu planın onaylanmaması Portekiz’de krizin artık sadece ekonomik kriz olmadığının ilk göstergesi oldu. Sosyo-politik sarsıntılar kendini hissettirmeye başladı.
 </p>
 <p>
  Yaklaşık bir ay sonra Portekiz, Avrupa Komisyonu, Avrupa Merkez Bankası ve IMF’den oluşan Troyka’ya resmî ekonomik yardım başvurusunda bulundu. Avrupa’da birçok ülke bir taraftan giderek yayılan krizin bir an evvel kontrol altına alınması için gereken bütün adımların atılmasını savunurken diğer taraftan söz konusu yardım taleplerine verilecek olumlu cevapların ekonomisi zor durumda olan diğer ülkeler için olumsuz örnek teşkil etmesinden endişe ediyordu. Kimse krizin tam olarak ne zaman kontrol altına alınacağından emin olamıyordu. Hâliyle Portekiz’in yardım talebine cevap verilirken ilerleyen dönemde gündeme gelecek diğer yardım taleplerini de dikkate almak gerekiyordu. Uzun görüşmeler sonrasında Troyka, Portekiz için 78 milyar Euro yardım paketine onay verdi.
 </p>
 <p>
  Bu arada Portekiz seçim atmosferine girmişti. Socrates hükümetinin istifasının akabinde alınan erken seçim kararı 5 Haziran’da uygulandı. Troyka’dan alınan 78 milyar Euro karşılığında uygulanacak kemer sıkma tedbirlerini uygulama sözü veren Pedro Passos Coelho liderliğindeki Sosyal Demokrat Parti oyların yüzde 38’ini alarak seçimin galibi oldu.
 </p>
 <p>
  Portekiz ekonomisinin en önemli sorunlarından biri kamu sektöründe gereğinden fazla kişinin istihdam edilmesiydi. 1979’da 372 bin 86 olan kamu çalışanı sayısı 2011’de 612 bin 566’ya çıkmıştı. Dolayısıyla Troyka’nın talep ettiği kemer sıkma tedbirlerinin başında kamu harcamalarının kısılması geliyordu. Bu yüzden çok sayıda kamu çalışanının işine son verildi.
 </p>
 <p>
  Öte yandan, tedbirler sayesinde 2013 itibarıyla belirli alanlarda ekonomik canlanma görülmeye başladı. Yüzde 17,5 seviyelerine çıkan işsizlik oranı yüzde 15’in altına çekildi. 2012’de yüzde 3,2 olan ekonomik küçülme 2013’te yüzde 1,4’e geriletildi. 2014 sonunda ise 1,2 civarında bir büyüme bekleniyor.
 </p>
 <p>
  Portekiz, geçen mayısta Euro Bölgesi Kurtarma Programı’ndan çıktı. Haziranda ise hükümet Troyka’dan alacağı son borç diliminden vazgeçtiğini duyurdu. Başbakan Pedro Passos Coelho ekonomideki toparlanmanın memnuniyet verici olduğunu ve Portekiz’in itibarını geri kazandığını açıkladı. Ancak her şey tam yoluna girdi derken beklenmedik bir gelişme yaşandı. Ülkenin en büyük özel bankası Espirito Santo iflasın eşiğine geldi. Hükümet yeni bir krizin tetiklenmesine mâni olmak için daha önce Troyka’dan aldığı kredinin 4 milyar 400 milyon Euro’luk kısmını bankayı kurtarmak için kullanmaya karar verdi. Birçok kesimin Portekiz’in yeniden piyasalara dönüşünü kutladığı bir dönemde ortaya çıkan bu gelişme Portekiz ekonomisinin henüz tam anlamıyla rayına girmediğinin en sağlam işareti olarak kabul edilebilir. Bununla birlikte ülkenin en büyük özel bankasının batmasına rağmen yeni bir ekonomik krizin tetiklenmemiş olması Portekiz ekonomisinin doğru yolda olduğunu gösteriyor.
 </p>
 <p>
  <strong>
   İspanya ekonomisi istikrarlı yola girdi
  </strong>
 </p>
 <p>
  47 milyonun üzerindeki nüfusuyla Euro Bölgesi’nin en büyük dördüncü ekonomisi olan İspanya’da krizin etkileri çok sert oldu. Üstelik sadece ekonomik açıdan değil, siyasal ve sosyal açıdan da.
 </p>
 <p>
  İspanya’da da ekonomik krizi tetikleyen en önemli etkenlerden biri emlak sektöründe oluşan balondu. 2008’de bu balon patladı, emlak sektörü neredeyse tümden çöküşün eşiğine geldi. Bankacılık sektörü için alarm zilleri çaldı. 2007’de yüzde 8,3 olan işsizlik oranı 2008’de yüzde 13,8’e, 2009’da yüzde 18,1’e, 2010’da yüzde 20’ye, 2011’de yüzde 21,7’ye, 2012’de yüzde 23,2’ye, 2013’te ise yüzde 26’nın üzerine çıktı. Neticede kriz İspanya’ya ekonomik gücünün altıda birini kaybettirdi ve her dört kişiden birini işsiz bıraktı. Çok sayıda İspanyol ülkeden ayrılmak, daha önce İspanya’ya çalışmak için gelen çok sayıda göçmen de anavatanlarına dönmek zorunda kaldı. 2008’den bu yana 500 binden fazla İspanyol’un ve 200 binden fazla göçmenin ülkeden ayrıldığı ifade ediliyor.
 </p>
 <p>
  Bu arada, 2004’te iktidara gelen ve 2008’de oy oranını yüzde 43,8’e çıkaran Sosyalist Parti, 2011 erken seçimlerinde yüzde 28,8 oy alarak büyük bir hezimet yaşadı. Halk krizin sorumlusu olarak onları görüyordu. Seçimin galibi merkez sağ Halk Partisi lideri Mariano Rajoy’un ise halka kemer sıkma politikaları vadetmekten başka şansı yoktu. Bir süre yardım taleplerini geri çeviren Rajoy hükümeti 2012’de Troyka’nın şemsiyesi altına girmek zorunda kaldı. Yardım talebinin temel amacı bankacılık sektöründeki sermaye yapısını yeniden düzenlemekti. Neticede İspanya’ya 100 milyar Euro’luk bir kredi açıldı.
 </p>
 <p>
  Aralık 2013’te ise krizin İspanyolları ne kadar kötü etkilediğini gösteren çok acı bir olay meydana geldi. Sevilla kentinde yaşayan bir adam, karısı ve bir çocuğu çöpten buldukları bozuk yiyecek yüzünden zehirlenerek öldü. Olayın akabinde evin babasının kriz yüzünden uzun süreden beri işsiz olduğu açıklandı. Kentte 3 günlük yas ilan edildi.
 </p>
 <p>
  Kendisine açılan kredinin 40 milyar Euro’luk kısmını kullanan İspanya, Ocak 2014’te yardım kapsamından çıktı. Geçen sürede emlak krizine neden olan bankacılık sektörünün yapısı yeniden düzenlendi, askeriye başta olmak üzere birçok kamu sektöründe küçülmeye gidildi ve bir dizi tasarruf tedbiri hayata geçirildi.
 </p>
 <p>
  Ağustosta 2014 yılının ilk yarısına ait ekonomik verileri değerlendiren Başbakan Mariano Rajoy, ekonomideki toparlanmanın kararlı bir şekilde sürdüğünü belirtti. 2008’den bu yana ekonomik krizle mücadele ettiklerini vurgulayan Rajoy, “Rakamlar, İspanyolların rekor bir zamanda dev bir değişiklik yapabildiklerini gösterdi. Bu rastlantı veya şans değil. İyi yolda ilerliyoruz.” dedi. Rajoy’un açıklamaları IMF raporları tarafından da destekleniyor. Geçtiğimiz günlerde bir açıklama yayımlayan IMF, İspanya ekonomisinin istikrarlı bir yolda olduğu tespitinde bulundu.
 </p>
 <p>
  <img alt="" height="480" src="http://web.archive.org/web/20141223123645im_/http://medya.aksiyon.com.tr/aksiyon/2014/10/27/avrupanin-hasta-adamlari3.jpg"/>
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/avrupanin-hasta-adamlari-taburcu-oluyor_539736), [web.archive.org (arşiv bağlantısı)](http://web.archive.org/web/20141223123645/http://www.aksiyon.com.tr:80/ekonomi/avrupanin-hasta-adamlari-taburcu-oluyor_539736)
