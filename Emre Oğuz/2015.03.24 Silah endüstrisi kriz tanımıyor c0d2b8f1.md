# Silah endüstrisi kriz tanımıyor

*Emre Oğuz 2015.03.24*

<div class="pNewsDetailMainContent" itemprop="articleBody">
 <p>
  Hiçbir kriz dünyanın silah sevdasına engel olamıyor. Stockholm Barış Araştırmaları Enstitüsü’nün (SIPRI) yayımladığı verilere göre küresel silah ticareti artmaya devam ediyor.
 </p>
 <p>
  Birleşmiş Milletler verilerine göre, dünyada 81 milyon yardıma muhtaç insan bulunuyor. UNICEF’e göre bunların 59 milyonu çocuk. Bu insanlık olarak bugüne kadar kırdığımız en acı rekorlardan biri. Öte yandan Avrupa Birliği kurulduğu günden bu yana karşı karşıya kaldığı en derin ekonomik krizlerinden biriyle mücadele etmeye devam ediyor. Euro krizinin tamamen bittiğini söylemek için henüz erken. Rusya ekonomisinin 2015’te yüzde 5’in üzerinde küçülmesi bekleniyor. Çin’de ise 2015 yılında büyüme hızının önceki yıllara nazaran çok daha düşük olacağı resmen açıklandı. Ancak bütün bunlar, küresel bazda silah ticaretini azaltmıyor. Ekonomik krizler, fakirlik hatta açlık… Hiçbiri dünyanın silah sevdasına engel olamıyor. Değişik ülkelerde milyonlarca insan için hayat, olduğundan daha da zor bir hâle gelirken silah ticareti katlanarak artmaya devam ediyor.
 </p>
 <p>
  Kısa adı SIPRI olan Stockholm Barış Araştırmaları Enstitüsü, küresel silah ticaretiyle ilgili son raporunu geçen hafta içerisinde yayımladı. Rapora göre yaşanan bütün ekonomik krizlere ve devreye sokulan sayısız tasarruf tedbirlerine rağmen silah ticareti son 5 yıl içerisinde yüzde 16 arttı.
 </p>
 <p>
  ABD, dünyanın en büyük silah ihraç eden ülkesi unvanını, geçen yıllarda olduğu gibi bu yıl da rakiplerine kaptırmadı. ABD şu an küresel silah ticareti pazarının yüzde 31’ini elinde bulunduruyor.
 </p>
 <p>
  Söz konusu raporun arkasındaki isimlerden biri olan Dr. Aude Fleurant’e göre, ABD silah ticaretini dış politikanın en önemli araçlarından biri olarak kullanıyor. Fleurant, ABD’de son dönemde kısılan savunma harcamalarının silah tüccarlarının yabancı ülkelere daha fazla yoğunlaşmasına neden olduğunu söylüyor. Ancak son beş yılda silah satışlarını yüzde 37 oranında artıran Rusya’nın yanı sıra Almanya, Fransa, İngiltere gibi ülkeleri geride bırakarak dokuzunculuktan üçüncülüğe yükselen Çin’in uzun vadede liderlik için az da olsa bir şansı olduğu söylenebilir.
 </p>
 <p>
  Kanın, gözyaşının ve sefaletin bir türlü sona ermediği Ortadoğu’da ise durum, dünyanın geri kalanı ile kıyaslandığında çok daha vahim. Bölgede son 5 yıl içerisinde silah ithalatı yüzde 25 artmış durumda. Suudi Arabistan, Cezayir, Fas, Mısır ve Irak bölgenin en fazla silah alan ülkeleri. Yaklaşık 30 milyonluk nüfusuyla Suudi Arabistan, Hindistan’ın akabinde dünyada en fazla silah alan ikinci ülke. Bu arada yıllardır Suudi Arabistan’ın en büyük silah tedarikçisi olan İsveç’in geçen günlerde radikal bir karar alarak Riyad ile olan silah ticareti anlaşmasını iptal ettiğini belirtmekte fayda var.  Söz konusu kararın arkasında Suudi Arabistan’da son yıllarda artan insan hakları ihlallerinin olduğu belirtiliyor.
 </p>
 <p>
  Türkiye ise dünyada en çok silah satın alan 7’nci,  en fazla silah satan 17’nci ülke durumunda.  Küresel bazda satılan her 100 silahtan 3’ünü biz alıyoruz.  En çok silah aldığımız ülkeler ise sırasıyla ABD, Güney Kore, İspanya, İtalya, Almanya, Hollanda ve İsrail. SIPRI verilerine göre 2014’te İsrail’den (teslimat hacmi olarak) 17 milyon dolar civarında silah satın almışız.
 </p>
</div>


Kaynak: [www.aksiyon.com.tr](http://www.aksiyon.com.tr/savunma/silah-endustrisi-kriz-tanimiyor_550266), [web.archive.org (arşiv bağlantısı)](http://web.archive.org/web/20150801001754/http://www.aksiyon.com.tr/savunma/silah-endustrisi-kriz-tanimiyor_550266)
