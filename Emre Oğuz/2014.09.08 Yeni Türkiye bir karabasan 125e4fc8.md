# Yeni Türkiye bir karabasan

*Emre Oğuz 2014.09.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Prof. Dr. Umut Özkırımlı, İsveç’te yaşıyor. Türkiye’ye uzaktan baksa da çok yakından ilgili: “Anayasa’nın açıkça ve pervasızca ihlal edildiği, Resmî Gazete’nin bile hükümet sansüründen payını aldığı bir ülke…  Yeni Türkiye buysa, bu bir kâbus olmalı.”
  </font>
 </div>
 <div id="newsText">
  <font class="detail-text">
   <p>
    Türkiye geçmişte hiç olmadığı kadar kutuplaşmış durumda. Bir kesim şimdilerde yeni bir Türkiye’nin hayalini kurarken; siyasi görüşü, etnik kimliği hatta inancı yüzünden hor görülen, hakarete uğrayan ve ötekileştirilenler ise yıllarca mücadele ettikleri eski Türkiye’nin yeni yüzü ile geri döndüğünü savunuyor. Böyle zamanlarda biraz geri çekilip olan bitene dışarıdan bakmakta fayda var. Prof. Dr. Umut Özkırımlı öyle bir isim. İsveç’in Lund Üniversitesi’ndeki Orta Doğu Araştırmaları Merkezi’nde görev yapan Prof. Dr. Özkırımlı, günlük tartışmaların ötesine geçip gerçekte olan biteni anlamaya ve anlatmaya çalışıyor. Bundan dolayı, Avrupa’nın değişik ülkelerinde yayımlanan birçok gazete ve televizyon Türkiye’de yaşananları onun ağzından öğrenmeye çalışıyor. Lund Üniversitesi’nde kendisini ziyaret ettik ve Türkiye’yi konuştuk. ‘Yeni bir Türkiye mi kuruluyor?’, ‘Almanya’nın Türkiye’yi dinlemesinden ne anlamalıyız?’, ‘Batı, Türkiye ile bağlarını kopartıyor mu?’, ‘Ahmet Davutoğlu’nun başbakanlığını nasıl karşılayacaklar?’ gibi soruların cevaplarını aramaya çalıştık.
   </p>
   <p>
    <strong>
     -Lund Üniversitesi’nde ders veriyorsunuz. Öğrencilerinize Türkiye’de olan bitenleri nasıl izah ediyorsunuz?
    </strong>
   </p>
   <p>
    Türkiye’deki kutuplaşmadan bahsediyorum şu sıralar. İki farklı görüş var. Biri ‘Yeni Türkiye’ kuruluyor düşüncesi. Hükümet 12 yıldır iş başında, iyi şeyler de yaptı; askerî vesayet ile mücadele etti ilk döneminde, Avrupa Birliği ile uyum reformlarını hayata geçirdi… Ben ise ikinci görüşü savunuyorum. Türkiye’nin kötüye gittiğine inanıyorum. Özellikle 2010’dan sonra görülen bir bozulma söz konusu...
   </p>
   <p>
    <strong>
     -Nasıl bir bozulmadan bahsediyorsunuz? Ne değişti 2010’dan sonra?
    </strong>
   </p>
   <p>
    Hem söylem bazında hem de uygulamada Erdoğan’ın yaptıkları ortada. Bugün gelinen noktada artık niyet okumamıza gerek yok. Erdoğan kendi yaptığı reformlardan geriye dönüyor zaten. 2010 referandumuyla hayata geçirilen reformların bir bölümünden geri adım atıldı. Anayasa Mahkemesi’ne bireysel başvuru gibi başka birtakım değişikliklerin de iptal edileceği konuşuluyor. Eline fırsat geçerse muhtemelen bunu da kaldıracak.
   </p>
   <p>
    <strong>
     -Cumhurbaşkanı seçilen Erdoğan hâlâ bir vesayetten bahsediyor. Ne diyorsunuz, gerçekten Erdoğan üzerinde bir vesayet olabilir mi?
    </strong>
   </p>
   <p>
    Erdoğan artık sadece iktidar değil, aynı zamanda muktedir de.  12 senedir iktidar, son 3-4 yıldır da muktedir. Dolayısıyla AKP’liler, ‘Biz mağduruz, mağdur ediliyoruz’ deme noktasında değil.
   </p>
   <p>
    <strong>
     -Bir de sürekli gündemde olan bir Yeni Türkiye söylemi var. Ne diyorsunuz, yeni bir Türkiye mi kuruluyor gerçekten?
    </strong>
   </p>
   <p>
    Buna koşulsuz AKP yanlıları dışında inanan kaldı mı, bilmiyorum. Aslına bakarsanız Yeni Türkiye kurulabilirdi. O yolda ilerleniyordu ve onun nüveleri görülüyordu. Barış süreci bence çok önemliydi bu noktada. Ancak Erdoğan Yeni Türkiye’yi kurmak yerine vesayeti kendi eline almayı tercih etti. Dolayısıyla Yeni Türkiye diye bir şey yok artık. Eski Türkiye’nin aynı yapıları devam ediyor, sadece onun başında başka biri var! Bunu söyleyen ilk kişi de ben değilim elbette.
   </p>
   <p>
    <strong>
     -Bir yorumunuzda Türkiye’de yaşananları ‘karabasan’ olarak değerlendirmişsiniz. Ne demek istiyorsunuz tam olarak?
    </strong>
   </p>
   <p>
    Kötü bir rüya gibi Türkiye’nin şu anda gittiği yer. Siyasi düşünür Alexis de Tocqueville’in bir sözü var; ‘Bir rejim için en tehlikeli nokta reform yapmaya başladığı noktadır. Çünkü beklentiler artar’ mealinde. Türkiye ile ilgili bu kadar hayal kırıklığına uğramamızın sebebi biraz da bununla ilgili. AKP’nin gerçek niyetinden bağımsız, ilk defa değişme ihtimalini, ışığını gördük. Oradan bir anda ters yola sapmak ya da U dönüşü yapıp geriye dönmek… Vesayeti koruyup yerine kendi vesayetini kurmak gerçekten kötü bir karabasan gibi. Artık bunun ötesi yok. Kurulmakta olan Yeni Türkiye bu. Polis marifetiyle bir arada tutulan, Anayasa’nın açıkça, pervasızca ihlal edildiği, Resmî Gazete’nin bile hükümet sansüründen payını aldığı bir ülke. Böyle bir Türkiye Yeni Türkiye ise beni uyutun. Sümüklü böceklerin 3 sene boyunca uyuyabildiği söylenir; öyleyse beni de uyutun. Bu kâbus bitince kaldırın. Bu değil bizim özlediğimiz Türkiye. Biz bu kadar sene vesayetin her türlüsüne karşı mücadele ettik.  Bugün aynı şeyi Erdoğan’ın kurmasına da izin verecek değiliz.
   </p>
   <p>
    <strong>
     -Şimdilerde AKP’yi eleştiren entelektüellere sık sık yöneltilen bir soru var. Neden bugüne kadar eleştirmiyordunuz? Neden şimdi?
    </strong>
   </p>
   <p>
    2007’de askerin muhtıra verdiği, 2009’da hakkında kapatma davası açılan bir partiye destek vermem doğal. Bugün ‘irticai faaliyetlerinden ötürü’ AKP’ye kapatılma davası açılsa, her şeye rağmen, buna da karşı çıkarım. Tekrar vurgulamak isterim, her şeye rağmen! İslami kesimin benzeri bir durumda benim gibi düşünenleri desteklemeyeceğini bilmeme rağmen. AKP’nin normal, demokratik yollarla gitmesi gerekiyor. Başka türlü ne toplum demokratikleşir ne de AKP gider zaten. AKP’yi kapatırsın, 5 sene sonra BKP gelir.
   </p>
   <p>
    <strong>
     -Peki üslup? Erdoğan’ın üslubu eleştiriliyor muydu bu kadar?
    </strong>
   </p>
   <p>
    Öncelikle ben kendi adıma eleştiriyordum. Başkaları seçim kampanyasıdır, normaldir derken, Erdoğan’ın biz iktidarda olsak Öcalan’ı asardık demesini eleştirdim mesela. İkincisi Erdoğan’ın bu üslubu o zaman problemdi ama Erdoğan’ın uygulamaları farklıydı. Şimdi ise çok farklı bir Erdoğan söz konusu. Artık mesele sadece Erdoğan’ın kaba ve ayrımcı üslubu değil. O üslup artık muktedir ve politikaları belirler hâle geldi. Yani artık Erdoğan’ın politikaları bu üslup ile ‘paralel’ artık!
   </p>
   <p>
    <strong>
     -Almanya’nın Türkiye’yi dinlediği ortaya çıktı. Akabinde bazı Alman yetkililerin dinlemelerin Türkiye’nin ‘ikiyüzlü’ politikaları nedeniyle yapıldığını iddia ettiği yazılıp çizildi. Batı artık Türkiye’yi güvenilir bir partner olarak görmüyor mu?
    </strong>
   </p>
   <p>
    Bence burada iki nokta önemli. Öncelikle bu ülkelerin 2009-2010’a kadar Erdoğan ile birlikte çalıştığını unutmayalım. Hatta Türkiye, Arap Baharı sırasında demokrasi ile İslam’ın başarılı bir sentezi olarak Ortadoğu ülkelerine model gösteriliyordu. Erdoğan da biraz amiyane bir tabirle bu işin ekmeğini yedi. Gitti, Rabia Meydanı’nda insanları selamladı. Sonra ne değişti? Neden 2010’a kadar seninle birlikte çalışan ve seni destekleyen, seni bir model olarak gösteren Batı durup dururken tavır değiştirdi? Yeni Türkiye’nin komplo teorisyenleri buna ‘Türkiye çok güçlendi o yüzden’ diye cevap veriyorlar. Nasıl güçlendi? Türkiye’nin somut olarak bir şey yaptığı yok ki! Türkiye başlı başına bir aktör değil. İnanılırlığını yitirdi, gücünü yitirdi. Batı da bunu görüyor elbette. Ayrıca şunu da söylemek lazım. Bu ülkelerin diktatör ya da otoriter rejimlerle çalışmayız gibi bir yaklaşımları da yok. Nitekim çalışıyorlar da. Ancak en azından ‘tutarlılık’ bekliyorlar, güvenebilmek istiyorlar.
   </p>
   <p>
    <strong>
     -Bunlar Türkiye’ye yönelik bir algı operasyonu olamaz mı?
    </strong>
   </p>
   <p>
    Türkiye’ye yönelik bir algı manipülasyonu yapıldığı safsatadan ibaret. Sadece olan bitenin farkındalar. Türkiye’nin artık o kadar güvenilir bir ortak olduğunu düşünmüyorlar. Çok yazıldı, çizildi; Türkiye’nin mezhepçi bir politika izlediği algısı var Batı’da. Açıkçası ben de çok farklı düşünmüyorum.
   </p>
   <p>
    <strong>
     -Bu çerçevede Türkiye ile AB arasındaki üyelik müzakerelerinde yeniden bir canlanma beklemiyorsunuz sanırım...
    </strong>
   </p>
   <p>
    Beklemiyorum. Çünkü iki taraf da şu anda bunu istemiyor. Teknik anlamda müzakereler yürüyor ama Türkiye’nin AB’nin öncelikleri arasında olduğunu zannetmiyorum. Tersi de söz konusu bunun. Bir kriz çıkana kadar ilişkiler bu şekilde, deyim yerindeyse rölantide sürdürülecek.
   </p>
   <p>
    <strong>
     -Olabilir mi öyle bir kriz?
    </strong>
   </p>
   <p>
    Ben olacağını düşünüyorum ama bu elbette sadece AKP’nin son dönem politikalarına dayalı bir spekülasyon.
   </p>
   <p>
    <strong>
     -Türkiye’de Cumhurbaşkanlığı seçiminden sonra alevlenen tartışmalardan biri de başkanlık sistemi. Bu konuda ne düşünüyorsunuz? Başkanlık sistemi Türkiye için uygun mu?
    </strong>
   </p>
   <p>
    Başkanlık sistemi moda terimle Türkiye’nin fıtratına aykırı. Türkiye’de Libya, Mısır usulü bir otoriterlik uzun süre devam etmez. 1930’larda ederdi, etti de. Ama 2014 Türkiye’sinde bu gömlek bu topluma giydirilmez. Dikişleri patlar. Askerî vesayet de biraz bu yüzden yıkıldı. Bir şekilde sürekli darbe tehdidi altında yaşayan bir toplum vardı. Soğuk Savaş sırasında bu mümkün olabilirdi ama artık öyle bir dünyada yaşamıyoruz. Hem dünya farklı bir yerde, hem Türkiye’nin iç dinamikleri çok farklı. Türkiye’ye kesinlikle çoğulculuğu tanıyan bir yapı gerekiyor. Türkiye’nin bir arada kalabilmesi ve devlet birliğini koruyabilmesi için üniterlik fikrini geçmişte bırakması gerek. Aksi takdirde milliyetçilerin korktuğu şey olacak: Türkiye gerçekten bölünecek.  Şimdi ‘Yeni Türkiyeciler’ Erdoğan’a Platon’un ‘bilge kralı’ muamelesi yapıyorlar. Velev ki öyle. Diyelim Erdoğan gerçekten ‘Bilge Kral’. Peki ya ondan sonra? Erdoğan’dan sonra ‘Yeni Türkiyeciler’  mesela Ahmet Necdet Sezer’in başkan olduğu bir Türkiye’de yaşamak ister mi?
   </p>
   <p>
    <strong>
     -Başbakan Gezi eylemlerini ve yolsuzluk operasyonlarını ‘millî iradeye darbe’ olarak değerlendiriyor, siz ne diyorsunuz?
    </strong>
   </p>
   <p>
    Gelin bir an için Gezi ve 17-25 Aralık darbeydi tezini kabul edelim. Soru şu: Madem darbe, neden gidip o ses kayıtlarının montaj olduğunun bağımsız bir kuruluş tarafından ispat edilmesine izin vermiyorsun? Neden yolsuzluk dosyalarının açılmasından ve araştırılmasından kaçıyorsun? Bunlar darbe girişimiyse, senin korkacak bir şeyin olmasa gerek. ‘Paralel yapı delil üretir, sahtecilik yapar’ diyorsan, e onlardan da kurtuldun. Polisleri tutukladın; yargının üçte birinin yerini değiştirdin. Kim sahte delil üretecek şimdi? Bir diğer örnek Soma. Soma’yı paralel yapı mı yaptı?
   </p>
   <p>
    <strong>
     -Öyle diyenler de oldu…
    </strong>
   </p>
   <p>
    Onları geçelim lütfen. Onlara göre Erdoğan sokakta yürürken ayağı takılsa yola taşı paralel yapı koydu diyecekler. Geçmişte aynı şeyleri başkaları için söylüyorlardı.  Soma önemli bir örnek, çünkü bir ihmal zinciri sonrası 301 kişi hayatını kaybetti. Hatta AKP’ye yakın gazeteciler bile en azından bir bakanın istifasını istedi. Tekmeci müşavirin istifası istendi. Olay soruşturulsun dendi. Sonra? Sonrası yok. Her şey işletme sahibinin üzerine yıkıldı. O işletmeye ruhsatı kim verdi, kontrollerini kim yaptı, tık yok. Kimse istifa etmedi. Hayat devam ediyor. Vatandaşı tekmeleyen müsteşar bile hâlâ görevinin başında… Velev ki Erdoğan yüzde 100 haklı, bu sorulara cevap verebilen yok.
   </p>
   <p>
    <strong>
     -Türkiye’de medyanın geldiği nokta ile ilgili ne düşünüyorsunuz?
    </strong>
   </p>
   <p>
    Türkiye’de zaten hep kanayan bir yara olan medya tamamen bitti. Tabutuna son çiviyi AKP çaktı. Yeni Türkiye’yi komplo teorilerine başvurmadan, kişilik suikasti yapmadan savunan tek bir kişi yok.  Aydın Doğan, ki hiçbir zaman masum değildi, onun da işini bitirdiler. Söylentiler malum.  Berberoğlu’na ‘İhsanoğlu’na fazla yakın olduk, senin yaptığın gazeteyi beğenmiyorum’ dediği her yerde yazıldı çizildi. İnsanın içinden ‘Bugün mü aklın başına geldi?’ demek geçiyor. Yani Erdoğan cumhurbaşkanlığını kazandıktan sonra mı aklın başına geldi? Yılmaz Özdil gibi ırkçı bir adamı bugüne kadar onlarca ırkçı yazı yazmış atmıyorsun, sonra Bilal Erdoğan ile ilgili bir yazı yazdı diye atıyorsun. Böyle saçmalık olmaz. Öte yandan bu konuda AKP yanlısı medyanın da edeceği tek laf yok. Aynı ırkçılık Akit gazetesinin rutin hâli. Hasan Karakaya niye işinin başında? Bırakın ırkçılığı, antisemitizmi, açık açık küfür ediyor. Bu kişi neden hâlâ işinin başında? Başbakanın uçağının başköşesinde?
   </p>
   <p>
    <strong>
     -Talimat gazetecilerinden bahsediyorsunuz? Kim bunlar?
    </strong>
   </p>
   <p>
    Hükümetin talimatıyla başlık ve manşet atan gazetecileri kastediyorum. Bazı gazeteciler aynı gün aynı yazıyı yazıyor, hatta aynı kelimeleri kullanıyorsa belli ki MİT’ten ya da başka bir yerden bir şeyler geliyor. Selahattin Demirtaş başarılı bir seçim kampanyası sergileyince bakıyoruz hemen akabinde kendisinin ‘solcuların oyuncağı olup Apo’nun emrinden çıktığını’ söyleyen birbirinin kopyası yazılar. Ki bunların çoğu da eskiden Taraf gazetesi gibi mecralarda yazan ‘devşirme’ isimler. Ya da Davutoğlu’nun adı başbakanlık için geçiyor, anında kendisinin nasıl başarılı bir dışişleri bakanlığı yaptığını savunan yine kopya kâğıdıyla çoğaltılmış yazılar.  Bu ya ancak Hollywood filmlerinde görülebilecek bir tesadüfler silsilesi, çünkü her gün oluyor ya da bu insanlara bir şeyler gidiyor ve aynı şeyleri söylüyorlar.
   </p>
   <p>
    <strong>
     -Abdullah Gül ile Erdoğan arasında yaşananları nasıl değerlendiriyorsunuz?
    </strong>
   </p>
   <p>
    Erdoğan ile Gül arasındaki ilişkinin hukukunu hiçbirimiz bilmiyoruz. Yazılıp çizilenlerin büyük bir bölümüne inanmıyorum. Niyet okumaktan kaçınacaksak eğer, aynı ilkeyi her yerde uygulayalım. Benim gördüğüm, Erdoğan ‘haydi gel çıkıyoruz’ dediği zaman Barolar Birliği toplantısından çıkan bir Gül. Erdoğan’ın hazırladığı bütün yasaları noter gibi onaylayan bir Gül. Dolayısıyla aralarında bir rahatsızlık varsa bile bunu bilmiyoruz. Ben somut olarak görmeden o rahatsızlık meselesine inanmam.
   </p>
   <p>
    <strong>
     -Bu arada ona da paralel diyenler var
    </strong>
   </p>
   <p>
    Evet. Ekonomiyi 12 senedir başarıyla yürüten Ali Babacan’a bile paralel diyorlar. Açıkça demiyorlar ama onlara göre zaten kendileri gibi düşünmeyen herkes paralel. Talimat gazetecilerinin bir lafı var ya; ‘kimlerle yan yana düştün’... E kardeşim, sembol isim olduğun için yine seni kullanıyorum, Hasan Karakaya ile yan yana düşüyor, her gün tekzip yayımlamak zorunda kalan havuz medyasında yazıyorsun. Ben gazeteci değilim; siyasi partilerle, oluşumlarla ilişkim yok; Türkiye’de bile yaşamıyorum. Dolayısıyla herkesi eleştiriyorum. Cemaati de açıktan eleştiriyorum. Mesela Ergenekon, Balyoz davası sırasında yapılan usulsüzlüklerdeki rolünü sorguluyorum, bunlara zamanında itiraz etmediklerini söylüyorum. Diğer taraftan ağır bir Türk milliyetçiliği görülüyor cemaatte. Özellikle Kürt sorunu ve İran söz konusu olduğunda. Cemaat şimdilerde biraz daha özeleştiri verme noktasında (İhsan Yılmaz, Kerim Balcı, Abdülhamit Bilici’nin ‘yetmez ama evet’ şeklinde karşılayabileceğimiz yazıları yayımlandı örneğin). Ama AKP’de ses yok. Tek bir özeleştiri emaresi yok. Sürekli yeni düşman oluşturarak yoluna devam ediyor.
   </p>
   <p>
    <strong>
     -Erdoğan’ın Kürt politikasını samimi buluyor musunuz?
    </strong>
   </p>
   <p>
    Benim izlenimim Erdoğan’ın bunu kendisine bir partner oluşturmak istediği için zorunluluktan yaptığı yönünde. Gerçekten Kürt sorununun çözülmesini umursadığından ya da demokratikleşmeyi umursadığından değil daha pragmatik sebeplerle, çıkarı için yaptığını düşünüyorum. Ama bunun çok önemi yok son kertede. Eğer somut adımlar atılırsa ben Erdoğan’ın bunu hangi niyetle yaptığını sorgulamam. Aynen geçmişte olduğu gibi. Ancak somut adımlar atılmadığında samimiyetini sorgularım.  Dersim Havalimanı’nın adının değişmesi vs bunlar sembolik adımlar. Artık gelinen noktada daha somut adımlar atılmalı…
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-39433-yeni-turkiye-bir-karabasan.html), [web.archive.org (arşiv bağlantısı)](http://web.archive.org/web/20140912144230/http://aksiyon.com.tr:80/aksiyon/haber-39433-yeni-turkiye-bir-karabasan.html)
