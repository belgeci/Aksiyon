# Ukrayna’da Rus ruleti

*Emre Oğuz 2013.12.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ukrayna’nın AB ile ortaklık ve serbest ticaret anlaşmasını reddetmesi, ilk bakışta siyasi bir karar gibi görünse de aslında tamamen ekonomik nedenlere dayanıyor.
  </font>
 </div>
 <div id="newsText">
  <font class="detail-text">
   <p>
    Ukrayna’da hükümetin kasımda imzalaması beklenen Avrupa Birliği (AB) ile ortaklık ve serbest ticaret anlaşmasını reddetmesinin akabinde başlayan protestolar devam ediyor. 2004’te ‘Turuncu Devrim’in gerçekleştirildiği Bağımsızlık Meydanı’nda toplanan yüz binlerce kişi hükümeti AB’ye sırt çevirmekle ve halka ihanet etmekle suçlarken; Devlet Başkanı Victor Yanukoviç, Rusya ile ilişkileri daha da güçlendiren adımlar atmaya devam ediyor. Süreci doğru analiz etmek için ise Ukrayna, AB ve Rus ekonomilerine karşılaştırmalı olarak bakmak şart. Zira Ukrayna’nın AB’yi geri çevirmesi siyasi değil, ekonomik bir karar olarak gözüküyor.
    <p>
     Her şeyden önce şunu hatırlatmakta fayda var: Ukrayna hâlihazırda 20 milyarı Rus bankalarına olmak üzere Rusya’ya 30 milyar dolardan fazla borcu olan bir ülke. Bu borcun büyük bir kısmı doğalgaz ithalatından kaynaklanıyor. 2014 yılı içerisinde ödenmesi gereken miktar 17 milyar dolar. Hâl böyleyken Rusya’yı karşıya alıp AB’nin safında yer almak, Putin’in ekonomi danışmanlarından Sergei Glazyev’in de ifade ettiği gibi, Ukrayna için ‘ekonomik olarak intihardan’ başka bir şey değil. Üstelik AB de Ukrayna’yı mevcut durumdan kurtarmak için kayda değer bir destekte bulunmuyor. Ağır bir mali krizden yeni yeni çıkmaya başlayan AB ülkelerine, Ukrayna’ya serbest ticaret anlaşmasını imzalaması için verilecek krediyi izah etmek kolay değil çünkü. Buna rağmen 600 milyon avroluk AB yardımından bahsediliyor. Ancak bu rakam Rusya’ya olan borç dikkate alındığında devede kulak. Bu yüzden Yanukoviç, yaptığı açıklamalarda bu miktarı ‘küçük düşürücü’ ve ‘güzel ambalajlı şeker’ olarak değerlendiriyor. Sık sık AB ile anlaşma imzalamaktan yana olduğunu dile getiren Yanukoviç, bunun için en azından 20 milyar dolarlık krediye ihtiyaçları olduğunu vurguluyor.
     <p>
      Ukrayna ayrıca Yunanistan ve Romanya’nın ardından Uluslararası Para Fonu’na (IMF) en fazla borcu olan üçüncü ülke durumunda. 2008’de patlak veren ekonomik kriz sonrasında IMF’ye 16,5 milyar dolar borçlanan Ukrayna, bu yıl 5,6 milyar dolar geri ödeme yaptı. 2014’te 3,6, 2015’te ise 1,4 milyar dolar daha ödemesi gerekiyor.  IMF, borç verdiği diğer ülkelerde olduğu gibi Ukrayna’da da birtakım yapısal reformların hayata geçirilmesini istiyor. Ancak mevcut hükümet bu reformlara sıcak bakmıyor.
      <p>
       Bu şartlar altında Kiev’de gösteriler devam ederken Victor Yanukoviç, geçen hafta içerisinde Putin ile görüşmek için Moskova’ya gitti. Bu görüşme bir anlamda AB’ye hayır diyen Ukrayna’nın ödüllendirilmesi anlamına geliyordu. Nitekim beklentiler boşa çıkmadı. Görüşme sonrası Rusya’nın 15 milyar dolar değerinde Ukrayna  Devlet Tahvili alacağı, ayrıca Ukrayna’ya 400 dolardan daha pahalıya satılan bin metreküp doğalgazın 268 dolara kadar indirileceği açıklandı. İki ülke arasında ayrıca “An-24” tipi uçakların “D18-T” motorlarının üretimine dair askerî anlaşmanın yanında gelecek yıl Sivastopol’un düşman işgalinden kurtuluşunun ortaklaşa kutlanılması gibi kültürel anlaşmalar da imzalandı. Rus kaynaklar toplamda imzalanan 14 anlaşmanın Ukrayna ekonomisine yıllık katkısının 7 milyar dolar olacağını ifade ediyor.
       <p>
        Netice itibariyle Ukrayna’nın AB ile ortaklık ve serbest ticaret anlaşmasını reddetmesi, ilk bakışta siyasi bir karar gibi görünse de aslında tamamen ekonomik sebeplere dayanıyor. AB’nin krizle boğuştuğu yıllarda Rusya sattığı doğalgazla Ukrayna ekonomisini ciddi oranda kendisine bağımlı hâle getirdi. Dolayısıyla bugün yaşananlar o bağımlılığın kaçınılmaz bir tezahürü. Ukrayna’da ringden mağlup ayrılan AB’nin ilerleyen dönemdeki hamleleri ise merak ediliyor. Zira son günlerde yaşananlar AB ile Rusya’yı birbirine yaklaştırmadı, tam tersine aralarını daha da açtı. Bu ayrılığın yakın gelecekte giderilmesi mümkün gözükmüyor.
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-37422-173-ukraynada-rus-ruleti.html), [web.archive.org (arşiv bağlantısı)](http://web.archive.org/web/20131227053805/http://www.aksiyon.com.tr:80/aksiyon/haber-37422-173-ukraynada-rus-ruleti.html)
