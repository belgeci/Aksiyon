# Merkel'i sarsan istihbarat skandalı

*Emre Oğuz 2015.05.12*

<div class="pNewsDetailMainContent" itemprop="articleBody">
 <p>
  BND’nin AB üyesi ülkeleri dinlediği ve elde ettiği bilgileri abd ile paylaştığı ortaya çıkınca, Alman Başbakan Angela Merkel zor durumda kaldı.
 </p>
 <p>
  Geçen yıl ağustos ayında, Alman istihbaratının 2009 yılından bu yana Türkiye’yi dinlediği ortaya çıkarılınca, beklenenin aksine, Almanya’da çok büyük bir olay olmadı. Başbakan Angela Merkel çıktığı bir televizyon programında, “Artan tehditler ışığında, istihbarat teşkilatlarının faaliyetlerine ihtiyacımız sürecek. Herkesin bunu anlayacağına inanıyorum.” diyerek konuyu kapattı. Skandalın mağduru konumundaki Ankara da her nedense olayın üzerine fazla gitmedi. Aksine bazı yetkililer Alman istihbaratı tarafından dinlenmenin aslında ne kadar da normal olduğunu Türk kamuoyuna anlatmaya çalıştı.
 </p>
 <p>
  Almanya şimdilerde yeni bir istihbarat skandalı ile sarsılıyor. Ancak bu sefer durum farklı. Öyle ki bazı üst düzey istihbarat yöneticilerinin yanı sıra bakanların hatta 10 yıldır Almanya’nın lideri konumunda olan Angela Merkel’in siyasi kariyerinin bile risk altında olduğu söyleniyor.
 </p>
 <p>
  Her şey, Der Spiegel dergisinin Dış İstihbarat Teşkilatı BDN’nin uzun süreden beri Fransa ve Avusturya gibi bazı AB üyesi ülkelerin yanı sıra Avrupa Komisyonu’nu da dinlediği, bununla da kalmayıp dinlemeler sayesinde elde ettiği verileri ABD istihbarat servisi NSA ile paylaştığını ortaya çıkarmasıyla başladı. Alman medyası hafta boyunca skandalın farklı bir yönünü gözler önüne seren haberler yayımladı. Bazı haberlerde BND’nin çeşitli özel firmalar hakkında da casusluk yaptığı belirtildi. Adı geçen firmalar arasında Avrupa’da savunma ve havacılık sanayiinde stratejik öneme sahip olan Fransa merkezli Airbus firması da var.
 </p>
 <p>
  Skandal, Almanya’nın AB nezdindeki güveninin ciddi oranda sarsılmasına neden oldu.  AB Komisyonu Başkanı Jean Claude Juncker, Almanya’dan iddialara bir an önce açıklık getirmesini istedi. Aslen Alman olan Avrupa Parlamentosu (AP) Başkanı Martin Schulz ise şaşırdığını ve “iddiaların doğru çıkması hâlinde Almanya’nın kabul edilemez bir durumla karşı karşıya kalacağını” söyledi.
 </p>
 <p>
  Berlin yönetimi konunun aydınlığa kavuşturulabilmesi için Federal Meclis bünyesinde özel bir “NSA Araştırma Komisyonu” kurdu. Şimdilerde herkes bu komisyonun kararını bekliyor.
 </p>
 <p>
  Muhalefet ısrarla BND Başkanı Schindler’in istifasını isterken söz konusu skandal hükümet ortağı partiler arasında da tartışmalara neden oluyor. Koalisyonun küçük ortağı Hristiyan Sosyal Birlik Partisi, Dışişleri Bakanlığı görevinde bulunan Sosyal Demokrat Partili Frank-Walter Steinmeier’in meclis araştırma komisyonu tarafından sorgulanmasını istedi. Steinmeier BND ile NSA arasındaki işbirliği anlaşması imzalandığında başbakanlık müşaviriydi. Koalisyonun büyük ortağı Sosyal Demokrat Parti (SPD) ile Merkel’in başkanı olduğu Hristiyan Demokrat Birlik Partisi (CDU) arasındaki görüş ayrılığı ise daha da derin. Zira SPD Başkan Yardımcısı Ralf Stegner, siyasi sorumluluğu taşıyanın Başbakan Merkel olduğunu ve “gerekli görülmesi hâlinde (meclis komisyonu tarafından) dinlenebileceğini” söyledi. Merkel’i zor durumda bırakan asıl açıklamalar Başbakan Yardımcılığı ve Ekonomi Bakanlığı görevlerini yürüten SPD Genel Başkanı Sigmar Gabriel’den geldi. Casusluk iddialarını “Büyük bir depreme yol açabilecek bir gizli servis skandalı” olarak değerlendiren Gabriel, bunu daha önce Başbakan Merkel’e iki kez sorduğunu ve ikisinde de olumsuz cevap aldığını söyledi. Gabriel’in açıklaması Merkel’in siyasi geleceği açısından büyük bir önem taşıyor. Zira Meclis Araştırma Komisyonu’nun söz konusu iddiaları doğrulayan bir karar vermesi hâlinde Merkel, sadece koalisyon ortağına değil, aynı zamanda Başbakan Yardımcısı ve Ekonomi Bakanına onun şahsında da bütün kamuoyuna yanlış bilgi vermiş olacak. Hatırlanacağı üzere Almanya’da geçmişte çok daha önemsiz konularda bile kamuoyuna yanlış bilgi veren siyasetçiler istifa etmek zorunda kalmıştı.
 </p>
</div>


Kaynak: [www.aksiyon.com.tr](http://www.aksiyon.com.tr/istihbarat/merkeli-sarsan-istihbarat-skandali_550876), [web.archive.org (arşiv bağlantısı)](http://web.archive.org/web/20150813200153/http://www.aksiyon.com.tr/istihbarat/merkeli-sarsan-istihbarat-skandali_550876)
