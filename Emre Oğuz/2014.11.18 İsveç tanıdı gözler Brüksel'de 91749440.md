# İsveç tanıdı gözler Brüksel'de

*Emre Oğuz 2014.11.18*

<div class="pNewsDetailMainContent" itemprop="articleBody">
 <p>
  II. Dünya Savaşı’nda Nazi zulmünden kaçan binlerce Yahudi’ye kapılarını açan İsveç, geçtiğimiz günlerde Filistin’i resmen tanıdı. Şimdi diğer AB ülkelerinin atacağı adımlar merakla bekleniyor.
 </p>
 <p>
  İsveç’in 30 Ekim itibariyle Filistin’i resmen tanıdığını açıklamasının akabinde Avrupa’da sular durulmuyor. Birçok ülke Filistin’e yönelik tutumunu yeniden gözden geçirme kararı aldı. Önümüzdeki dönemde Filistin’i tanıyabileceklerine dair olumlu sinyaller veren ülkelerin sayısı artıyor. Gözler ise Brüksel’e çevrilmiş durumda. Brüksel’de alınacak bir karar, birlik üyesi birçok ülkenin tutumunu bir anda değiştirebilir.
  <br/>
  Arap Parlamentosu Başkanı Ahmed Bin Muhammed Cervan’a göre, İsveç’in Filistin’i tanıması zincirin ilk halkası. Yazılı bir açıklama yayımlayan Cervan, diğer Avrupa ülkelerinin de aynı kararı almasını beklediğini vurguladı.
  <br/>
  Bilindiği üzere hâlihazırda dünyada 130’dan fazla ülke Filistin’i tanıyor. Bunlar arasında AB üyesi Güney Kıbrıs, Bulgaristan, Malta, Polonya, Romanya, Macaristan, Slovakya ve Çek Cumhuriyeti de var. Ancak bu ülkelerin AB’ye üye olmadan önce Filistin’i tanıdığını hatırlatmakta fayda var. Hâliyle İsveç’in Filistin’in bağımsızlığını tanıyan ilk AB ülkesi olarak tarihe geçtiği söylenebilir. Filistin ayrıca 29 Kasım 2012’de Birleşmiş Milletler Genel Kurulu’nda yapılan oylamada “gözlemci kuruluş” statüsünden “üye olmayan gözlemci devlet” statüsüne yükseltilmişti.
  <br/>
  Son dönemde AB içerisinde Filistin’in tanınmasına yönelik tartışmaların en yoğun yaşandığı ülkelerden biri İngiltere. Konu en son geçen ay Avam Kamarası’nın da gündemindeydi. Yapılan oylamada 12 milletvekili ‘hayır’ derken 274 milletvekili ‘evet’ ile Filistin’in tanınmasına yeşil ışık yaktı. Ancak İngiltere’de devletleri tanıma yetkisini elinde bulunduran hükümet kanadı bu sonuca rağmen Filistin’i tanımaya yanaşmadı. Başta Filistin’in tanınmasına ‘evet’ oyu veren milletvekilleri olmak üzere toplumun değişik kesimleri hükümeti eleştirirken İsveç’in tanıma kararının hükümet üzerindeki baskıları artırdığı belirtiliyor.
  <br/>
  Norveç’te ise hükümet şimdilik Filistin’i tanımayı düşünmüyor. Ancak bu önümüzdeki dönemde yaşanacak bazı gelişmelerle değişebilir. Önceki hafta gazetecilerin sorularını cevaplayan Başbakan Erna Solberg, ‘iki devletli çözüm hazır oluncaya kadar’ Filistin’i tanımayı düşünmediklerini söyledi. Norveç, 2012’de Birleşmiş Milletler Genel Kurulu’nda Filistin’in ‘devlet’ olarak tanınması için ‘evet’ oyu kullanmıştı.
  <br/>
  Fransa’da Dışişleri Bakanı Laurent Fabius’un parlamentoda Filistin’in tanınmasına yönelik bir oylama yapmayı düşünmediklerini açıklamasına rağmen konu henüz kapanmış değil. Fransız Haber Ajansı AFP, Sosyalist Partili bazı milletvekillerinin konuyu parlamento gündemine getirmeye hazırlandığını yazdı.
  <br/>
  Benzer bir durum Danimarka’da da yaşanıyor.  Önceki hafta İsveç Başbakanı Stefan Löffen ile görüşen Başbakan Helle Thorning Schmidt, “İsveç’in kararına saygı duyuyoruz; ancak biz Danimarka olarak Filistin’i tanımayı düşünmüyoruz. Bu konuda AB’nin diğer ülkeleriyle hareket edeceğiz.” demesi başkanlık yaptığı Sosyal Demokrat Parti içerisinde bile tepkilere sebep oldu. Partinin önde gelen isimlerinden eski Dışişleri Bakanı Holger K. Nielsen, “Hükümet bu konudaki kararını yeniden gözden geçirmeli. İsveç oldukça cesur bir adım attı ve hükümetimiz bu cesur adımı desteklemeli.” dedi. Nitekim mevcut Dışişleri Bakanı Martin Lidegaard da daha önce yaptığı açıklamada “Filistin’i devlet olarak tanımak için sabırsızlanıyoruz; ancak Filistin’in devlet olarak var olma şansı olup olmadığını görmeden bunu yapmamız çok zor.” demişti.
  <br/>
  Son dönemde AB’nin değişik ülkelerinde Brüksel’in İsrail’e yönelik tutumunu sertleştirmesini talep edenlerin sayısı ciddi oranda arttı. Kasım ayı başında, AB bünyesinde faaliyet gösteren 309 sivil toplum kuruluşu, Avrupa Birliği Komisyonu Dış Politika Yüksek Temsilciliği’ne yeni atanan Federica Mogherini’ye özel bir mektup yazarak AB ile İsrail arasındaki ortaklık anlaşmasının iptal edilmesini ve İsrail’in uluslararası kanunlara uymadığı için cezalandırılmasını istedi. Hâl böyle olunca AB’nin birlik olarak Filistin’in bağımsızlığını tanıması ya da tanımaması daha da önem kazanıyor. Zira başta Danimarka olmak üzere birçok ülkede hükümetler Brüksel’den gelen mesajlara göre pozisyon alıyor.
  <br/>
  Federica Mogherini, geçtiğimiz günlerde yaptığı açıklamalarla AB’nin önümüzdeki dönemdeki tutumuna dair önemli ipuçları verdi. Fransız Le Monde gazetesine konuşan Mogherini, İsveç gibi AB üyesi ülkelerin tek başına Filistin’i tanımasının yeterli olmadığını söyledikten sonra “Görev sürem dolmadan önce Filistin bağımsız bir devlet olarak kurulmuş olursa çok mutlu olurum.” dedi. Mogherini’nin önümüzdeki 5 yıl boyunca görevde olacağı öngörülüyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dunya/isvec-tanidi-gozler-brukselde_539959), [web.archive.org (arşiv bağlantısı)](http://web.archive.org/web/20141204063653/http://www.aksiyon.com.tr:80/dunya/isvec-tanidi-gozler-brukselde_539959)
