# Kimsesiz çocuklar ülkesi

*Emre Oğuz 2015.09.21*

<div class="pNewsDetailMainContent" itemprop="articleBody">
 <blockquote>
  <p>
   Suriye’de büyükler anlamsız iktidar mücadelelerine devam ededursun, iç savaştan en çok çocuklar etkileniyor. Dört bir yana dağılan kimsesiz binlerce çocuğun hikâyesi yürek dağlıyor.
  </p>
 </blockquote>
 <p>
  Ürkek bir serçe gibi eğme başını. Kaldır başını ve dimdik dur. Bu senin değil, ülkemin ayıbı. Hırpalanmış yerlerinden öperim çocuk.” Yıllar önce böyle demiş Nazım Hikmet. Biz ise 2015’in sonbaharında Suriye’nin kimsesiz çocuklarının hikâyesini anlatmakta zorlanıyoruz. Sayılar yaşananları ifade etmekten çok uzak çünkü. Ne kadar soğuk sayılar. Birleşmiş Milletler Çocuklara Yardım Fonu (UNICEF), Irak ve Suriye’de devam eden savaşlar nedeniyle şu ana kadar 14 milyon çocuğun hayatının altüst olduğunu açıklıyor. Ancak nedense bir türlü arzu edilen etkiyi yapmıyor bu açıklama. Sanki 14 milyonun ne kadar büyük bir rakam olduğunu bilmiyor insanoğlu. Hepsi bir araya gelip bir ülke kursa, bu ülke nüfus olarak Yunanistan, İsveç, Belçika, Macaristan, Danimarka ve Norveç’ten daha büyük olurdu. 14 milyon öyle bir sayı ama yine de etkilemiyor işte insanoğlunu.
 </p>
 <p>
  Bu yüzden sayılarla değil, insan hikâyeleriyle ifade etmeli bu acıyı. 2 yaşındaki Yusuf Receb’inkine kulak verelim mesela. Şam’ın doğusunda, annesi, babası ve abisiyle birlikte yaşıyordu. Bir süre önce evlerine isabet eden bir bomba annesi ile abisini koparıyor hayattan. Küçük Yusuf’un ise yüzü dâhil vücudunun büyük bir bölümü yanıyor. Babası Ahmed Receb, o esnada evde olmadığı için hayatta kalmış. Günler süren tedaviden sonra doktorlar Yusuf’tan ağzını oynatmasını isteyince “Uyumak istiyorum.” diyebilmiş sadece... Siz bu satırları okurken o, büyük ihtimalle hâlâ vücudundaki yanıkların acısını çekiyor olacak. Ancak her şeye rağmen doktorlar ümitli. Aylar sonra da olsa Yusuf’un iyileşeceğine inanıyorlar. Tabii bu arada birileri kaldığı hastaneyi bombalamazsa...
 </p>
 <p>
  Suriye sınırlarının dışına çıkmak, çocuklar için bir anlamda her an tepelerine düşebilecek bir bombadan kaçmak ya da onları hayattan koparacak bir kurşunun hedefi olmaktan kurtulmak gibi bir şey. Bu yüzden, bilhassa çatışma bölgelerinde yaşayan anne-babalar çocuklarını ülkeden çıkarabilmek için ellerinden gelen her şeyi yapıyor. Bu çoğu zaman ölümü göze almak demek. Âdeta ihtimali yüksek bir ölümden kaçmak için daha düşük ihtimalli başka bir ölüme doğru koşuyorlar.
 </p>
 <p>
  Ancak Suriye’den çıkmak, bütün sorunların çözüldüğü anlamına gelmiyor maalesef. Komşu ülkelerdeki kamplarda yeni yeni sorunlar bekliyor mültecileri. Ürdün’deki kampta hayat şartları çok ağır. Özellikle kız çocukları için. İç savaştan kaçıp Ürdün’e sığınmak zorunda kalan çok sayıda kız çocuğu, zorla evlendiriliyor. Zaatari Mülteci Kampı’nda bu durum neredeyse sıradan bir hâl almış durumda. Bazı çocuklar, aileleri tarafından, belirli zamanlarda kampa görücü gelen Ürdünlü ailelere ‘satılıyor’. Sırf kamptan kız almak için Körfez ülkelerinden gelenlerin bile olduğu söyleniyor. Kampta evlendirilenlerden biri, 14 yaşındaki Ela.  BBC’ye yaptığı açıklamada şunları söylüyor: “Bebeğim olacağı için korkuyorum. Ona bakamayacağımdan endişe ediyorum. Keşke okula devam edebilseydim de doktor olabilseydim. Keşke bu kadar küçük yaşta evlenmeseydim.”
 </p>
 <p>
  Aynı kampta kızlarından birini 14 bin dolara ‘vermek’ zorunda kalan bir anne ise söyle diyor: “Suriye’de olsak böyle bir şey aklımın ucundan geçmezdi. Ama her şeyimizi savaşta kaybettik. Alacağımız başlık parası diğer çocuklarımın geleceği için gerekliydi.”
 </p>
 <p>
  Türkiye’de şartlar Ürdün’e nispeten daha iyi. Ancak burada da hayatın günlük gülistanlık olduğunu söylemek çok zor. Fuhuş ciddi bir sorun. Çok sayıda mültecinin fuhşa zorlandığını gösteren raporlar var.  Öte yandan iş hayatında da sömürülüyor mülteciler. Çok ucuza çalıştırılıyor ve zaman zaman şiddete maruz kalıyorlar.
 </p>
 <p>
  Komşu ülkelerdeki mülteci kampları düşünülünce, İsveç, Suriyeli  mülteci çocuklar için masal diyarı gibi kalıyor. Bu yüzden İsveç’e son dönemde haftada yaklaşık 700 kadar kimsesiz mülteci çocuk geliyor. Kiminin annesi, kiminin babası ölmüş, kiminin hiç kimsesi kalmamış. Çoğu yakınlarını Suriye’de savaşta kaybetmiş. Bazıları ise Ortadoğu’dan İskandinavya’ya uzanan acı, korku ve tehlike dolu yolculuğa tek başlarına çıkmak zorunda kalmış. İnsan tacirlerinin kişi başına istediği parayı herkes için denkleştiremeyen birçok Suriyeli anne-baba bari çocuklarımız kurtulsun diyerek gönderiyorlar evlatlarını bu tehlikeli yolculuğa.
 </p>
 <p>
  Artık kaçmak zorunda değilsiniz
 </p>
 <p>
  Bu yıl ocak ayı ile ağustos ayı içerisinde İsveç’e iltica başvurusunda bulunan kimsesiz mülteci çocukların sayısı 9 bin 383. Yıl sonuna kadar bu rakamın 12 bin olması bekleniyor. 2014 yılında ise 7 bin 49 idi. AB genelindeki toplam kimsesiz mülteci çocukların üçte biri İsveç’e geliyor. Göteborg Belediyesi’nin aile biriminden sorumlu yetkilisi Eva Kollberg, son dönemde belediyeyi arayıp evinde boş bir oda olduğunu, ihtiyacı olan mülteci çocuk varsa misafir edebileceğini söyleyenlerin sayısının arttığını ifade ediyor. Yaşları çok küçük olan kimsesiz çocuklar ‘bakıcı ailelere’ veriliyor genelde. Müslüman bakıcı aile bulmak ise neredeyse imkânsız. Lillekärr şehrinde 36 çocuğun kaldığı bir mülteci evini işleten Matilda Brinck-Larsen, mülteci çocukların yaşadığı travmaların en yakın tanıklarından biri. Brinck-Larsen, “Aylarca kaçmışlar. Çok hassaslar, geceleri korku içinde uyanıp ağlıyorlar. Birçoğu dövülmüş, yaralanmış. Buraya geldiklerinde onlara öğretmek zorunda olduğumuz ilk şey artık kaçmak zorunda olmadıkları.” diyor.
 </p>
 <p>
  Almanya’da, Münih Teknik Üniversitesi’nin yaptığı bir araştırmaya göre, kimsesiz olsun olmasın mülteci çocukların üçte biri posttravmatik stres bozukluğu yaşıyor. Normalliğin dışına çıkan kişilerde görülen bu hastalığın etkileri yıllarca devam ediyor. Normal bir ilişki ve normal bir iletişim kuramıyor çocuklar uzun süre. Almanya’da şimdilerde ülkeye gelen Suriyeli çocukların eğitim sistemine nasıl entegre edileceği tartışılıyor. Birçok eyalette okullar yeniden düzenleniyor. Emekli öğretmenlerin yeniden çalışmaya başlaması bile gündemde. Öte yandan birçok üniversite mülteci öğrencilere destek olmak üzere ücretsiz eğitim başta olmak üzere çeşitli öneriler sunuyor. Bu arada, 4 yıldır devam eden iç savaşın neticesinde 2,6 milyon Suriyeli çocuğun hâlen herhangi bir okula devam etmediğini hatırlatmakta fayda var.
 </p>
 <p>
  İngiltere’de ise uzun süren tartışmaların akabinde 20 bin kadar yeni mültecinin ülkeye kabul edilmesine karar verildi. Başbakan David Cameron, yetim çocuklara öncelik verileceğini açıkladı. Öte yandan söz konusu çocukları İngiltere’de nasıl bir hayatın beklediği net değil. Geçen hafta kabul edilen düzenlemenin hükümete mülteci çocukları 18 yaşına geldiklerinde sınır dışı etme yetkisi verdiği belirtiliyor. Böyle bir ihtimalin varlığının bile çocukların psikolojisini, gelecek planını altüst edeceğine şüphe yok.
 </p>
 <p>
  Suriyeli kimsesiz mülteci çocuklar için Avrupa’ya gelmek her şeyden önce savaştan kurtulmak ve eğitim demek. Savaş uçaklarının ve bombaların olmadığı bir gökyüzü demek. Okula gitmek, arkadaşlarıyla oynamak demek. Bir gelecek umudu demek. Fakat bu, fotoğrafın nispeten güzel yanı. Diğer yanında ise yetimliğin, öksüzlüğün acısı ya da ailesinden binlerce kilometre uzakta olmanın hasreti var. Ne Avrupa’da ne de dünyanın başka bir yerinde bu acıyı ve hasreti giderebilecek bir okul var.
 </p>
 <p>
  Oysa Macaristan’ın başkenti Buda-peşte’de bir tren istasyonunda Almanya’ya gitmek için bekleyen 14 yaşındaki Kenan Meselme’nin El Cezire kameramanına söylediği şu sözler, herkes için çıkış yolunun zannedildiği kadar karmaşık olmadığını gösteriyor: “Lütfen Suriyelilere yardım edin. Şimdi yardıma ihtiyaçları var. Sadece savaşı durdurun. O zaman Avrupa’ya gitmek istemeyiz zaten. Sadece savaşı durdurun. Bu yeter!”
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/kimsesiz-cocuklar-ulkesi_552333), [web.archive.org (arşiv bağlantısı)](http://web.archive.org/web/20150925064215/http://www.aksiyon.com.tr:80/dosyalar/kimsesiz-cocuklar-ulkesi_552333)
