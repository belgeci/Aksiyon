# Hukuk çöktü Türkiye dibe vurdu

*Emre Oğuz 2015.06.08*

<div class="pNewsDetailMainContent" itemprop="articleBody">
 <p>
  Hukuk skandalları Türkiye’nin gerilemesine neden oluyor. Dünya Hukukun Üstünlüğü Endeksi’ndeki 21 sıralık düşüş bunun son örneği.
 </p>
 <p>
  ‘Doğruluk ortadan kalktı mı, yükselme tutkusu bazı yüreklerde yer bulabilir, cimrilik ise bütün yürekleri sarar, istekler konu değiştirir, dün söylenen söz bugün söylenmez olur, yasalar içinde özgürken, yasalara karşı özgür olmak istenir, her yurttaş sahibinin evinden kaçmış bir köle gibidir. Ahlak öğüdü baskı, kural boyunduruk olur, dikkatin yerini korku alır. Eskiden herkesin malı kamunun hazinesi iken şimdi kamunun hazinesi şunun bunun malı olur. Bu durumda artık cumhuriyet cansız bir bedendir ve artık güçlü olan kendisi değil, birkaç yurttaştır ve herkes kendi çıkarı peşindedir.’
 </p>
 <p>
  Fransız düşünür Charles-Louis de Secon-dat’a ya da bilinen adıyla Montesquieu’ya ait olan bu söz, son dönemde Türkiye’de yaşananların sanki kısa bir özeti gibi.  Hukukun askıya alınıp yerine emir ve talimatların getirildiği, kamu malının hoyratça çarçur edildiği ‘Yeni Türkiye’, sadece kendi vatandaşlarına değil, dışarıdan ona bakan; tarihi, kültürü ve jeo-politik konumu itibarıyla ondan beklentileri olan herkese büyük bir hayal kırıklığı yaşatıyor. Elif Şafak’ın bir İsveç gazetesinde yayımlanan şu tespiti ne kadar da isabetli: “Geriye gidiyoruz, nasıl başka ülkelere örnek olabiliriz ki?”
 </p>
 <p>
  Dünyanın değişik ülkelerindeki adalet sistemlerinin durumunu ortaya koymak amacıyla hazırlanan Dünya Hukukun Üstünlüğü Endeksi’nin 2015 raporu geçen hafta yayımlandı. Çok sayıda adli kuruluşun yanı sıra Microsoft, Apple gibi bazı uluslararası firmaların da desteklediği Dünya Adalet Projesi tarafından yayımlanan bu endekse göre Türkiye 102 ülke arasında hukukun üstünlüğü konusunda 80. sırada. Gana (34.), Çin ( 71.), Tanzanya (72.), Rusya (75.), Burkina Faso (78.) Türkiye’yi geride bırakan ülkelerden sadece bazıları. 2400’den fazla uzmanın katkılarıyla hazırlanan raporda ülkeler; temel haklar, yolsuzluk, şeffaflık, denetim ve güvenlik, düzenleyici hükümlere uyum, medeni hukuk adaleti ve cezai adalet ile hükümetin hesap verebilirliği olmak üzere 8 farklı alanda değerlendirmeye tabi tutuluyor.
 </p>
 <p>
  Geçen yılki endeks ile kıyaslandığında Türkiye’nin 21 basamak birden gerilediği görülüyor. Ancak söz konusu geriye gidiş bununla da sınırlı değil. Çünkü endekse göre Türkiye’nin ‘temel haklar’ ve ‘hükümetin hesap verebilirliği’ kriterlerindeki durumu çok daha kötü. Türkiye ‘temel haklar’ alanında 102 ülke arasında 96’ncı, ‘hükümetin hesap verebilirliği’ alanında ise 91’inci sırada. Genel sıralamadaki 21 basamaklık düşüşün arkasındaki en önemli neden bu iki alanda yaşanan gerilemeler. Türkiye ‘temel haklar’ konusunda geçen yıla oranla 18 sıra, ‘hükümetin hesap verebilirliği’ alanında ise 23 sıra birden gerilemiş durumda.
 </p>
 <p>
  Endekse göre, dünyada hukukun üstünlüğü ilkesinin en güçlü olduğu bölge İskandinavya. Danimarka’nın zirvede yer aldığı endekste Norveç ikinci, İsveç üçüncü, Finlandiya ise dördüncü sırada yer alıyor. Bilindiği üzere bu ülkeler aynı zamanda dünya basın özgürlüğü sıralamalarında da zirvede yer alıyor.
 </p>
 <p>
  Freedom House’un 2015 raporuna göre dünyada basının en özgür olduğu ülke İsveç. Sınır Tanımayan Gazeteciler Örgütü’ne göre ise Finlandiya birinci sırada. Ancak her iki durumda da değişmeyen bir şey var; basın özgürlüğü konusunda dünyanın zirvesinde yer alan ülkeler hukukun üstünlüğü konusunda da zirveyi kimseye bırakmıyor.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/hukuk-coktu-turkiye-dibe-vurdu_551200), [web.archive.org (arşiv bağlantısı)](http://web.archive.org/web/20150720134046/http://www.aksiyon.com.tr/dosyalar/hukuk-coktu-turkiye-dibe-vurdu_551200)
