# AB, Türk bankalarını eşdeğer bulmadı..

*Emre Oğuz 2015.02.23*

<div class="pNewsDetailMainContent" itemprop="articleBody">
 <p>
  Bank Asya’ya polis baskınından 2 hafta sonra bankacılıkta eş değer ülkeler listesini yayımlayan Avrupa Birliği, Türkiye’yi liste dışı bıraktı. Karar, Türk finans sistemine güvenin azaldığını gösterdi.
 </p>
 <p>
  Avrupa Komisyonu geçen hafta içerisinde bankacılık sektöründe kendisine ‘eş değer’ kabul ettiği ülkeler listesini yayımladı. Listeye giremeyen ülkeler için ise ‘risk katsayısı’ arttırıldı. Normal şartlar altında aday ülke statüsünde bulunan ve Gümrük Birliği üyesi olan Türkiye’nin söz konusu listede yer alması bekleniyordu.
 </p>
 <p>
  Brüksel yönetimi beklenenin aksine Türk bankalarını eş değer kabul etmedi. Öte yandan Suudi Arabistan, Brezilya ve Hindistan’ın da aralarında olduğu 17 ülke, AB tarafından ‘eş değer ülke’ olarak kabul edildi.
 </p>
 <p>
  Bank Asya’nın polis tarafından basılmasından 2 hafta sonra gelen bu karar uluslararası çevrelerin Türk ekonomisine olan güveninin ne derece azaldığının önemli bir işareti. Karar sonrasında başta Avrupa Birliği üyesi ülkelerde bulunan olmak üzere dünyanın birçok ülkesindeki bankalar Türk bankalarıyla iş yaparken bir kere daha düşünmek zorunda kalacak. Zira kararla birlikte Türkiye’de faaliyet gösteren bütün bankaların ve o bankalarla iş yapan diğer bütün bankaların risk karşılıkları olumsuz bir şekilde etkilenecek. Artan risk katsayıları bundan böyle Türk bankalarına açılacak kredilerin maliyetlerini de yükseltecek. Uzun vadedeki sıkıntılar ise çok daha tehlikeli.
 </p>
 <p>
  Eş değer ülke listesi, 2008’de ABD’de patlak veren ve bir süre sonra Avrupa ekonomisini çöküşün eşiğine getiren ekonomik kriz döneminde Avrupa Birliği’nin aldığı önlemlerden biri. Üye ülkelerdeki bankacılık sistemlerini tek tek inceleyen ve sıkı kurallarla denetim altına alan Brüksel, bir ileri adım olarak AB ile iş yapan ülkelerin bankacılık sektörünün şartlarını da inceleme kararı almıştı.
 </p>
 <p>
  AB, bu listenin birlik içerisinde muhtemel bir banka iflasını engellemek için oldukça önemli olduğunu düşünüyor. Şartları uygun görülen ülkeler, eş değer ülkeler listesine girerken, bu ülkelerin AB bünyesindeki bankalarla yaptığı işlemler kolaylaştırılıyor. Ayrıca, risk katsayıları düşecek ve kredi maliyetleri de azalacak. Hariçte kalanlar içinse tam tersi bir durum söz konusu.
 </p>
 <p>
  Uygulama kapsamında bir süreden beri yapılan incelemeler nihayet tamamlandı. Avrupa Birliği 12 Aralık 2015 tarihinden itibaren geçerli olmak üzere bankacılıkta eş değer ülkeler listesini yayımladı. İsviçre, Amerika Birleşik Devletleri, Avustralya, Kanada ve Japonya gibi güçlü bankacılık sektörüne sahip ülkeler listede öne çıkıyor. Latin Amerika’dan Brezilya ve Meksika’ya yer veren listede, Afrika’dan Güney Afrika bulunuyor. Suudi Arabistan Ortadoğu’yu temsil eden tek ülke olarak ayrılıyor. Uzakdoğu’dan ise Çin, Hindistan, Hong Kong ve Singapur var. Avrupa kıtasının küçük ülkesi Monako’yla birlikte, İngiliz Kraliyeti’ne bağlı özerk ada yönetimleri olan Guernsey, Isle of Man ve Jersey’ye de listede yer verilmiş. Yatırım bankacılığı için de bir liste hazırlanmış ve burada AB’ye eş değer ülkeler olarak Avustralya, Brezilya, Kanada, Çin, Meksika, Suudi Arabistan, Singapur, G. Afrika ve ABD dâhil edilmiş.
 </p>
 <p>
  Hâlihazırda Türk bankacılık sektörünün önemli bir kısmı yabancıların elinde bulunuyor. Borsa İstanbul’da işlem gören hisselerin de yüzde 40’tan fazlası yabancı yatırımcılara ait. Bu yatırımcıların Türkiye ekonomisinin istikrarı açısından önemi çok büyük. Hâliyle Türkiye’nin eş değer ülkeler listesine giremediğini çok önceden öngörüp gerekli önlemleri alması gerekirdi. Ancak gelinen noktada akıllara iki ihtimal geliyor. Ya Avrupa Birliği Bakanlığı ve Türkiye’de ekonomi yönetimi Türk bankalarının güvenli olduğu konusunda Avrupa’da gerekli kulis çalışmalarını yapmadı ya da söz konusu çalışmalar yapıldı ancak Avrupalı yetkililer Türk bankalarının güvenli olduğu konusunda ikna olmadı. Bu iki ihtimalden hangisinin geçerli olduğunu meçhul. Bununla birlikte her iki ihtimalin de Türkiye ekonomisi hakkında AB’de olumsuz bir görüntünün bulunduğuna işaret ettiğiyse muhakkak.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/ab-turk-bankalarini-esdeger-bulmadi_549105), [web.archive.org (arşiv bağlantısı)](http://web.archive.org/web/20150730180233/http://www.aksiyon.com.tr/ekonomi/ab-turk-bankalarini-esdeger-bulmadi_549105)
