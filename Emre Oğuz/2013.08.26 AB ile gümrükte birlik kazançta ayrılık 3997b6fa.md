# AB ile gümrükte birlik kazançta ayrılık

*Emre Oğuz 2013.08.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   1996 yılında imzalanan Gümrük Birliği Protokolü, Türk gazetelerinde “AB’ye üye olduk” başlıkları ile duyurulmuştu. Ama işin aslı öyle değildi. Protokolden kaynaklı Türkiye’nin uğradığı ekonomik zarar ise her yıl artıyor.
  </font>
 </div>
 <div id="newsText">
  <font class="detail-text">
   <p>
    Türkiye ile Avrupa Birliği (AB) arasındaki ‘ortaklık’ ilişkisinin temelini oluşturan Ankara Anlaşması 12 Eylül’de 50. yılını geride bırakacak. Aradan geçen yarım yüzyılda çok şey yaşandı. O yıllarda adı Avrupa Ekonomik Topluluğu olan ve sadece 6 ülkeden oluşan AB, günümüzde 28 üyesiyle dünyanın en büyük ekonomik ve siyasi birliği haline geldi. Türkiye ise geçen yarım asırda 1 direkt müdahale ile diğeri postmodern usullerle gerçekleştirilmiş 2 askerî darbe ve biri normal diğeri elektronik 2 askerî muhtıra gördü. Ama AB ile ilişkilerini hep sıcak tutmaya çalıştı. Aslında 12 Eylül 1963 tarihinde imzalanan Ankara Anlaşması birçok alanda avantaj sağlasa da Türkiye bu avantajları hiçbir zaman kullanamadı. Bunda AB’nin ‘riyakâr’ tavrının etkisi var şüphesiz; ancak Türkiye’nin de geçen 50 yılda üzerine düşeni layıkıyla yerine getirdiğini söylemek çok zor. Yaşanan hayati iç sorunlar AB nezdindeki hakların savunulmasına engel oldu sürekli. Ekonomik dengeler hep AB lehine oldu ve olmaya devam ediyor.
   </p>
   <p>
    İstanbul Serbest Muhasebeci Mali Müşavirler Odası (İSMMMO) geçen hafta yayımladığı ‘Türkiye-AB: Bitmeyen Senfonide 50 Yıl’ isimli raporla tam da bu konuyu masaya yatırdı. Rapora göre, Türkiye ile AB arasındaki ticari ilişkinin kaybedeni hep Türkiye. Üstelik söz konusu kayıp her geçen yıl artıyor. 2007 yılında Türkiye’nin AB ile yaptığı ithalat-ihracat dolayısıyla oluşan dış ticaret açığı yaklaşık 8 milyar dolar civarındaydı. Bu açık 2012 yılı sonunda 28,2 milyar dolara ulaştı. Son 5 yılın toplam açığı ise 100 milyar dolara yaklaşmış durumda. 2012 yılında Türkiye’nin toplam dış ticaret açığının 83,9 milyar dolar olduğu düşünülünce söz konusu rakamların vahameti daha iyi anlaşılabilir. AB’nin ‘nalıncı keserine’ benzetildiği raporda Türkiye’nin kaybının en önemli sebeplerinden birinin 1996 yılında imzalanan Gümrük Birliği Protokolü olduğu vurgulanıyor.
   </p>
   <p>
    Söz konusu rapor, vaktiyle Türk ekonomisi için büyük ümitlerle imzalanan Gümrük Birliği (GB) anlaşmasını yeniden tartışmaya açıyor. Bazı ekonomistler GB’nin Türkiye için miadını doldurduğunu ve artık zarar vermeye başladığını ifade ediyor, bazıları ise tam tersini. Raporun akabinde yazılı bir açıklama yayımlayan İktisadı Kalkınma Vakfı (İKV), Gümrük Birliği’nin Türkiye’ye birçok fayda sağladığı ve bu faydaların halen devam ettiği fikrini savundu. ‘‘GB Anlaşması sayesinde; ‘AB pazarı için yüksek standartlarda üretim yapan Türkiye’nin diğer küresel pazarlara da girebilmesi mümkün olabilmiş, ürün çeşitliliği AB ile benzer yönde gelişme göstermiştir.” diyen İKV, dış açığın Türkiye’nin genel bir sorunu olduğunu ve bunun sebebinin GB Protokolü olmadığını dile getirdi.
   </p>
   <p>
    Çağlayan: Aleyhimize çalışıyor
   </p>
   <p>
    Ekonomi Bakanı Zafer Çağlayan, geçmişte yaptığı açıklamalarda GB Protokolü’nün Türkiye aleyhine çalıştığını vurgulamış ve birliğin dışına çıkılabileceğinin sinyallerini vermişti. En son İklimlendirme Sanayi İhracatçıları Birliği (İSİB) tarafından düzenlenen Sodex Ankara 2013 fuarının açılışında konuya değinen Bakan Çağlayan, şu değerlendirmeyi yapmıştı: “Dönemin (1 Ocak 1996) hükümetinin büyük hatasıyla, AB, serbest ticaret anlaşması imzaladığı ülkelerle Türkiye’yi taraf yapmıyor. GB, bu hali ile centilmenlikten çıkmıştır. Serbest Pazar, serbest ticaret anlayışından uzaklaşmıştır. Türkiye’ye ciddi anlamda engellerin getirildiği haksız rekabet unsuruna dönüşmüştür. GB’nin bu vaziyette devam etmesi Türkiye’nin lehine değildir. Türkiye AB ile serbest ticaret anlaşması yapmış olsa GB’nin getirdiği hiçbir mükellefiyete uymak zorunda kalmayacaktır.”
   </p>
   <p>
    Temelde herhangi bir gümrük vergisi ya da tarifesi olmadan ticaret yapılması anlayışına dayanan GB Protokolü’nün bu kadar tartışılmasının en önemli sebebi AB’nin son dönemde 3. ülkelerle imzaladığı serbest ticaret anlaşmaları. GB üyesi olan Türkiye, bu anlaşmaların yükümlülüklerini yerine getirmeye mecbur kalırken, AB’ye ‘tam üye’ olamadığı için kazançlarından istifade edemiyor. Mesela; 2011 yılında AB ile Güney Kore arasında imzalanan serbest ticaret anlaşması sayesinde Güney Kore menşeli mallar AB’ye olduğu gibi Türkiye’ye de gümrük vergisinden muaf girme hakkı kazandı. Buna karşılık Türkiye kendi mallarını Güney Kore’ye gümrüksüz sokamıyor. Bu durum doğal olarak Türkiye’nin zarara uğramasına yol açıyor. Daha da önemlisi AB 2014 yılında Amerika Birleşik Devletleri (ABD) ile de benzer bir serbest ticaret anlaşması imzalamayı planlıyor. Söz konusu anlaşmanın hazırlıkları çoktan başladı ve Türkiye’nin bu anlaşmanın dışında bırakılacağı açıklandı.
   </p>
   <p>
    Birçok uzman Türkiye ekonomisinin söz konusu serbest ticaret anlaşmaları dolayısıyla ciddi bir pazar ve refah kaybına uğradığı konusunda hemfikir.  Türkiye bu kayıpları minimize edebilmek için bir taraftan üçüncü ülkelerle ‘ikili’ serbest ticaret anlaşmaları imzalamaya çalışırken, diğer yandan uluslararası arenada AB’ye baskı uygulayarak, GB Protokolü yüzünden oluşan zararı tazmin etmesini sağlamaya çalışıyor. Bu kapsamda Güney Kore ile 1 Mayıs 2013’te yürürlüğe giren bir ikili anlaşma imzalandı. ABD ile de görüşmeler devam ediyor. Türkiye’nin NATO’daki ağırlığını kullanarak;  AB’nin savunma konusunda atacağı adımlara engel olmaya çalışıyor. En son AB’nin Avrupa Kıtası’nın güvenliğini sağlamak amacıyla oluşturmaya çalıştığı Avrupa Güvenlik ve Savunma Kimliği (AGSK) oluşumu bu sebeple veto edildi. Proje kapsamında Avrupa kıtasında meydana gelecek muhtemel çatışmalara müdahale etmek için 60 bin kişilik acil müdahale gücünün oluşturulması isteniyordu.
   </p>
   <p>
    ‘GB açmazı tam üyelikle ilgili’
   </p>
   <p>
    Türkiye AB ilişkileri ve Gümrük Birliği konusunda birçok çalışması bulunan İstanbul Üniversitesi, İktisat Fakültesi Öğretim Üyesi Prof. Dr. Havva Tunç’a göre, Türkiye’nin GB açmazı, tam üyeliğin gerçekleşememesi ve bu sürecin uzamasıyla ilgili. Tunç, GB’nin iddia edildiği gibi ‘oldubittiye’ getirilen bir düzenleme olmadığını söylüyor. Türkiye’nin 1963 yılında imzaladığı Ankara Anlaşması  ile kazandığı ‘ortak üyelik’ statüsünü  geçen 50 yıl içerisinde ‘tam üyelik’ statüsüne taşıyamadığını belirten Prof.  Tunç, bunun Türkiye’nin Gümrük Birliği düzenlemesini algılamasındaki yanlışlıkla ilgili olduğunu ifade ediyor.
   </p>
   <p>
    Türkiye’nin AB’ye ‘tam üyeliğinin’ gerçekleşmemesinde Türkiye ne kadar sorumlu ise; AB’nin de o kadar sorumlu olduğunu vurgulayan Tunç, şu yorumu yapıyor: “Türkiye AB ile muhtemel birlikteliğe ekonomik bir bütünleşme olarak bakmış ve hâlâ ekonomik olarak değerlendirmektedir. Aslında bunun ekonomik olduğu kadar siyasi ve sosyal birliktelik olduğu göz ardı edilmemelidir. AB bir ailedir. Aile deyince aklınıza ne geliyorsa AB denince de aklınıza o gelmeli.”
   </p>
   <p>
    AB, bugüne kadar ‘ortak üyelik’ statüsünde bulunan hiçbir ülke ile GB düzenlemesi yapmadı. Bunun tek istisnası Türkiye. Prof. Tunç, “GB düzenlemesine konu olan ülke zarar ve kayıplarla karşılaştığı zaman bunun AB tarafından giderilmesi gerekir. Uygulama ve kural böyle; ancak bunun işleyebilmesi için ülkenin AB’ye tam üye olması lazım. Aksi takdirde bu birlik içinde olan ülke kayıplarını kendisi karşılar.” diyor.
   </p>
   <p>
    Prof. Havva Tunç, Türkiye’nin AB’ye tam üyeliğinin gerçekleşmesi durumunda ise Gümrük Birliği Protokolü’nün faydalarının artacağını vurguluyor: “50 yıllık bekleyişin sonunda, bir iki şey olumsuz gidiyor diye AB ile olan birlikteliği elimizin tersiyle itmek rasyonel değil. Yani pireye kızıp yorgan yakılmaz.’’
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=AEF4EF14704E30BCEBF752997AE8A2DC?newsId=36362), [web.archive.org (arşiv bağlantısı)](http://web.archive.org/web/20140107074815/http://aksiyon.com.tr:80/aksiyon/newsDetail_getNewsById.action;jsessionid=AEF4EF14704E30BCEBF752997AE8A2DC?newsId=36362)
