# Türkiye'nin itibarı sıfırlandı

*Emre Oğuz 2014.12.22*

<div class="pNewsDetailMainContent" itemprop="articleBody">
 <p>
  Son dönemde artan antidemokratik uygulamalar nedeniyle dünyada ciddi şekilde zedelenen Türkiye’nin itibarı, geçen haftaki medyaya darbe operasyonuyla âdeta yerle bir oldu.
 </p>
 <p>
  Gezi Parkı olayları esnasında polisin kullandığı aşırı ve anlamsız şiddet nedeniyle büyük bir yara alan ve 17-25 Aralık yolsuzluk ve rüşvet operasyonlarının üzerinin örtülmesiyle tükenme noktasına gelen Türkiye’nin uluslararası arenadaki itibarı geçen haftaki medyaya darbe operasyonuyla âdeta sıfırlandı. Şurası kesin; önümüzdeki yıllarda Türkiye’nin itibarını yeniden hak ettiği konuma getirmek isteyenlerin işi hiç de kolay olmayacak.
 </p>
 <p>
  Aralarında Zaman Gazetesi Genel Yayın Müdürü Ekrem Dumanlı, Samanyolu Medya Grubu Başkanı Hidayet Karaca, STV’de yayımlanan “Şefkat Tepe” dizisinin hikâye yazarı Hikmet Tombulca, “Tek Türkiye”, “Şefkat Tepe” ve “Sungurlar” adlı dizilerin yapımcısı Salih Asan, “Sungurlar” dizisinin yönetmeni Engin Koç’un ve bazı polislerin bulunduğu 32 kişinin gözaltına alınması dünyada geniş yankı buldu. Uluslararası alanda saygı gören bütün medya kuruluşları; ifade hürriyetine, basın özgürlüğüne, insan haklarına ve demokrasiye darbe olarak değerlendirilen operasyonu takipçilerine duyurdu. Haberlerin ana temasını Türkiye’nin demokrasiden uzaklaşarak otoriter bir rejime dönüşmesi oluşturuyor. İngiliz Financial Times gazetesi Türkiye’de 14 Aralıkta ilk kez hayal ürünü bir dizinin hedef alındığını, Fransız Le Monde da Cumhurbaşkanı Erdoğan’ın yolsuzlukla suçlanınca ‘paralel devlet’ icat ettiğini yazdı.
 </p>
 <p>
  Medyaya operasyon sadece Türkiye’nin basın özgürlüğü konusundaki karnesine yeni kırıklar eklemekle kalmadı, Batı ülkeleri ile uzun yıllara dayanan müttefikliğinin de tartışmaya açılmasına neden oldu. Guardian gazetesinin Türkiye uzmanı yazarı Simon Tinsdall “Erdoğan yönetimindeki Türkiye, Batı için hâlâ güvenilir bir müttefik mi?” başlıklı yazısında operasyonu “Recep Tayyip Erdoğan’ın paranoya siyasetinin çirkin bir safhaya daha girmesi” olarak değerlendirdi. Yazısında operasyonun Cumhurbaşkanı Erdoğan’ın Türkiye’yi Batı’dan ne kadar uzaklaştırdığını ortaya çıkardığını belirten Tinsdall, “Erdoğan’ın paranoyak otokratlığı ile Rusya’nın benzer güvensiz otokratı Vladimir Putin arasındaki karşılaştırmalar artık alışıldık hâle geldi.”  ifadelerine yer verdi.
 </p>
 <p>
  Katar merkezli Al Jazeera televizyonu, haberi, “Türk gazeteciler polis baskınıyla gözaltına alındı” başlığıyla duyururken İspanyol El Pais, “Recep Tayyip Erdoğan’ı eleştiren en önemli gazetenin genel yayın yönetmeni gözaltına alındı” başlığını tercih etti.
 </p>
 <p>
  Bu çerçeveden değerlendirildiğinde söz konusu operasyonun geçmişte yaşanan çeşitli ekonomik krizlere oranla çok daha büyük bir itibar kaybına neden olduğu söylenebilir.
 </p>
 <p>
  <strong>
   “Erdoğan Rejimi”
  </strong>
  <br/>
  Ancak  operasyonla birlikte Türkiye’nin kaybettiği tek şey uluslararası alandaki itibarı olmadı. Aşağı yukarı 50 yıldır üye olmak için beklediği Avrupa Birliği ile arasındaki mesafe de daha önce hiç olmadığı kadar açıldı. 17 ve 25 Aralık yolsuzluk ve rüşvet operasyonlarının yıldönümünde yapılan operasyon Türkiye’nin Avrupa Birliği üyelik macerasında oldukça karanlık bir dönemin başlamasına neden oldu. Artık yıllardır müzakereleri izleyen uzmanlar dâhil kimse önünü tam olarak göremiyor. Ekonomik yaptırımlardan üyelik müzakerelerinin tamamen durdurulmasına kadar bütün seçenekler tartışmaya açılmış durumda.
 </p>
 <p>
  Operasyondan sonra ortak bir açıklama yapan AB Dışişleri Yüksek Temsilcisi Federica Mogherini ve Avrupa Komisyonu’nun genişlemeden sorumlu üyesi Johannes Hahn polis baskını ve tutuklamaların demokrasinin temel ilkesi olan basın hürriyeti ile bağdaşmadığını vurgulamıştı.  Cumhurbaşkanı Erdoğan’ın bu açıklamaya; ‘‘Böyle bir adımı atarken de ‘AB ne der? Acaba AB bizi alır mı, almaz mı?’ diye bir derdimiz yok. Biz kendi göbeğimizi kendimiz keseriz, siz kendi aklınızı kendinize saklayın” şeklinde cevap vermesi sadece Brüksel’de değil Avrupa’nın bütün başkentlerinde derin bir öfkeye neden oldu.  Birçok kişi ve kurum Erdoğan’ın bu sözlerini Türkiye’nin Avrupa Birliği macerasının sonu olarak değerlendirdi.
 </p>
 <p>
  Avrupa Parlamentosu’ndaki Sosyalistler ve Demokratlar’ın lideri Gianni Pittella, Cumhurbaşkanı Erdoğan’ın Türkiye’yi yanlış yöne, Avrupa’dan uzağa götürdüğünü söylerken salı günü gerçekleştirilen AB dışişleri bakanları toplantısının ardından yapılan açıklamada ise, âdeta Erdoğan’ın restine rest çekildi ve “Susup, endişelerimizi ifade etmekten kaçınamayız.” denildi.  Ancak AB’nin asıl tepkisi Türkiye’deki basın özgürlüğüne yönelik baskıları acil gündem ile çarşamba günü Avrupa Parlamentosu’na taşıması oldu. Söz konusu tartışmada söz alan milletvekillerinin tamamı medyaya darbe operasyonunu sert ifadelerle kınarken birçok milletvekili Türkiye’den bahsederken ‘Türkiye Cumhuriyeti’ yerine ‘Erdoğan Rejimi’ ifadesini kullandı.
 </p>
 <p>
  Bu arada Türkiye’ye yönelik ekonomik yaptırım çağrısı yapanların sayısının da hayli yükseldiğini belirtmekte fayda var. Neticede önümüzdeki ay yapılacak bir genel kurul oturumunda Türkiye ile ilgili hazırlanan karar metni oylamaya sunulacak.
 </p>
 <p>
  <strong>
   Türkiye dostlarına darbe
  </strong>
  <br/>
  Öte yandan medyaya darbe operasyonunun en çok zarar verdiği kesimlerden biri de Türkiye dostları oldu. Geçmişte Türkiye’de gerçekleştirilen demokratik reformlara verdikleri desteklerle bilinen ve Türkiye’nin AB üyeliğinin savunucusu olan bu insanlar son yapılan operasyonlarla büyük bir yara aldı. Birçoğu şimdilerde Türkiye karşıtı cephelerin iğneleyici yorumlarına muhatap oluyor.
 </p>
 <p>
  “Kızıl Danny” olarak bilinen Alman politikacı Daniel Cohn-Bendit onlardan biri. Yıllar önce Türkiye’yi “Boğaziçi mucizesi” diye tanımlayan ve AKP icraatlarından övgüyle bahseden Cohn-Bendit şimdilerde Erdoğan’ın ve AKP’nin son 10 yılda yaptığı icraatları tek tek yok ettiğini savunmak zorunda kalıyor.
 </p>
 <p>
  Yıllarca Türkiye’nin AB üyeliğine yeterli desteği vermediği için kendi ülkesini bile sert bir şekilde eleştirmekten geri durmayan AP’nin İngiliz milletvekillerinden Andrew Duff ise son yapılan operasyondan sonra Türkiye ile müzakerelerin askıya alınması gerektiğini savunmaya başladı. Duff, “Türkiye’nin AB üyeliğine en büyük köstek İngiltere oldu zannediyorduk ama asıl köstek Türkiye’nin ta kendisiymiş. Türkiye’nin AB üyeliği konusunda artık iyimser değilim. Hem AB hem de Türkiye için daha iyisini arzu ediyorum. Türkiye’nin AB üyeliği müzakereleri askıya alınmalı çünkü Türkiye’nin Kopenhag Kriterleri çerçevesindeki başarısızlığını görmezden gelmek doğru değil.” diyor artık.
 </p>
 <p>
  Danimarka Parlamentosu’ndaki Türkiye kökenli milletvekillerinden Yıldız Akdoğan’a göre;  medyaya darbe operasyonu Türkiye karşıtı çevrelerin eline önemli bir koz verdi. Bu koz daha uzun süre Türkiye’nin başını ağrıtmaya devam edecek.
 </p>
 <p>
  Önceleri sadece aşırı sağ eğilimli İslam karşıtı düşünce kuruluşları tarafından dillendirilen söylemler artık uluslararası dünyada saygın ve muteber kuruluşlar tarafından da dile getirilmeye başlandı. Dünyanın önde gelen düşünce kuruluşlarından Freedom House bile Türkiye’nin AB’ye katılım sürecinin durdurulması gerektiğini savundu mesela. Medyaya darbe operasyonunun akabinde Avrasya uzmanı Nate Schenkkan imzasıyla bir yazı yayımlayan Freedom House, “Türkiye’nin Avrupa vizyonunun bu hükümetle asla ilerlemeyeceğini” belirtti. Oysa aynı Freedom House geçmiş yıllarda AKP hükümetinin gerçekleştirdiği demokratik reformlara övgüyle atıfta bulunan çok sayıda yazı yayımlamıştı.
 </p>
 <p>
  <img alt="" src="http://web.archive.org/web/20141229110556im_/http://medya.aksiyon.com.tr//aksiyon/2014/12/23/550911.jpg "/>
 </p>
 <p>
  <strong>
   Herkes kurban olabilir
  </strong>
  <br/>
  Medyaya darbe operasyonu akabinde Türkiye’yi yakından takip eden uzmanların cevap aradığı sorulardan biri de giderek otoriter bir rejime dönüşen Türkiye’de bir sonraki kurbanın kim olacağı.
 </p>
 <p>
  ABD’li ünlü analist Steven A. Cook’a göre bu herhangi biri olabilir. Geçen eylül ayında Cumhurbaşkanı Erdoğan’ı konuşmacı olarak misafir eden Dış İlişkiler Konseyi için bir yazı kaleme alan Cook, Türkiye’yi Mısır’a, Cumhurbaşkanı Erdoğan’ı da Mısır Cumhurbaşkanı Abdelfettah Sisi’ye benzetti.  Cook, yazısına şöyle başladı: “Mısır ve Türkiye’de iktidar yandaşları Abdelfettah Sisi ve Tayyip Erdoğan yönetimindeki ülkelerinin ne kadar geliştiğini, daha açık ve adil ülkeler olduklarını dünyaya anlatadursunlar, aslında bu ülkeler ‘teneke diktatörlüğü’nden başka bir şey değil.” Sonra da şöyle devam etti: “Hem Sisi’nin Mısır’ında hem de Erdoğan’ın Türkiye’sinde bir sonraki [kurban] herkes olabilir. Diktatörlüklerde işler böyle yürür.”
 </p>
 <p>
  Benzer bir noktaya AP Yeşiller Grubu Eşbaşkanı Rebecca Harms da işaret ediyor. Çarşamba günü AP’de Türkiye gündemiyle gerçekleştirilen acil toplantı sonrasında konuşan Harms “Bugün ifade özgürlüğü için dayanışma zamanı. Bir sonraki hedef diğer muhalif yayınlar olacaktır. Bu baskını AKP ile Gülen hareketi arasındaki mücadele olarak okumak yanlış olur.” dedi.
 </p>
 <p>
  <strong>
   KİM NE DEDİ?
  </strong>
 </p>
 <p>
  “Türkiye zulmü tercih etti, AB üyeliğinden vazgeçti.” MartIn Schulz - Avrupa Parlamentosu (AP) Başkanı
 </p>
 <p>
  “Bırakın toplu tutuklamaları, tek bir gazetecinin dahi tutuklanması kabul edilemez. Bu çok büyük bir gerilemedir.” NIls MuIznIeks - Avrupa Konseyi İnsan Hakları Komiseri
 </p>
 <p>
  “Türkiye’nin daha uzlaşmacı bir demokrasi olması için tavır koyanların tutuklanması demokrasi değildir.” Kenneth Roth - İnsan Hakları İzleme Örgütü İcra Direktörü
 </p>
 <p>
  “Bu, Erdoğan’ın uzun süredir devam eden antidemokratik eylem serilerinden biri. Erdoğan gitgide daha otokrat bir şekilde davranıyor.” - John McCaIn Cumhuriyetçi Senatör
 </p>
 <p>
  “Türkiye yanlış istikamette ilerliyor.” MartIn LIdegaard - Danimarka Dışişleri Bakanı
  <br/>
  <br/>
  “Muhalif bir fikir ortaya koymak, komplo yahut ihanetle eşdeğer şeyler değildir. Basın özgürlüğü hükümeti eleştirme özgürlüğünü de içerir.” Jen Psaki - ABD Dışişleri Bakanlığı Sözcüsü
  <br/>
  <br/>
  “Erdoğan’ın eylemleri, kazanılan demokratik gelişmelerin tersine, basın özgürlüğüne saldırı, daha otoriter ve baskıcı bir topluma sebep olarak Türkiye’nin gerilemesine işarettir.”  Noam Chomsky - Siyaset Bilimci
  <br/>
  <br/>
  “Eğer bu tutuklamalara yeterince tepki gösterilmezse ve protestolar zayıf kalırsa Türk hükümeti daha da güçlenecek. Artık her istediğini yapabileceği izlenimine kapılacak.” Jean Luc-Melenchon - Fransız AP üyesi
  <br/>
  <br/>
  “Türkiye’nin AB üyeliğine en büyük köstek İngiltere oldu zannediyorduk ama asıl köstek Türkiye’nin ta kendisiymiş.” Andrew Duff - AP Milletvekili
  <br/>
  <br/>
  “Operasyon Türkiye’nin Avrupa’dan ve demokrasiden giderek uzaklaştığını gösteren bir alarm sinyali.” Cem Özdemir - Alman Yeşiller Partisi Eşbaşkanı
  <br/>
  <br/>
  “Gelişmeler endişe verici. Medya özgürlüğü, demokrasinin çekirdek ilkelerinden.” Margot Wallström - İsveç Dışişleri Bakanı
  <br/>
  <br/>
  “Yakın zamana kadar Türkiye’nin AB’ye üye olabileceğine inanıyorduk. Ancak Erdoğan Türkiye’yi Avrupa’dan uzaklaştırıyor. Sorun aslında Türkiye değil, Erdoğan.” GIannI PIttella - AP Sosyalist Grup Başkanı
  <br/>
  <br/>
  “Türkiye, tüm özgür dünya için ana ilke olan medya özgürlüğüne saygı göstermeli.” LInas LInkevIcIus - Litvanya Dışişleri Bakanı
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/turkiyenin-itibari-sifirlandi_540242), [web.archive.org (arşiv bağlantısı)](http://web.archive.org/web/20141229110556/http://www.aksiyon.com.tr:80/dosyalar/turkiyenin-itibari-sifirlandi_540242)
