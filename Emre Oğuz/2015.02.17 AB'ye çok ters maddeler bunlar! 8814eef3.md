# AB'ye çok ters maddeler bunlar!

*Emre Oğuz 2015.02.17*

<div class="pNewsDetailMainContent" itemprop="articleBody">
 <p>
  İç güvenlik paketini savunan Başbakan Davutoğlu “Tek bir umde gösterin ki AB standartlarına aykırı olsun.” dedi. Oysa söz konusu tasarıdaki birçok düzenleme AB standartlarına uymuyor.
 </p>
 <p>
  Türkiye’de ne zaman insan hakları ve demokrasi adına tartışmalı bir kanun paketi gündeme gelse hükümet çevrelerinden hep aynı açıklama duyuluyor: “Söz konusu kanun paketi Avrupa Birliği standartları dikkate alınarak yapılmıştır.” Nitekim son günlerin en çok konuşulan konularından biri olan ‘iç güvenlik kanun paketi’ ile ilgili de aynı durum söz konusu. Başbakan Ahmet Davutoğlu, sayısız sivil toplum kuruluşunun yanı sıra CHP, MHP ve HDP tarafından da sert bir şekilde eleştirilen paketin AB standartlarında hazırlandığını söyledi: “Muhalefete meydan okuyorum; tek bir umde gösterin ki AB standartlarına aykırı olsun, evrensel demokrasi standartlarına aykırı olsun.” Hâl böyle olunca, iç güvenlik yasa paketinde AB standartlarına ters olan düzenlemelerden öne çıkan yedi tanesini sizin için derledik:
 </p>
 <p>
  <strong>
   1- Yürütmeye yargı yetkisi verilmesi:
  </strong>
  İç güvenlik paketi ‘mülki amir’ diye tabir edilen valinin temelde savcının yetkisinde olan ‘gözaltı’ kararı verebilmesini mümkün kılıyor. AB ülkelerinde bu imkânsız. Yürütmenin temsilcisi olan vali veya başka bir yetkili hiçbir şekilde yargının görev alanına müdahale edemez. Bu en temel demokratik prensipler olan ‘güçler ayrılığı’ ve ‘hukukun üstünlüğü’ ilkelerine aykırı.
 </p>
 <p>
  <strong>
   2- Protestolarda yüzünü kapatmanın yasaklanması:
  </strong>
  Paketin 4. maddesinde protesto ve eylemlerde maskeli eylemcilere 4 yıla kadar hapis cezası verilmesi öngörülüyor. Avrupa Birliği’ne üye hiçbir ülkede böyle bir durum söz konusu değildir. Protesto hakkı Avrupalıların en hassas olduğu haklardan biridir. Polis, protestolarda kamu malına zarar verilip verilmediğine bakar, protestocuların ne giydiğine değil.
 </p>
 <p>
  <strong>
   3- 81 ilin tek hâkime bağlanması:
  </strong>
  Paketle birlikte hükümet hem dinleme kararının alınmasında hem de gecikmesinde zarar bulunan acil dinlemelerin tasdikinde tek merci olarak Ankara Ceza Mahkemesi üyesine başvurulması zorunluluğunu getirmektedir. 81 il ve bu illere bağlı ilçelerden gelen tüm taleplerin tek bir hâkim tarafından incelenmesi mümkün olmadığı için teknik açıdan da sakıncalı olan bu düzenleme AB standartları açısından da kabul edilebilir bir durum değil. Avrupa’da bu tarz ‘olağanüstü yetkilere sahip’ bir hâkim bulmak mümkün değildir.
 </p>
 <p>
  <strong>
   4- Polise muğlak yetkiler verilmesi:
  </strong>
  İç güvenlik paketiyle polise ne olduğu belirsiz, muğlak yetkiler veriliyor. Her şeyden önce Avrupa’da bütün devlet memurlarının olduğu gibi polisin de yetkisi ve görev alanı son derece net bir şekilde belirlenmiştir. Bu konudaki kanun düzenlemelerinde duruma göre farklı farklı yorumlanabilecek maddeler bulunmaz.
 </p>
 <p>
  <strong>
   5- Gösterilerde boyalı su kullanımının önünün açılması:
  </strong>
  Paketle polislere protesto eylemleri esnasında TOMA’larla ‘boyalı su’ kullanma yetkisi veriliyor. Boyalı su ile müdahale yöntemi, Güney Afrika’daki ırkçı Aparthait yönetimi tarafından siyahların protestolarını bastırmak için kullanılmasıyla hatırlanıyor. Hatta orada kullanılan mor boyaya ilhamla protestocular tarafından ‘Mor, Yönetimi Ele Alacak’ şeklinde bir slogan bile üretildi. Bu yöntem ayrıca İsrail tarafından Filistinli protestocuları küçük düşürmek amacıyla kullanılıyor.
 </p>
 <p>
  <strong>
   6- Araç kiralayan herkesin takip edilmesi:
  </strong>
  İç Güvenlik Yasası’nın 9. maddesi bundan böyle araç kiralama firmalarına kiraladıkları araçların tamamına ‘coğrafi yer tanımlamasını sağlayan sistem veya sistemleri’ kurmasını ve gerekli hâllerde bu bilgileri yetkili mercilerle paylaşmasını mecburi kılıyor. Araç kiralayan yerli-yabancı herkesin an be an takip edilmesini hedefleyen bu düzenleme özel hayatın gizliliğini açık bir şekilde ihlal ediyor. Bu tür cihazların kullanılması ve bu cihazlardan elde edilen bilgilerin yetkililerle paylaşılması AB standartlarıyla bağdaşmaz.
 </p>
 <p>
  <strong>
   7- Hâkim kararı olmadan 48 saat dinleme yetkisi:
  </strong>
  Tasarının en tartışmalı maddelerinden biri de hâkim kararı olmadan 48 saat boyunca dinleme yapılmasının önünü açması. Ayrıca dinlemeler sıralı amirlerin erişimine açılıyor. Bu da doğal olarak hükümetin gizli dinlemelere erişmesine imkân sağlıyor. Yargı bağımsızlığı ve soruşturmanın güvenilirliği ilkesiyle bağdaşmayan bu düzenleme AB standartlarına ters.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/abye-cok-ters-maddeler-bunlar_549043), [web.archive.org (arşiv bağlantısı)](http://web.archive.org/web/20150704225901/http://www.aksiyon.com.tr/ust-manset/abye-cok-ters-maddeler-bunlar_549043)
