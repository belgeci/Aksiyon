# Avrupa Birliği daha ne desin?

*Emre Oğuz 2015.01.20*

<div class="pNewsDetailMainContent" itemprop="articleBody">
 <p>
  AB’nin en üst makamı olan Avrupa Parlamentosu, 14 Aralık medyaya darbe operasyonuna tepkisini, diplomatik lisanda en sert ifade olan “kınama” kelimesini kullanarak gösterdi.
 </p>
 <p>
  Türkiye’de son dönemdeki antidemokratik gelişmelerin Avrupa Birliği (AB) tarafından “derin bir endişe” ile takip edildiği sır değil. Bugüne kadar AB yönetiminde söz sahibi bütün ağızlardan konuyla ilgili çok sayıda açıklama dinledik.  Kimi Türkiye’de ifade hürriyeti ve basın özgürlüğü konusundaki geriye gidişe dikkat çekerken kimileri de bilhassa son yıllarda hızla artan otoriterleşme eğiliminin altını çiziyordu. Ancak her şeye rağmen AB içerisindeki en üst makam olan Avrupa Parlamen-tosu’nun (AP) bu gelişmelere ne şekilde tepki göstereceği merak ediliyordu. Son dönemde IŞİD’e katılmak için Avrupa’dan ayrılan “radikal gençlerin” sayısının önemli oranda arttığı ve bu durumun AB üyesi birçok ülkede en büyük endişe kaynağı olduğu dikkate alındığında; Türkiye’ye yönelik tepkinin normal şartlarda gösterilecek tepkiye oranla daha yumuşak olabileceği ifade ediliyordu. Neticede söz konusu radikal gençlerin Türkiye üzerinden geçerek IŞİD’e katıldığını gösteren birçok rapor bulunuyor. Hâliyle IŞİD ile mücadeleye büyük önem veren Avrupa’nın yapacağı sert açıklamalarla; Türkiye gibi IŞİD ile mücadelede anahtar rol oynayabilecek jeopolitik konuma sahip bir ülkeyi gözden çıkarmak istememesi anlaşılabilir bir şey olurdu. Üstelik Ankara’nın Brüksel’den gelecek tepkileri yumuşatmak için uzun süreden beri kulis yaptığı ve Başbakan Ahmet Davutoğlu’nun oylamanın yapıldığı gün bizzat Brüksel’de olduğu da biliniyordu. Bunlara rağmen AB, 14 Aralık’taki “özgür basına darbe” operasyonuna en sert tepkiyi göstermekten geri durmadı. “Türkiye’de basın özgürlüğü” konulu raporla ilgili geçen hafta içerisinde AP’de yapılan oylamada Türkiye’nin “kınanmasına” karar verildi.  593 vekilin katıldığı oylamada 551 vekil kınamaya evet derken 11 vekil ret oyu kullandı, 31 vekil ise çekimser kaldı.
 </p>
 <p>
  Kararda Türkiye’de son yıllarda basın özgürlüğüyle ilgili gelişmelerin büyük endişeye sebep olduğu vurgulanırken; Samanyolu Yayın Grubu Başkanı Hidayet Karaca’nın tutuklanarak hapse gönderildiğine, Zaman Gazetesi Genel Yayın Müdürü Ekrem Dumanlı’nın ise tutuksuz yargılanmak üzere serbest bırakıldığına dikkat çekildi. Hollandalı gazeteciler Frederike Geerdink ve Mehmet Ülger’in gözaltına alınması da eleştirildi. Kararda ayrıca; Türkiye’de hükümetin düşünce, ifade ve medya özgürlükleri ile hukuk devleti, demokrasi, eşitlik ve insan hakları alanlarında reformlar yapması istendi.
 </p>
 <p>
  Kınama, diplomatik lisanda çok sık başvurulan bir tabir değil. Genellikle terör saldırıları, hukuk skandalları ve çok ciddi antidemokratik gelişmeler sonrasında kullanılıyor. Mesela; Birleşmiş Milletler Güvenlik Konseyi, Suriye’den atılan top mermisiyle Türkiye’de (Akçakale’de) 5 kişinin hayatını kaybetmesi sonrası Suriye yönetimini kınamıştı. Aynı şekilde Avrupa Parlamentosu en son Boko Haram’ın Nijerya’daki katliamlarını kınamıştı. Fransa’da Charlie Hebdo dergisine yapılan terör saldırıları birçok ülke tarafından kınanmıştı. Diplomatik lisanda kınama öncesinde kullanılabilecek daha yumuşak onlarca farklı tepki ifadesi bulunmasına rağmen kınamadan daha güçlü bir ifade bulunmuyor.  Kısacası AP, 14 Aralık operasyonuna yönelik tepkisini mümkün olan en sert şekilde gösterdi. Şimdi merak edilen, bundan sonra ne olacağı. AB; üyelik için belirlediği demokrasi, insan hakları, ifade ve basın özgürlüğü, hukukun üstünlüğü gibi temel kriterlerde her geçen gün geriye giden Türkiye ile müzakereye daha ne kadar devam edecek?  Söz konusu kötüye gidişe rağmen Türkiye’nin jeopolitik konumu AB üyelik sürecini hayatta tutmaya yetecek mi? Görünen o ki 2015, Türkiye-AB ilişkileri açısından “hayati” bir yıl olacak.
 </p>
</div>


Kaynak: [www.aksiyon.com.tr](http://www.aksiyon.com.tr/medya/avrupa-birligi-daha-ne-desin_541102), [web.archive.org (arşiv bağlantısı)](http://web.archive.org/web/20150726010123/http://www.aksiyon.com.tr/medya/avrupa-birligi-daha-ne-desin_541102)
