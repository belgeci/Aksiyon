# AB çatırdıyor

*Emre Oğuz 2016.02.23*

<div class="pNewsDetailMainContent ctx_content" itemprop="articleBody">
 <p>
  Kısa vadeli reel politik menfaatleri için temel değerlerinden uzaklaşan AB, dağılmanın eşiğine doğru hızla ilerliyor. Sadece birlik dışında değil, içerisinde de duvarlar yükseliyor.
 </p>
 <p>
  2012 yılında Sonning Ödülü’nü almak için Danimarka’ya gelen Orhan Pamuk şunları söylemişti: “Liberte, egalite, fraternite sloganı da unutuldukça, Avrupa millî, etnik ve en çok da dinî kimliklerle tanımlanan muhafazakâr bir yer olmaya doğru ne yazık ki evrilecek.”
 </p>
 <p>
  Gelinen noktada Orhan Pamuk haklı çıkmış gözüküyor. Avrupa’da duvarlar birbiri ardına yükseliyor. Hâlihazırda Yunanistan’da mülteciler için inşa edilen duvarları yeterli bulmayan Macaristan, Sırbistan ile sınırını boydan boya dikenli tel ile ördü. Avusturya, Danimarka ve İsveç’te sınır kontrolleri geri getirildi.
 </p>
 <p>
  Avrupa Birliği Konseyi Başkanı Donald Tusk geçen hafta yaptığı açıklamada, mülteci krizine ve İngiltere’nin birlikten ayrılma politikasına atıfta bulunarak AB’nin dağılma tehlikesiyle karşı karşıya kaldığını söyledi. AB bünyesindeki en yetkili iki isimden biri olan Donald Tusk’un açıklaması uzun süreden beri kapalı kapılar ardında konuşulan dağılma tehlikesinin artık iyiden iyiye gün yüzüne çıktığını gösteriyor. Peki, ne oldu da insanlığın en büyük barış projesi olarak kurulan AB bu noktaya geldi?
 </p>
 <p>
  Avrupa Birliği’nin hâli-hazırdaki en büyük sorunu, Orhan Pamuk’un da vaktiyle ifade ettiği “liberte, egalite, fraternite” mantığından uzaklaşmış olması. Yıllarca özgürlük, eşitlik, kardeşlikten bahseden Avrupalılar, şimdilerde bencillik, fırsatçılık ve menfaatçilikle anılır oldu. Âdeta iki yüzü farklı bir Avrupa var karşımızda.
 </p>
 <p>
  Suriye’de son günlerde giderek alevlenen savaştan kaçan on binlerce mülteci için önceki hafta Türkiye’ye kapıları açma çağrısında bulunan Avrupa Birliği’nin aynı hafta içerisinde Yunanistan’a sınırları kapatma talimatı vermesi bu durumun en bariz yansıması değil mi?
 </p>
 <p>
  Türkiye politikası AB’nin içinde debelendiği ikiyüzlü reel politik bataklığın bir diğer tezahürü. Bir taraftan insan hakları ihlalleri ve hızla uzaklaşılan hukuk devleti ilkesi yüzünden Türkiye’yi eleştiren AB, diğer taraftan söz konusu eleştirilerin muhatabı olan AK Parti hükümetiyle işbirliği yapmaya devam ediyor. Yıllarca Türkiye’de görev yapan İsveçli diplomat ve yazar Igmar Karlsson’a göre, Türkiye’deki demokratik gerilemede AB’nin sorumluluğu çok büyük. Ancak AB’nin 2013 yılında Mısır’da yapılan askerî darbenin akabinde de benzer bir tavır takındığını hatırlamakta fayda var. Dönemin genişlemeden sorumlu komiseri Catherine Ashton, Kahire’yi ziyaret edip Abdülfettah Sisi ile el sıkıştığında cuntanın katlettiği sivillerin cesetleri henüz sokaklardan kaldırılmamıştı bile.
 </p>
 <p>
  İkiyüzlü yaklaşım, AB’nin temel ilkelerinin sorgulanmasına yol açıyor. Artık sadece birlik karşıtı aşırı sağcılar değil, sosyal demokrat ya da liberal politikacılar da sorguluyor bu değerleri. Her geçen yıl daha fazla siyasetçiyi içine çekiyor bu reel politik bataklık. Danimarka’da mültecilerin takılarına el koyulmasına dair kanunun iktidardaki ‘Liberal Parti’ ile muhalefetteki ‘Sosyal Demokrat Partinin’ işbirliği ile parlamentodan geçirilmiş olması durumun en bariz örneği.
 </p>
 <p>
  Hâliyle insan merak ediyor; bugün Avrupa’da kendi ülkesinde bir dönem daha iktidarda kalabilmek uğruna Avrupa Birliği projesini tümüyle çökertmeye yanaşmayacak kaç tane siyasi lider var, bu popülist trendin karşısına durabilecek? Geçen yıllarda buldukları her fırsatta AB’nin gerekliliğini savunan liderlerin büyük kısmı şimdi sessiz. AB yanlısı olmak Avrupa’da prim yapmıyor artık. Tersine artan aşırı sağcı kesimlerin tepkisine, hâliyle de oy kaybına neden oluyor. Mülteci kriziyle birlikte AB karşıtları ile şüphecilerin oranı AB yanlılarının oranını geride bıraktı.
 </p>
 <p>
  Eldeki verilerin tamamı AB için geleceğin oldukça karanlık olduğunu gösteriyor. AB bütün hâlinde bencil, fırsatçı ve menfaatçi bir politika takip ettiği sürece üye ülkeler de birer birer aynı politikaları takip etmeye başlıyor. Dolayısıyla dağılma kaçınılmaz hâle geliyor. Diğer bir ifade ile AB ektiğini biçiyor.
 </p>
</div>


Kaynak: [www.aksiyon.com.tr](http://www.aksiyon.com.tr/avrupa-birligi/ab-catirdiyor_553928), [web.archive.org (arşiv bağlantısı)](http://web.archive.org/web/20160224091104/http://www.aksiyon.com.tr/avrupa-birligi/ab-catirdiyor_553928)
