# Radikal solcuların iştahını kabarttı

*Emre Oğuz 2015.02.03*

<div class="pNewsDetailMainContent" itemprop="articleBody">
 <p>
  Yunan halkı sandıktan birçok başkenti şaşırtan, Brüksel’i ise endişeye sevk eden bir netice çıkardı. SYRIZA’nın zaferi krizle mücadele eden Avrupa’nın değişik ülkelerindeki radikal sol partileri harekete geçirdi.
 </p>
 <p>
  Geçen hafta, Yuna-nistan’da genel seçimleri radikal sol koalisyon SYRIZA’nın kazanması, dikkatlerin bir anda Atina’ya çevrilmesine sebep oldu. Başta Brüksel olmak üzere birçok başkent, uyguladığı kemer sıkma politikalarıyla ülkeyi krizden çıkmanın eşiğine getiren Samaras liderliğindeki Yeni Demokrasi Partisi’nin iktidarını tazeleyeceğini düşünüyordu. Ancak sandıktan birçok başkenti şaşırtan, Brüksel’i ise endişeye sevk eden bir netice çıktı. Kemer sıkma politikalarına son vermeyi, borçları sıfırlamayı, bedava elektrik, gıda ve kira desteği vermeyi vadeden SYRIZA, oyların yüzde 36,3’ünü alarak tek başına iktidar oldu. Son 10 yılda ülke yönetiminde etkin olan merkez soldaki Pasok ve merkez sağdaki Yeni Demokrasi Partisi ise âdeta sandığa gömüldü.
 </p>
 <p>
  2009’da yüzde 4,9 oy alan SYRIZA’nın kısa sürede sergilediği bu etkileyici performans, Avrupa’nın birçok ülkesinde radikal sol partilerin iştahını kabartmışa benziyor. Şu ana kadar aralarındaki fikir ayrılıkları nedeniyle bir türlü bir araya gelemeyen, haliyle de etkili olamayan radikal sol gruplar, SYRIZA’dan aldıkları ilhamla birleşmeyi tartışıyor. O ülkelerden biri, Euro Bölgesi’nin en büyük dördüncü ekonomisi olan İspanya. 2008’de başlayan ekonomik krizin akabinde tarihinin en çalkantılı dönemlerinden birini yaşayan İspanyollar, Yunanistan gibi AB Merkez Bankası, Uluslararası Para Fonu (IMF) ve Avrupa Birliği’nden oluşan troykadan yardım talep etmek zorunda kalmıştı. Ocak 2014’de troykanın yardım kapsamından çıktı İspanya ancak ekonominin tam anlamıyla düze çıktığını söylemek için henüz erken. Bu yüzden hükümet kemer sıkma politikalarına devam ediyor. Bununla birlikte, yapılan kamuoyu yoklamaları hükümete olan güvenin azaldığını gösteriyor. 47 milyon nüfuslu İspanya’da halk önümüzdeki mayısta yerel, aralıkta ise genel seçimler için sandık başına gidecek. 2011’deki erken seçimlerde büyük bir hezimet yaşayan Sosyalist Parti, bu sefer biraz daha ümitli ancak hâlâ halkın büyük bir bölümü krizin sorumlusu olarak onları görüyor.
 </p>
 <p>
  Öte yandan radikal sol Podemos (Yapabiliriz) Hareketi taraftar sayısını her geçen gün arttırıyor. SYRIZA’nın zaferi onlar için âdeta umut ışığı oldu. Ocak 2014’te kurulduktan sadece 5 ay sonra gerçekleştirilen Avrupa Parlamentosu (AP) seçimlerinde sürpriz çıkış sergilemiş ve oyların yüzde 7,98’ini almayı başarmışlardı. Bu sayede AP’ye 5 temsilci gönderdiler. Podemos’un 37 yaşındaki lideri Pablo Iglesias Turrion, aralıktaki parlamento seçimleriyle birlikte İspanya’da iktidarı ele alacaklarına inanıyor. Yunanistan’daki seçimden sonra bir açıklamada bulunan Turrion, sıranın İspanya’ya geldiğini ve 2015’in değişim yılı olacağını söylüyor. Anketler İspanya’da halkın yaklaşık yüzde 27’sinin genel seçimlerde Podemos Hareketi’ni tercih edeceğini gösteriyor. Seçime kadar bu oranın yüzde 30’un üzerine çıkması bekleniyor. İspanya’nın ünlü El Pais gazetesinin “Yunan seçimleri Avrupa’da yeni bir dönem açtı” diye manşet atmasının arkasında bu yükseliş yatıyor.
 </p>
 <p>
  Troykadan yardım talep eden bir diğer ülke olan Portekiz’de ise halk önümüzdeki ekimde sandık başına gidecek. Radikal sol partiler seçimler öncesinde birleşmenin yollarını arıyor. Tempo de Avancar (İlerleme Zamanı) isimli radikal sol hareket, halihazırda içerisinde 4 farklı partiyi barındırıyor. Hareketin liderlerinden Ana Drago, “Podemos’un İspanya’da, SYRIZA’nın Yunanistan’da yaptığı gibi krizin etkilerini bertaraf edecek yeni siyasi katılım formülleri arıyoruz.” diyor. Bununla birlikte hareket, Podemos ve SYRIZA’ya nispeten daha dar bir tabana hitap ediyor.
  <br>
   Sonuç olarak, SYRIZA’nın Avrupa’da yeni bir siyasi dalga oluşturduğu kesin. Bu dalga İspanya kıyılarına oldukça güçlü bir şekilde vuruyor; ancak Portekiz’e ulaşıp ulaşamayacağını zaman gösterecek.
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/radikal-solcularin-istahini-kabartti_541202), [web.archive.org (arşiv bağlantısı)](http://web.archive.org/web/20150703011413/http://www.aksiyon.com.tr/dosyalar/radikal-solcularin-istahini-kabartti_541202)
