# Fransa'da sandıktan Putin çıktı

*Emre Oğuz 2015.12.14*

<div class="pNewsDetailMainContent ctx_content" itemprop="articleBody">
 <p>
  Aşırı sağcı Le Pen’in Fransa’da elde ettiği seçim zaferi, Avrupa’da derinden derine çalan tehlike çanlarının desibelini artırdı.
 </p>
 <p>
  Aşırı sağcı Ulusal Cephe Par-tisi’nin geçen hafta Fransa yerel seçimlerinde 13 bölgeden 6’sında birinci çıkarak elde ettiği zafer ilk bakışta Paris’teki terör saldırılarının bir karşılığı olarak düşünülebilir. Fransızların kanlı saldırılar sonrasında göçmenlere ve Müslümanlara yönelik ağır söylemlere sahip olan aşırı sağcıların arkasında toplanmasını siyaseten izah etmek kolay. Fakat bu doğru mu? Aşırı sağın Fransa’da elde ettiği zaferin tek sebebi gerçekten Paris saldırıları mı? Yoksa söz konusu yükselişin arkasında tehlikeli bir zihniyetin yeniden doğuşu mu yatıyor?
 </p>
 <p>
  Öncelikle Fransa’yı yakından takip etmeyen okuyucularımız için, bunun aşırı sağcı Ulusal Cephe’nin (FN) son yıllarda Fransa’da elde ettiği ilk seçim zaferi olmadığını hatırlatmakta fayda var. FN, 2012 yılından bu yana girdiği her 3 seçimde de oy oranını yüzde 100 artırmayı başarmış. Söz konusu zaferle birlikte FN lideri Marine Le Pen, 2017 yılında yapılacak cumhurbaşkanlığı seçimlerinde en güçlü aday hâline geldi. Aşırı sağın önümüzdeki dönemde sadece yerel değil ulusal ve uluslararası alanda da daha çok söz sahibi olacağı aşikâr. Le Pen tarafından yönetilen bir Fransa’nın başta ülkede yaşayan 6 milyon olmak üzere Avrupa’nın genelinde yaşayan bütün Müslümanlar için hayatı zorlaştıracağına şüphe yok. Ancak tehlike bununla da sınırlı değil.
 </p>
 <p>
  Le Pen’in karşı olduğu tek kesim; göçmenler ve Müslümanlar değil. Avrupa Birliği’ne de (AB) birçok alanda karşı çıkıyor. Avrupa’da bir ‘Brüksel Feodalizminin’ hâkim olduğunu savunan Le Pen’e göre Fransa derhâl Euro’dan ayrılmalı ve ‘bağımsız Fransız halkı üzerinde baskı kuran diğer AB kurumlarıyla’ işbirliğinden vazgeçmeli.
 </p>
 <p>
  Le Pen’in AB için tehlike arz eden bir diğer yönü de Rusya Devlet Başkanı Vladimir Putin ile olan ilişkisi. Ulusal Cephe’nin Rus bankalarından 11,7 milyon Euro kredi aldığı geçen nisan ayında ortaya çıkmıştı. Le Pen hakkında yürütülen yolsuzluk soruşturması esnasında Putin’in danışmanları ile Le Pen arasında geçen bazı gizli telefon görüşmeleri de kamuoyuna yansımıştı. Söz konusu görüşmeler Ukrayna krizi sürecinde Le Pen’in basın duyurularının Kremlin’de hazırlandığını göstermişti. Bilindiği üzere Le Pen Ukrayna krizi esnasında AB’yi sert bir şekilde eleştiren açıklamalar yapıyordu. Bu arada Putin’in desteklediği tek partinin Fransız Ulusal Cephe olmadığını, değişik ülkelerde AB karşıtı sağ ya da sol birçok partiye destek verdiğini hatırlatmakta fayda var.
 </p>
 <p>
  Günümüz Avrupa’sının temellerinde büyük payı olan liberté, egalité ve fraternité (özgürlük, eşitlik, kardeşlik) anlayışını bağrından çıkarmış olan Fransızların bugün bulunduğu nokta ibretlik. Sağ eğilimli Le Figaro ile komünist kökenli l’Humanité gazetelerinin yerel seçimlerden sonra aynı manşette (Le Choc, Şok) buluşmalarının aslında herkese verdiği bir mesaj var. 2017 yılındaki Cumhurbaşkanlığı seçimlerine kadar sağı ve soluyla Fransız siyaseti ülkenin temel değerlerini çürüten aşırı sağ zihniyeti dize getirmenin ortak bir yolunu bulmalı. Aksi takdirde bu çürümüşlük bildiğimiz AB’nin sonunu getirecek. Avrupa Parlamentosu Başkanı Martin Schulz’un hafta içi Die Welt gazetesine yaptığı, “Bundan 10 yıl sonra AB’nin şimdiki gibi var olup olamayacağını kimse söyleyemez. Bunu istiyorsak sıkı mücadele etmeliyiz.” açıklaması boşuna değil.
 </p>
 <p>
  Aşırı sağı destekleyen Avrupalılar, göçmenlere zarar verdiğini zannediyor ama aslında kendi bacaklarına sıkıyorlar.  Ciddi bir kan kaybı söz konusu ve vücutta ‘şok’ yaşanıyor. Bu şokun bir an önce atlatılıp, tahribatın giderilebilmesi için ise Avrupa’nın temel değerlerini sözde değil gerçekten özümsemiş liderlere ihtiyaç var. Ancak hâlihazırda Avrupa ufuklarında böyle bir lider gözükmüyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/fransada-sandiktan-putin-cikti_553267), [web.archive.org (arşiv bağlantısı)](http://web.archive.org/web/20151219162915/http://www.aksiyon.com.tr:80/dosyalar/fransada-sandiktan-putin-cikti_553267)
