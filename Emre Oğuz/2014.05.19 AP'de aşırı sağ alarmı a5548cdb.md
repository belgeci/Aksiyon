# AP’de aşırı sağ alarmı

*Emre Oğuz 2014.05.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p dir="LTR">
    Avrupa, 22-25 Mayıs’taki Avrupa Parlamentosu seçimlerine hazırlanıyor. 5 yıl boyunca Avrupa Birliği’nin politikalarını belirleyecek 751 vekilin seçileceği seçimler öncesi, aşırı sağın yükselişi birliğin geleceğine dair endişeleri artırıyor.
   </p>
  </font>
 </div>
 <div id="newsText">
  <font class="detail-text">
   <p dir="LTR">
    Göçmenlere hayatı zindan edecek politikalar üretiyor, Müslümanlara ‘icabına bakılması gereken bir sorun’ nazarıyla yaklaşıyorlar. Aşırı milliyetçi anlayışları yüzünden, insanlık tarihinin en büyük barış projesi olarak değerlendirilen Avrupa Birliği’nin mevcudiyetine de karşılar. Buna rağmen her geçen yıl daha geniş halk kitleleri tarafından destekleniyorlar. Aşırı sağcılar, 22-25 Mayıs tarihleri arasındaki Avrupa Parlamentosu (AP) seçimleri öncesinde en büyük endişe kaynağı.
   </p>
   <p dir="LTR">
    2004 seçimlerinde yüzde 8,1 oy oranı ile önemli bir başarı sergiledikten sonra 2009’da yüzde 6,6’ya gerileyen aşırı sağcılar, şimdi ise tarihî bir başarıya hazırlanıyor. Yapılan son anketler; Fransa, Hollanda, İngiltere ve Danimarka’da aşırı sağcı partilerin sandıktan birinci çıkacağını gösteriyor. Avusturya, İtalya, Yunanistan, Macaristan, Belçika, Slovakya, Bulgaristan, Çek Cumhuriyeti, İsveç ve Finlandiya’da ise birinci olamasalar da oy oranlarını ciddi miktarda artırmaları bekleniyor. Almanya’daki Neonazi NPD’nin (Nationaldeokratische Partei Deutschlands) bile önümüzdeki seçimlerden sonra AP’ye 1 vekil gönderebileceği tahmin ediliyor.
   </p>
   <p dir="LTR">
    Aşırı sağcıların seçimden başarı ile çıkması en çok Avrupa’da yaşayan Müslümanları ve göçmenleri etkileyecek. Ancak söz konusu tehlike bununla da sınırlı değil. Aşırı sağcıların çok ciddi bir bölümü Avrupa Birliği’nin mevcudiyetine de karşı çıkıyor. Seçimlerden başarı ile çıkmaları, Avrupa Birliği’ne dair şüphelerin önümüzdeki dönemde daha güçlü bir şekilde dillendirilmesi anlamına geliyor. Hâlihazırda AP çatısı altında politika yapan birçok isim seçim öncesindeki açıklamalarında bu tehlikenin altını çiziyor. O isimlerden biri AP Başkanı Martin Schulz. Aşırı sağcıların Avrupa’nın geleceğini tehlikeye attığını söyleyen Schulz, önümüzdeki seçimlerden sonra Hitler’in ideolojisini savunan Neonazilerin bile AP’ye girebilecek olmasının endişe verici olduğunu belirtiyor.
   </p>
   <p dir="LTR">
    Aşırı sağcıların en büyük hedefi AP’de parlamento grubu kurmak. Mevcut kanunlara göre; bunu yapabilmek için üye ülkelerden en az 7’sinden minimum 25 milletvekili çıkarmaları gerekiyor. 2009’daki AP seçimlerinde 47 sandalye kazanan aşırı sağcılar, aslında parlamento grubu kuracak güce matematiksel olarak sahip olmuştu. Ancak bir türlü ortak bir çatı altında bir araya gelemediler. Hâlihazırda görüş ayrılıkları nedeniyle AP’de ikiye bölünmüş durumdalar. Bir tarafta Fransız Marine Le Pen ve Hollandalı Gert Wilders öncülüğünde kurulan Avrupa Özgürlük İttifakı (EAF), diğer yanda İngiltere Özgürlük Partisi ile son dönemde elde ettiği seçim başarılarıyla dikkatleri üzerine çeken Nigel Farage öncülüğündeki Avrupa Demokrasi ve Özgürlük Grubu (EFD) bulunuyor. Fransa’dan Ulusal Cephe, Avusturya’dan Özgürlük Partisi, Belçika’dan Vlaams Belang Partisi, Hollanda’dan Özgürlük Partisi, Slovakya’dan Ulusal Parti ve İsveç’ten İsveç Demokratları Partisi’nin EAF’tan yana tutum sergilediği belirtiliyor. EFD’yi ise Bulgaristan’dan ATAKA, Macaristan’dan Jobbik Partisi, Finlandiya’dan Gerçek Finliler Partisi, Yunanistan’dan Altın Şafak ve Danimarka’dan Halk Partisi’nin (DF) destekleyeceği söyleniyor.
   </p>
   <p dir="LTR">
    Parlamento grubu kurmak aşırı sağcılar için hayati öneme sahip. Bu sayede birlik politikalarını bloke etmeyi, hatta parlamentoyu feshetmeyi hedefliyorlar. İtalya Başbakanı Enrico Letta, endişelenen politikacılardan biri. Bir süre önce Amerikan New York Times gazetesine konuşan Letta, aşırı sağcıların yükselişini "bir kâbus" olarak değerlendirdi, bunu engellemek için parlamentodaki sandalyelerin en az yüzde 70’inin AB taraftarları tarafından doldurulması gerektiğini söyledi.
   </p>
   <p dir="LTR">
    Geçmişte birleşemedikleri için AP’de parlamento grubu kurma hayalini sürekli ertelemek zorunda kalan aşırı sağcılar, bu seçimlerde hedefe ulaşabilir. Üstelik bir değil, iki parlamento grubu birden kurarak. Son anketler hem EAF hem de EFD’nin grup kurma potansiyeline ulaşabileceğini gösteriyor.
   </p>
   <p dir="LTR">
    AP seçimlerini düzenli takip ederek üye ülkelerdeki genel duruma dair raporlar yayımlayan araştırma kuruluşu PollWatch’a göre, bu yılki seçimlerde aşırı sağcıların koltuk sayısı iki katından fazla artabilir.
   </p>
   <p dir="LTR">
    Avrupa’nın en fazla Müslüman nüfusuna sahip ülkesi Fransa’da aşırı sağcı Ulusal Cephe’nin (FN) yükselişi endişe verici boyutlarda. 2011’de liderliği babası Jean Marie Le Pen’den devralan aşırı sağcı Marine Le Pen, bugüne kadar girdiği seçimlerden partisinin oylarını artırarak çıktı. Son zamanlardaki anketlerin tamamı, söz konusu başarının AP seçimlerinde de devam edeceğini gösteriyor. Bilimsel Araştırmalar Enstitüsü’nün (CSA) Fransız haber kanalı BFM için gerçekleştirdiği bir ankete göre, Ulusal Cephe, AP seçimlerinde yüzde 24 oy alarak 1. parti olacak. Aşırı sağcı Ulusal Cephe 2009’da gerçekleştirilen AP seçimlerinde yüzde 6,34 oy alarak sadece 3 milletvekili çıkarmıştı. PollWatch’ın tahminlerine göre bu sayı 25 Mayıs seçimlerinde 22’ye çıkacak. Ulusal Cephe’nin bu başarısında Fransa’da merkez partilere oy veren seçmenlerin seçimlere yönelik ilgisizliğinin büyük bir payının olduğu belirtiliyor. Düşük katılım oranı özellikle son dönemde politize olan ve seçimlere katılma oranı nispeten yüksek olan aşırı sağcı seçmenlerin işine yarıyor. OpinionWay isimli araştırma kuruluşu tarafından gerçekleştirilen bir araştırmaya göre, Fransız seçmenlerin yüzde 60’ı AP seçimlerinde oy kullanmayı düşünmüyor. 2009’daki seçimlerde Fransız seçmenlerin sadece 59,4’ü oy kullanmıştı.
   </p>
   <p dir="LTR">
    Aşırı sağın yükselişte olduğu bir diğer ülke İngiltere. Geçen yılki yerel seçimlerde dikkatleri üzerine çeken aşırı sağcı İngiltere Özgürlük Partisi (UKIP), AP seçimlerinde de yükselişini devam ettiriyor. Yapılan son anketler Nigel Farage’in liderliğini yaptığı UKIP’in AP seçimlerinden birinci parti olarak çıkacağını gösteriyor. UKIP, 2009’daki AP seçimlerinde yüzde 16,6 oy alarak 13 sandalye kazanmıştı. PollWatch’ın tahminlerine göre bu rakam 23’e çıkacak.
   </p>
   <p dir="LTR">
    <span>
     <strong>
      En fazla zararı Müslümanlar görür
     </strong>
    </span>
   </p>
   <p dir="LTR">
    AP’de 13 temsilcisi bulunan Danimarka’da ise aşırı sağcı Danimarka Halk Partisi (DF) seçimin favorisi olarak gösteriliyor. Epinion isimli bir araştırma kuruluşu tarafından geçen günlerde açıklanan bir ankete göre, DF’nin, yüzde 25’lik oy oranıyla AP seçimlerinde en fazla oy alan parti olması bekleniyor.
   </p>
   <p dir="LTR">
    Aşırı sağ partilerin yükselişine dair benzer trendleri Avrupa’nın değişik ülkelerinde görmek mümkün. Bu durum Avrupalı Müslümanları ciddi şekilde endişelendiriyor. Alman Sosyal Demokrat Partisi’nin Türk kökenli AP milletvekili İsmail Ertuğ’a göre çözüm yolu öncelikle sandığa gidip oy kullanmaktan geçiyor. Son yıllarda yaşanan ekonomik krizin birçok ülkede Avrupa Birliği karşıtı aşırı sağcı partilerin yükselişine neden olduğunu belirten Ertuğ, aşırı sağcıların seçim sonrasında AP’de grup kurabilecek potansiyeli kazanmaları hâlinde bundan en fazla zararı göçmenlerin ve Müslümanların göreceğini ifade ediyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=278AEB5DDC20BB3C8732EBE49403B90B?newsId=38608), [web.archive.org (arşiv bağlantısı)](http://web.archive.org/web/20140714202659/http://aksiyon.com.tr:80/aksiyon/newsDetail_getNewsById.action;jsessionid=278AEB5DDC20BB3C8732EBE49403B90B?newsId=38608)
