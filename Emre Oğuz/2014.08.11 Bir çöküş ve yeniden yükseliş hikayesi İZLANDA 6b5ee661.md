# Bir çöküş ve yeniden yükseliş hikayesi: İZLANDA

*Emre Oğuz 2014.08.11*

<div class="pNewsDetailMainContent" itemprop="articleBody">
 <p dir="LTR">
  2008’de patlak veren küresel kriz nedeniyle ekonomisi iflasın eşiğine gelen İzlanda, şimdilerde benzer durumdaki ülkelere bir başarı hikâyesi olarak gösteriliyor.
 </p>
 <p dir="LTR">
  Ekim 2008’de dünyanın en ünlü online alışveriş sitesi olan Ebay’de yayımlanan bir ilan bir anda dikkatleri üzerine çekti. Avrupa’dan Amerika’ya, Asya’dan Afrika’ya birçok ülkede yayımlanan birçok haber bülteni bu ilandan bahsediyordu. Çünkü söz konusu ilan, sitedeki diğer ilanlara hiç benzemiyordu: "Bir Kuzey Avrupa ülkesine sahip olmak için eşsiz bir fırsat: Muhteşem doğası ve atları olan, ancak mali durumu iyileştirme gerektiren İzlanda satılıktır." 99 İzlanda Pence’inden (kuruş) başlayan açılış fiyatı kısa sürede milyonlara yükseldi. Bu arada ilanın altına yazılan yorumlar da en az ilan kadar dikkat çekiciydi: "Volkan ve deprem sigortası dâhil mi?", "Ödememi dondurmam mümkün olur mu?" , "Ödemeyi teslimattan sonra yapabilir miyim?", "Tapunuz var değil mi?"
 </p>
 <p dir="LTR">
  Kulaktan kulağa hızla yayılan sayısız espriye konu olsa da böylesi bir satış, doğal olarak, hiçbir zaman gerçekleşmedi. Ancak söz konusu ilan, tarihinin en büyük ekonomik kriziyle karşı karşıya kalan İzlanda’nın düştüğü durumu ifade etmek için harika bir metafor olmuştu. Günümüzde ise karşımızda oldukça farklı bir İzlanda manzarası var. Türkiye’den 4 bin 500 kilometre uzakta olan İzlanda’nın düşüşü ve yeniden yükselişini yerinde inceledik...
 </p>
 <p dir="LTR">
  Gayzerlerin, Saga masallarının, Björk’ün ve Eyyafyallayöküll’ün (Eyjafjallajökull) anavatanı İzlanda, ateşin ve buzun müthiş bir ahenk içerisinde var olduğu oldukça ilginç bir ülke. ‘Buz diyarı’ anlamına gelen adının aksine oldukça yeşil. En azından bahar ve yaz aylarında... Günümüzde melezleştirilemeyen tek safkan koyun türü olan İzlanda koyununa ev sahipliği yapan topraklar, aynı zamanda dünyanın en zengin jeotermal kaynaklarına sahip. Enerjinin yüzde 85’i bu kaynaklardan karşılanıyor. Bu yüzden elektrik sudan ucuz. Başkent Reykjavik’ten ülkenin iç kesimlerine doğru yayılan volkanik dağlar arasında kıvrıla kıvrıla ilerleyen otoyollar boyunca uzanan boru hatları, jeotermal kaynaklardan çıkan sıcak suları kent merkezlerine taşıyor. Böylece sıcaklık ihtiyacının ciddi bir bölümü de bu şekilde karşılanıyor. Jeotermal kaynaklardan gökyüzüne doğru yükselen sıcak hava buharları ülkeye mistik bir hava katıyor. Kendinizi dünyada değil de farklı bir gezegendeymiş gibi hissediyorsunuz. Şimdilerde dünyanın değişik ülkelerinde milyonlarca kişi tarafından takip edilen Game of Thrones gibi fantastik dizi ve filmlerin birçoğunun İzlanda’da çekilmesinin arkasında insan üzerinde oluşturduğu bu hissin payı büyük olsa gerek. 103 bin kilometrekarelik yüzölçümüyle İzlanda, dev bir doğal film platosu gibi...
 </p>
 <p dir="LTR">
  861 yılında Norveçli Vikingler tarafından keşfedilen İzlanda, 930 yılında Batılı çevreler tarafından dünyanın ilk ulusal parlamentosu olarak kabul edilen ‘Althingi’yi kursa da 1944’e kadar değişik ülkelerin hâkimiyeti altında yaşamaktan kurtulamaz. Önce Norveçliler, ardından Danimarkalılar sahip olur bu güzel ülkeye. İkinci Dünya Savaşı sırasında Almanya’nın Danimarka’yı işgal etmesini fırsat bilen İzlandalılar bağımsızlık ilan etmek ister ancak bu sefer de İngiliz donanması Reykjavik’e dayanır ve ülkenin kontrolünü eline alır. Daha sonra buradaki donanmasına ihtiyaç duyan İngiltere, ülkenin kontrolünü Amerika Birleşik Devletleri’ne verir. Savaşın akabinde ise Amerikan güçleri İzlanda’dan çekilir. Kısa bir süre devam eden iç çatışmalar ve ayaklanmalar sonrası ülkede birlik sağlanır ve İzlanda bağımsız bir ülke olarak 30 Mart 1949’da NATO’ya üye olur. Bu bağımsızlık esasen birçok yönüyle tartışmalıdır; çünkü İzlanda’nın kendisine ait bir ordusu bulunmamaktadır. Bu yüzden soğuk savaş başlayınca İzlanda ile ABD arasında özel bir anlaşma imzalanır ve ABD askerleri ‘bağımsız İzlanda Cumhuriyeti’nin askerleri olarak İzlanda’ya geri döner. Ta 2006’ya kadar. Bu arada İzlanda’nın günümüzde bile düzenli bir ordusu olmayan birkaç ülkeden biri olduğunu hatırlatmakta fayda var. Ülkenin güvenliği daha ziyade ‘diplomasi’ kanalıyla sağlanıyor. 2008’de patlak veren ekonomik krizden çıkışta da diplomasi kanalının etkin bir şekilde kullanılmasının payı büyük.
 </p>
 <p dir="LTR">
  İzlanda ekonomisi, David Oddsson’un başbakanlık yaptığı 1991 ile 2004 yılları arasında bir finans merkezi olarak hızla yükseldi. Bankacılık sektörünü özelleştiren Oddsson hükümeti, ülke ekonomisini finansal hizmetler ve yatırım bankacılığına dayalı bir hâle getirdi. İlk bakışta bu, termal sular dışında ciddi bir yer altı kaynağı bulunmayan İzlanda için oldukça akılcı bir politika gibi görünüyordu. Ancak beklenen olmadı. Oddsson’dan sonra başbakanlık yapan Halldor Asgrimsson ve Geir Haarde, İzlanda’nın finansal yatırıma dayalı ekonomisini ayakta tutmayı başaramadı. 2008’de İzlanda, tarihinin en büyük ekonomik krizi ile karşı karşıya kaldı. Ülke iflasın eşiğine geldi. Kriz o kadar büyüktü ki bir yıl içinde 5 bin kişi ülkeyi terk etmek zorunda kaldı. Bu, 1887’den bu yana İzlanda tarihinde gerçekleşmiş en büyük göç hareketi olarak kayıtlara geçti. Krizi, sektörün yüzde 85’ini teşkil eden Kaupthing, Landsbanki ve Glitnir bankalarının iflas etmesi tetiklemişti.
 </p>
 <p dir="LTR">
  <strong>
   Krizin hesabı başbakana soruldu
  </strong>
 </p>
 <p dir="LTR">
  Krizin akabinde İzlanda’nın ilk kadın başbakanı olarak 1 Şubat 2009’da göreve gelen Johanna Sigurdardottir, hayata geçirdiği etkili politikalarla ülke ekonomisini yeniden istikrara kavuşturmayı başarır. Sigurdardottir hükümeti, daha önce benzer deneyimler yaşayan ülkelerin aksine batan bankaları kurtarmayı, finanse etmeyi reddeder ve sadece vatandaşların tasarruflarını korumayı taahhüt eder. Bu radikal adım, krizden önce yüksek kâr elde etme arzusuyla İzlanda’ya yönelen çok sayıda Hollandalı ve İngiliz yatırımcının ciddi şekilde zarar etmesine neden olsa da İzlanda ekonomisinin krizden çıkmasında etkili olur. Öte yandan Sigurdardottir hükümeti, gelecekte benzer krizlerin tekrar edilmemesi için söz konusu krize neden olan politikacıların hesap vermesinin önünü açan bir dizi yasal düzenlemeyi de hayata geçirir. Neticede 2006 ile 2009 arasında başbakanlık koltuğunda oturan Geir Haarde hâkim karşısına çıkmak zorunda kalır. Başkent Reykjavik’te görülen davada Haarde suçlu bulunur ve dünya tarihinde mali krize neden olduğu için suçlanan ilk başbakan olarak tarihe geçer.
 </p>
 <p dir="LTR">
  Bu arada Sigurdardottir hükümetinin dikkat çeken bir diğer icraatı, krizin bütün yıkıcı keyfiyetine rağmen eğitim ve sanata ayırdıkları bütçede hiçbir zaman kesintiye gitmemeleri oldu. Bu sayede İzlanda Üniversitesi’ni dünyanın en başarılı ilk 300 üniversitesinden biri hâline getirdiler ve sanat çevreleri tarafından dünyanın en harika mimarisine sahip mekânlarından biri olan Reykjavik Herpa Konser Salonu’nu inşa edebildiler.
 </p>
 <p dir="LTR">
  Nüfusu yaklaşık 320 bin olan İzlanda, şimdilerde 52 bin doların üzerindeki kişi başına yıllık gelir oranı ile bu alanda dünyanın en zengin 5 ülkesinden biri durumunda. Ekonomik krizin etkileri büyük oranda giderilmiş. 2008’de iflasın eşiğine gelen ülke ekonomisi 2011 yılı itibariyle yeniden büyüme kaydetmeye başladı. 2013 yılında İzlanda’da büyüme oranı yüzde 2,1 olarak gerçekleşirken işsizlik oranı ise yüzde 5,8. Aksiyon’a konuşan İzlanda Sosyal İşler Bakanı Eyglo Hardardottir, 2008 sonlarından itibaren tüm dünyayı etkileyen ve İzlanda’yı ekonomik çöküşün eşiğine getiren krizin artık geride kaldığını ve sosyal alanlardaki yatırımlara hız verdiklerini söylüyor.
 </p>
 <p dir="LTR">
  <strong>
   Turistlere Eyjafjallajökull esprisi
  </strong>
 </p>
 <p dir="LTR">
  2011’de patladığında havaya savurduğu partiküller nedeniyle Kuzey Avrupa’nın tamamını hava trafiğine kapatan ve yüz binlerce yolcunun günlerce havaalanlarında mahsur kalmasına neden olan Eyjafjallajökull buzul yanardağı, şimdilerde turistler için üretilen fincanların üzerini süslüyor. Her ne kadar yanardağ tümüyle sönmüş olmasa da yakın bir gelecekte yeniden harekete geçmesi beklenmiyor. İzlandalılar kısa bir süreliğine de olsa Avrupa’yı kaosa sürükleyen telaffuzu zor bu yanardağın adını bile ticarete çevirmeyi başarmış durumdalar. Ülkeye gelen turistlerle muzip bir şekilde dalga geçmeyi de ihmal etmiyorlar: "Eyjafjallajökull’ün neyini söyleyemiyorsunuz ki?"
 </p>
 <p dir="LTR">
  Hâlihazırda çoğu Reykjavik’te olmak üzere İzlanda genelinde toplam 50 kadar Türkiye kökenli insanın yaşadığı ifade ediliyor. Bunların ciddi bir bölümünü Türkiye’ye tatile gelen İzlandalılarla evlenip ülkeye gelenler oluşturuyor. Diğer taraftan bazı uluslararası kuruluşlarda görev yapanlar ya da Danimarka ve Norveç gibi yakın komşu ülkelerden buraya taşınanlar da var. Ahmet-Derya Özdilek çifti, 2,5 yaşındaki oğulları Said ile bir süre önce Danimarka’dan İzlanda’ya taşınmış örneğin. Reykjavik Üniversitesi’nde eğitim gören Muhammed Kızılkaya ve İzlanda Üniversitesi’nde eğitim gören Ersan Koyuncu, eğitim amacıyla İzlanda’da bulunuyor. Aslen Denizlili olan Erdoğan Göktürk ise yaklaşık 10 yıldır İzlanda’da. İkea’da bölüm şefi olarak çalışıyor. İzlandalı Türkler bir süre önce kurdukları Horizon Derneği çatısı altında bir araya gelerek çeşitli kültürel faaliyetlerde bulunuyor. Bu arada Dışişleri Bakanlığı’nın verilerine göre Türkiye ile İzlanda arasında yaklaşık 30 milyon dolarlık ticaret hacmi bulunuyor. 2013’te Türkiye’yi ziyaret eden İzlandalı sayısı ise 5 bin kadar.
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/bir-cokus-ve-yeniden-yukselis-hikayesi-izlanda_539110), [web.archive.org (arşiv bağlantısı)](http://web.archive.org/web/20150512031408/http://www.aksiyon.com.tr:80/ekonomi/bir-cokus-ve-yeniden-yukselis-hikayesi-izlanda_539110)
