# Birleşik Avrupa ordusu mümkün mü?

*Emre Oğuz 2015.03.16*

<div class="pNewsDetailMainContent" itemprop="articleBody">
 <p>
  İnsanlık tarihinin en büyük barış projesi olarak yola çıkan Avrupa Birliği’nde şimdilerde ‘Birleşik Avrupa Ordusu’nun kurulması tartışılıyor.
 </p>
 <p>
  Hâlihazırda Avrupa’daki en üst düzey yetkili durumunda olan Avrupa Komisyonu Başkanı Jean-Claude Juncker, geçen hafta bir Alman gazetesine verdiği mülakatta AB’nin artık kendi ordusunu kurması gerektiğini söyledi. Ukrayna’da yaşanan krizin Moldova’ya sıçrama ihtimalinin konuşulduğu bir dönemde gündeme gelen bu öneri, sadece Avrupa’nın değil, dünyanın önde gelen bütün başkentlerinde yakından takip edildi. Zira önerinin alternatif bir dünya düzeni arzusunu da barındırdığı çok açık. Şu an 28 üyesi bulunan Avrupa Birliği (AB) tarafından kurulacak bir ordu doğal olarak NATO’nun en büyük alternatifi olacak.
 </p>
 <p>
  Her şeyden önce  Juncker, AB’nin son dönemde uluslararası arenadaki ağırlığını önemli ölçüde kaybettiğine, hatta diplomatik açıdan ciddiye alınmadığına inanıyor. Ve son dönemde bunu dile getirmekten de çekinmiyor. Ukrayna krizinde yaşananlar ve Rusya üzerinde uygulanan yaptırımların şimdilik arzu edilen neticeleri vermemesinin AB’nin uluslararası arenadaki ağırlığını tartışmaya açtığı çok net. Juncker bu yüzden, kurulacak ‘Birleşik Avrupa Ordusu’nun AB’nin uluslararası arenadaki etkisini artıracağına ve  “Avrupa değerlerini savunmanın ne kadar ciddiye alındığına dair Rusya’ya karşı güçlü bir mesaj vereceğine” inanıyor. Ona göre söz konusu ordunun bir diğer faydası da “AB ülkeleri arasında bir daha asla savaş yaşanmayacağını tüm dünyaya gösterecek” olması.
 </p>
 <p>
  Birçok anlamda AB’nin dinamosu pozisyonunda olan Almanya, Juncker’in önerisine sıcak bakıyor. Almanya Savunma Bakanı Ursula von der Leyen, “Avrupalılar olarak geleceğimiz, elbet bir gün Avrupa ordusu kurmak olacak.” diyor. Almanya Federal Meclisi Dış İlişkiler Komisyonu Başkanı Norbert Röttgen ise öneriye “Birleşik Avrupa Ordusu, bir Avrupa perspektifidir ve bunun zamanı gelmiştir.” sözleriyle destek veriyor.  Hâliyle birlik içerisinde Almanya’dan yana tavır alan bazı ülkelerin de öneriye destek vereceğini söylemek yanlış olmaz. Bununla birlikte AB’nin önde gelen bazı ülkeleri öneriye karşı olduklarını şimdiden ilan etmiş durumda. Bu ülkelerin başında Avrupa’nın en büyük askerî gücünü elinde bulunduran İngiltere geliyor. Guardian gazetesine konuşan bir hükümet yetkilisi, ‘Birleşik Avrupa Ordusu’nun kurulması gibi bir ihtimalin söz konusu bile olmadığını söyledi: “Bizim pozisyonumuz son derece açık. Savunma ulusal bir sorumluluktur. Bu görüşümüzde bir değişiklik yoktur.”
 </p>
 <p>
  Avrupa’nın en büyük ikinci askerî gücüne sahip Fransa da öneriye mesafeli yaklaşıyor. Paris yönetimi ‘Birleşik Avrupa Ordusu’nun NATO’nun altını oyacağı ve etkisini azaltacağına inanıyor. Hâlihazırda Fransa, ABD ve Türkiye’nin ardından NATO içerisinde en fazla aktif personeli bulunan üçüncü ülke. Ancak geçmişte benzer bir önerinin Fransız yöneticilerce de gündeme getirildiğini hatırlatmakta fayda var.
 </p>
 <p>
  AB üyesi ülkelerin bünyesinde 1,5 milyondan fazla aktif askerî personel bulunuyor. Toplamda askeriyeye harcanan para ise 192 milyar Euro civarında. Bu AB gayri safi yurt içi hasılasının yüzde 1,55’ine tekabül ediyor. Ortak bir ordunun üye ülkeler için ciddi bir tasarruf kaynağı olacağı muhakkak. Savunma stratejilerini uyumlu hâle getirmeleri durumunda daha etkin bir orduya sahip olacakları da söylenebilir. Ancak hâlihazırda Avrupa’da böylesi stratejik bir adımı hayata geçirebilecek seviyede güçlü bir birlik olduğunu söylemek çok zor.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/birlesik-avrupa-ordusu-mumkun-mu_550188), [web.archive.org (arşiv bağlantısı)](http://web.archive.org/web/20150706194331/http://www.aksiyon.com.tr/dosyalar/birlesik-avrupa-ordusu-mumkun-mu_550188)
