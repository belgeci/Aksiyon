# Trafik kurallarına uysun diye dolmuş şoförüne rüşvet verdim

*Emre Oğuz 2014.08.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Danimarkalı aktör Rasmus Elton’un ismini geçen yıl duymuştuk. Müslümanların neler hissettiğini anlamak için Ramazan ayı boyunca oruç tutmuştu. Elton, bu yıl İstanbul’daydı ve yine oruçluydu.
  </font>
 </div>
 <div id="newsText">
  <font class="detail-text">
   <p>
    İslam’ı ve Müslümanları daha yakından tanımak için Ramazan ayını Türkiye’de geçiren ve Müslümanlar gibi oruç tutan Danimarkalı aktör Rasmus Elton Müslümanlarla ilgili düşüncelerinin değiştiğini söylüyor. Oruç sayesinde kendisini hem fiziken hem de zihnen çok daha güçlü hissettiğini vurgulayan Elton ile Türkiye’de yaşadıklarını, Ramazan ayına ve Müslümanlara dair öğrendiklerini konuştuk.
   </p>
   <p>
    <strong>
     -Öncelikle tebrikler. Müslüman olmadığın hâlde 1 ay boyunca Müslümanlar gibi oruç tuttun. Bu senin için zor olmalı.
    </strong>
   </p>
   <p>
    Aslında bu yıl daha rahat oldu. Ben geçen yıl da oruç tutmuştum, Danimarka’da. Dolayısıyla bu yıl daha hazırlıklıydım. Zihnimi ve vücudumu oruca hazırladım. Bu sayede nispeten daha rahat geçtiğini söyleyebilirim.
   </p>
   <p>
    <strong>
     - Türkiye’ye gittin, Ramazan ayını İstanbul’da ve bazı başka şehirlerde geçirdin. Nasıldı?
    </strong>
   </p>
   <p>
    Muhteşem bir şeydi benim için. Müthiş bir kişisel yolculuk… Hayatım 30 günde nereyse tamamen değişti. Şu an çok farklı hissediyorum. Kelimeye dökmekte zorlandığım birçok tecrübe yaşadım. Bazılarını şimdi bile hatırlayınca tüylerim diken diken oluyor. Benim için anlatılması zor bir yolculuk oldu.
   </p>
   <p>
    <strong>
     -Biraz daha açabilir misin, ne kattı sana bu yolculuk?
    </strong>
   </p>
   <p>
    Kendimi çok daha güçlü hissediyorum şimdi. Kişisel olarak gelişmiş hissediyorum. Zihinsel olarak gelişmiş hissediyorum. Hayatım için ve sahip olduklarım için çok daha müteşekkirim. İslam ve Müslümanlar hakkında birçok yeni şey öğrendim. Harika insanlar tanıdım.
   </p>
   <p>
    <strong>
     -Geçen yıl Danimarka’da, bu yıl Türkiye’de oruç tuttun, arada nasıl bir fark var?
    </strong>
   </p>
   <p>
    Danimarka’da süre daha uzun ancak Türkiye’de hava çok daha sıcak. İstanbul’da suyun kıymetini anladım. Danimarka’da oruç tutanlar azınlıkta. Ben de geçen yıl öyle hissettim. Azınlık olmanın nasıl bir şey olduğunu anladım. Türkiye’de ise tam tersi bir durum var. Halkın çoğu Müslüman. Kendimi yalnız hissetmedim.
   </p>
   <p>
    <strong>
     -Hiç endişelenmedin mi, bilmediğin bir ülkede, tek başına üstelik gün boyunca hiçbir şey yemeden…
    </strong>
   </p>
   <p>
    <img alt="" height="534" src="http://web.archive.org/web/20140824110214im_/http://medya.aksiyon.com.tr/aksiyon/2014/08/18/Trafik-kurallarina2.jpg">
     Dürüst olmak gerekirse ilk gün çok korkmuştum. Uçaktan inip İstanbul trafiği ile karşılaşınca korkum daha da arttı. İlk kez Türkiye’de bulunuyordum. Trafik aklımı başımdan aldı. Ayrıca İstanbul ile ilgili kötü hikâyeler duymuş, haberler okumuştum. Ancak bu korkuların beni ele geçirmesine izin vermemeliydim. Zaten seyahatin en önemli amaçlarından biri de buydu. Önyargıları kırmak. Önce kendim bunu başaramazsam nasıl başka insanlardan böyle bir şey isteyebilirdim? Ancak insanlarla tanışmaya başlayınca korkum geçti. Zamanla tadını çıkarmaya başladım. Yeni bir ülkedeydim. Zaman hızla akıp gidiyordu…
    </img>
   </p>
   <p>
    <strong>
     -Ziyaretin boyunca hiç unutamadığın bir şey oldu mu?
    </strong>
   </p>
   <p>
    Aslında birçok şey oldu. Dediğim gibi hayatımın en önemli yolculuğuydu. Ancak bir şey var ki düşündükçe hâlâ tüylerim diken diken oluyor. İftar için Yenibosna’da bir restoranda oturuyorduk. Vakit oldu orucumuzu açtık. Dışarıda küçük bir kız vardı. Kâğıt mendil satıyordu. Üstü başı kirliydi ve muhtemelen açtı. Benim gibi restoran sahibi de onu görmüştü. Hemen gidip o küçük kızı restorana getirdi. Bir yere oturtup önüne yemek koydu. Ramazan ile paylaşmak ile ilgili bir şeyler söylüyordu. Kız Suriye’den gelmiş sanırım… Hayatım boyunca böyle bir manzara ile karşılaşmadım. Danimarka’da böyle bir şey göremezsiniz. Bu derece bir fakirlik yoktur. Bir tabak yemek belki çok büyük bir şey değil. Ama onu gerçek bir ihtiyaç sahibine verince paha biçilemez hâle geliyor. Hem şükretmeyi hem de paylaşmanın önemini bir kere daha anladım böylece.
   </p>
   <p>
    <strong>
     -Türkiye’de seni en çok şaşırtan şeyler neler oldu?
    </strong>
   </p>
   <p>
    Trafik… Metrobüs... Dolmuş şoförleri… Taksim’e gitmek için bir sarı minibüse bindik. Şoför o kadar hızlı ve dikkatsiz bir şekilde kullanıyordu ki bir an öleceğimizi sandık. Arabaların arasından geçiyor, neredeyse hiçbir kurala uymuyordu. Asım’la birlikteydik. İkimiz de korkudan titriyorduk neredeyse ama bizim dışımızdaki herkes için bu normal bir şey gibiydi. Dönüşte dolmuş şoförüne kurallara uyması için fazladan para (rüşvet) vermek zorunda kaldık. (Gülüyor…)
   </p>
   <p>
    <strong>
     -Türkler Danimarka’daki en büyük göçmen toplumu, öte yandan Türkiye Danimarkalıların 1 numaralı tatil tercihi. Danimarkalılar ve Türklerin birbirini yeterince tanıdığını düşünüyor musun?
    </strong>
   </p>
   <p>
    Hayır, kesinlikle tanımıyorlar. Ben tanımıyordum bir kere. Kendi çevrem tanımıyor. Birçok insan tanımıyor. Bu yüzden yapacağımız belgeselin önemli olduğuna inanıyorum. İnsanlar ve kültürler arasında bir köprü kurmak istiyorum. Yaşadıklarımı Danimarka’daki herkese göstermek istiyorum.
   </p>
   <p>
    <strong>
     -Ramazan’ı Türkiye’de geçirdikten sonra Müslümanlara yönelik düşüncelerinde değişiklik oldu mu?
    </strong>
   </p>
   <p>
    Birçok yeni şey öğrendim. Müslümanları zaten fazla tanımıyordum. İnsanların evlerine girdim. Onları ibadet ederken izledim. Neden bu kadar çok ibadet ediyorlar diye düşünüyordum. Sonra Salih adında biriyle tanıştım. Bana Allah’ın insana 24 saat verdiğini, bunun karşılığında sadece 1 saatini istediğini, gerisini de insana bıraktığını anlattı. Bir Müslümanın günlük ibadetinin ortalama 1 saat sürdüğünü öğrenince bu bana çok mantıklı geldi.
   </p>
   <p>
    <strong>
     -Bir de Soma yolculuğunuz oldu galiba… Soma’ya neden gittiniz? Orada neler gördünüz?
    </strong>
   </p>
   <p>
    Soma özellikle gitmek istediğimiz bir yerdi. Ramazan gibi paylaşımın önem kazandığı bir ayda bu çok önemliydi. Orada yaşanan maden faciasının ilk gününden itibaren biz de çok üzüldük. Hazırlayacağımız belgeselin final çekimleri için yapımcımız Asım İkbal de İstanbul’a gelmişti. Asım da Soma’ya gitmek için can atıyordu. Hatta kendisi Danimarka’da bir yardım kampanyası başlatmış ve insanlardan destek görmüştü. Hediyeler aldık çocuklar için, sonra berbat bir trafikte saatler süren yolculuğun ardından Soma’ya vardık. Yorgunluktan ölüyor gibiydik. Ama çocukları görünce… Her şeyi unuttuk. Bütün yorgunluğumuz gitti. O çocukları mutlu görmek... Bunu hiçbir şeye değişmem. Orada yaşadıklarımı kelimelere dökmem imkânsız. Bir ara arabanın arkasına gidip uzun süre ağladığımı söyleyebilirim ama...
   </p>
   <p>
    <strong>
     -Müslümanların İslam’ı doğru temsil ettiğini düşünüyor musun?
    </strong>
   </p>
   <p>
    Bu benim cevaplayamayacağım kadar zor bir soru. Bunun için ciddi araştırmalar yapmak gerek. Ancak bir birey olarak âcizane düşüncemi ifade edebilirim. Bana sorarsanız etmiyorlar. Ancak Türkiye’de İslam’ı çok güzel temsil eden insanlarla tanıştım. Bu yüzden siz Müslümanlardan bahsederken benim aklıma acaba hangi Müslümanlardan bahsettiğiniz sorusu geliyor. Bence bazı şeyler dışarıdan göründüğünden çok daha farklı olabilir. Daha derine inmeli ve araştırma yapmalı insan. İslam çok büyük ve engin bir din.
   </p>
   <p>
    <strong>
     -Peki, bundan sonra ne olacak? İslam ve Müslümanlar hakkında daha fazla şey öğrenmeye devam edecek misin?
    </strong>
   </p>
   <p>
    Evet, belki gelecek yıl tekrar oruç tutarım. Ayrıca kendime Kur’an-ı Kerim’i okuyacağıma dair söz verdim. Eyüp’te İngilizce mealli bir Kur’an-ı Kerim hediye ettiler bana. Önümüzdeki 6 ay içerisinde onu okumayı planlıyorum.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-39258-trafik-kurallarina-uysun-diye-dolmus-soforune-rusvet-verdim.html), [web.archive.org (arşiv bağlantısı)](http://web.archive.org/web/20140824110214/http://aksiyon.com.tr:80/aksiyon/haber-39258-trafik-kurallarina-uysun-diye-dolmus-soforune-rusvet-verdim.html)
