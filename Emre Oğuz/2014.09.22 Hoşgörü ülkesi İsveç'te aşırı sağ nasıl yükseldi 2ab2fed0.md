# Hoşgörü ülkesi İsveç'te aşırı sağ nasıl yükseldi?

*Emre Oğuz 2014.09.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İsveç’teki seçimlerin en dikkat çekici sonucu; göçmen karşıtı İsveç Demokratları Partisi’nin oy oranını artırarak parlamentodaki üçüncü parti hâline gelmesiydi. Herkes bu artışın nedenini anlamaya çalışıyor.
  </font>
 </div>
 <div id="newsText">
  <font class="detail-text">
   <p>
    İsveç’in göçmenlere karşı hoşgörülü tavrının mazisi hayli eski. 2. Dünya Savaşı sonrasında Finlandiya, Estonya, Litvanya ve Letonya’daki Rus işgalinden kaçan binlerce kişi İsveç’e sığınmıştı. 70’li ve 80’li yıllarda Pinochet’in zulmünden kaçan Şilililer ve yaşadıkları topraklarda gördükleri baskılardan kaçan Süryaniler, 90’larda Bosna savaşından kaçan Boşnaklar, 2000’li yıllarda ise Ortadoğu ve Afrika’nın çeşitli ülkelerindeki iç savaşlardan kaçan on binlerce kişi için İsveç’in kapıları hep açıktı. Avrupa’da birçok ülke Esed’in zulmünden kaçan Suriyelilerin kendi sınırlarından içeri girmesini engellemek için alınması gereken önlemleri tartışırken İsveç tam tersi bir politika takip ediyordu.
   </p>
   <p>
    Birleşmiş Milletler Mülteciler Yüksek Komiserliği’nin (UNHCR) verilerine göre İsveç 2009’dan bu yana dünyada kişi başına en fazla mülteciyi kabul eden ülke. Sadece bu yıl içerisinde ülkeye 80 binden fazla mültecinin gelmesi bekleniyor. Üstelik ülkeye gelen mültecilerin hayat şartları dünya standartlarının oldukça üzerinde. Hâliyle İsveç mülteciler için ‘Rüya Ülke’ hâline gelmiş durumda. Ancak bu rüyanın ülke ekonomisine ciddi bir maliyeti de olmuyor değil. Hükümet en son geçen ağustos ayında Göçmen İdaresi’nin 91 milyar kron  (13,2 milyar dolar) olan 4 yıllık bütçesini mülteci akını yüzünden yaklaşık 48 milyar kron (6,9 milyar dolar) daha arttırmak zorunda kaldı.
   </p>
   <p>
    70,  80 ve 90’lı yıllarda İsveç’e gelen göçmenler hızla gelişen ülke ekonomisi sayesinde kolayca iş buluyor ve vergi ödeyerek devlet bütçesine katkıda bulunuyordu. Ancak 2000’li yıllarda bu durum önemli oranda değişti. Volvo, Scania ve Saab gibi uzun yıllar istihdamın lokomotifini çekmiş olan birçok marka, ağır rekabet koşulları yüzünden fabrikalarının büyük bölümünü işgücü maliyetlerinin daha ucuz olduğu ülkelere taşıdı. Dolayısıyla göçmenlerin iş bulup ekonomik hayata dâhil olması zorlaştı. Çoğu aylarca bazısı ise yıllarca hiçbir iş yapmadan devletin sağladığı sosyal imkânlarla geçinir hâle geldi. Hâliyle 25 ile 64 yaşları arasındaki İsveçlilerin istihdam oranı yüzde 84 iken bu oran göçmen kökenliler arasında yüzde 57’ye kadar geriledi. Bu da ister istemez toplumda kendilerine karşı olumsuz bir algının oluşmasına neden oldu. 1988’de kurulan göçmen karşıtı İsveç Demokratları Partisi (Sverige Demokraterna, SD) yıllarca bu algıyı pekiştirmek için çalıştı. Genç politikacı Jimmie Akesson’un 2005’te parti başkanlığına getirilmesi ile önemli bir ivme kazandılar. 2006’daki genel seçimlerde yüzde 4’lük seçim barajını geçemeseler de aldıkları yüzde 2,9’luk oy oranı, göçmenler için tehlike çanlarının çalmaya başladığını gösteriyordu. Nitekim 2010’daki seçimlerde oy oranını yüzde 5,7’ye kadar çıkarıp 20 temsilcilerini İsveç Parlamentosu’na (Riksdag) sokmayı başardılar. Bununla birlikte ne hükümetteki ne de muhalefetteki hiçbir parti kendileriyle işbirliği yapmaya yanaşmıyordu. Bir anlamda parlamento içerisinde ‘dışlanmışlardı’. Ancak Akesson bu durumu kendi çıkarına kullanmasını bildi. Söz konusu dışlanmışlığı kamuoyuna bir çeşit mağduriyet olarak sundu ve parti tabanının genişlemesini sağladı. Bu arada göçmen kökenli bir kişi olan Taymur Abdülvahap el-Abdali’nin 2010’da Stockholm’un merkezinde gerçekleştirdiği terör saldırısı ve 2013 yılında Husby semtinde yaşayan yaşlı bir göçmenin polis tarafından öldürülmesi sonrasında başlayan göçmen isyanları âdeta Akesson’un ekmeğine yağ sürdü. Günlerce süren ayaklanmalar boyunca birçok kamu binasına zarar veren ve sayısız aracı ateşe veren öfkeli göçmenler, bir anlamda kendilerine karşı oluşan olumsuz imajı pekiştiriyordu. Öte yandan başta IŞİD olmak üzere ‘İslamcı’ olarak tanımlanan terör örgütlerinin  son dönemdeki kanlı eylemleri İsveç’te de büyük bir endişe ile takip ediliyordu. Akesson ve ekibi ise söz konusu terör eylemlerini ülkedeki Müslüman kökenli göçmenlere yönelik olumsuz algıyı yaymak için bir araç olarak kullandı.  Yüzde 5,7 olan oy oranlarını geçen hafta gerçekleştirilen seçimlerle birlikte iki kattan fazla artırarak yüzde 12,9’a, milletvekili sayılarını ise 20’den 49’a çıkarmalarına bakılacak olursa bu konuda oldukça başarılı oldukları ortada.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=39549), [web.archive.org (arşiv bağlantısı)](http://web.archive.org/web/20141003071433/http://www.aksiyon.com.tr:80/aksiyon/newsDetail_getNewsById.action?newsId=39549)
