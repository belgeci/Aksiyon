# Avrupa aşırı sağ ile mücadeleyi kaybediyor

*Emre Oğuz 2012.10.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Almanya’da patlak veren Neonazi skandalı, aşırı sağ terör örgütlerinin Avrupa’da ne kadar rahat bir şekilde faaliyette bulunduğunu bir kez daha gösterdi. Avrupa genelinde görev yapan güvenlik güçleri de aşırı sağ ile mücadelede ciddi bir zafiyet içerisinde.
  </font>
 </div>
 <div id="newsText">
  <font class="detail-text">
   <p>
    Almanya’da 2007 ile 2010 arasında 8’i Türk toplam 10 kişiyi öldüren Nasyonal Sosyalist Yeraltı Örgütü’nün (NSU) yıllarca Alman istihbaratı tarafından görmezden gelindiği, hatta söz konusu cinayetlere ait delillerin bizzat istihbarat yetkilileri tarafından ortadan kaldırıldığı artık herkes tarafından bilinen bir gerçek. Üstelik bu, Avrupa’da sözde İslami teröre göz açtırmayan güvenlik güçlerinin, aşırı sağ terör söz konusu olunca ne derin bir gaflet içerisinde olduğunu gösteren örneklerden sadece biri.
   </p>
   <p>
    Haziran 2008 ile Ağustos 2009 arasında Macaristan’ın 9 farklı kasabasında gerçekleştirilen ve biri çocuk 6 Romen kökenli göçmenin hayatını kaybetmesine, 5 kişinin de ağır yaralanmasına sebep olan 20 saldırıyla ilgili olarak gözaltına alınan 4 kişiden biri, uzun süreden beri askerî istihbarat için muhbirlik yapıyordu. Diğeri ise saldırılardan çok daha uzun süreden beri Macaristan İstihbaratı’nın gözetiminde bulunuyordu. Diğer taraftan Tatarszentgyörgy kasabasında Romen bir baba ile çocuğunun ölümüyle sonuçlanan saldırıda, olay yerinin yerel polis tarafından tahrip edilerek bazı delillerin yok edildiği ortaya çıkmış, olayla ilgili olarak iki polis hakkında disiplin soruşturması açılmıştı.
   </p>
   <p>
    Tarih boyunca demokrasi ve özgürlüğün en ateşli savunucularından biri olan Yunanistan ise şimdilerde sadece ekonomik krizle değil, aşırı sağ politikaların sebep olduğu toplumsal bölünmeyle de mücadele etmek zorunda kalıyor. Altın Şafak Partisi’nin öncülüğünü yaptığı bu politikalar, Yunanistan’da yaşayan farklı etnik grupların yavaş yavaş ülkeyi terk etmesine sebep oluyor. Öte yandan onları korumakla görevli Yunan polisi ise her geçen ay yeni bir skandala imza atıyor. Özellikle başkent Atina Polis Teşkilatı’nın aşırı sağcı Altın Şafak Partisi ile kurduğu karanlık işbirliği sık sık gündeme geliyor. En son geçen hafta Guardian gazetesi konuyu gündeme getirdi ve polisin göçmenlerden şikayetçi olanları direkt Altın Şafak Partisi’ne yönlendirerek partiye yardımcı olduğunu yazdı. Altın Şafak Partisi’nin söz konusu müştekilerden aldığı veriler ışığında göçmenlerin sınır dışı edilmesinin önünü açacak politikalar ürettiği ifade ediliyor.
   </p>
   <p>
    İsveç’in Malmö şehrindeki saldırılarda  3 kişiyi öldürüp 13 kişiyi yaraladığı söylenen aşırı sağcı seri katil Peter Mangs, 7 yıl boyunca yakalanamadı. Kurbanlarını göçmenler arasından seçen Mangs, söz konusu saldırıları gerçekleştirmesine neden olan ırkçı fikirlerini internette defalarca paylaşmıştı oysa.
   </p>
   <p>
    Danimarka’da ise 20 yıldır yeraltında faaliyet gösteren ve birçok suça bulaşan ORG isimli ırkçı bir örgütün varlığı geçen yıl güvenlik güçleri tarafından değil, ülkenin en çok satan gazetelerinden Politiken tarafından deşifre edilmişti. Ülkenin farklı şehirlerinde 100 kadar üyesi bulunan ve amacını ‘Ülkeyi göçmenlerden temizlemek ve onlara kapıları açan hainlerden hesap sormak’ olarak tanımlayan ORG’un başkanlığını bir dönem aşırı sağcı Danimarka Halk Partisi’nin de (DF) yönetiminde bulunan Jesper Nielsen yapıyordu. Günlerce olayı gündemde tutan Politiken, örgüt içerisinde çok sayıda güvenlik görevlisinin bulunduğunu, hatta bunlardan birinin göçmenlere ve göçmenlere hoşgörülü davranan Danimarkalılara ait polis kayıtlarını örgüt yönetimi ile paylaştığını yazmıştı. PUJ kod adı verilen bu polisin evinde yapılan aramada çok sayıda örgüt dokümanı ve silah bulunmuştu. PUJ, çıkarıldığı mahkeme tarafından meslekten atılarak hapis cezasına çarptırıldı. Ancak ORG hakkında herhangi bir terör davası açılmadı. Öyle ki bu durum Kopenhag Bölge Savcısı Lisse Litte Nilas’ın bile tepkisini çekti. Nilas, olay sonrası yaptığı açıklamada “Onca delil bulunmasına rağmen neden terör davası açılmadığını anlayabilmiş değilim.” demişti.
   </p>
   <p>
    Avrupa’da göçmenler ve aşırı sağ konularında çalışma yapan birçok akademisyen gidişattan endişeli. Geçen ay yayımladıkları “Nefret Tacirleri” isimli raporla dikkatleri üzerine çeken Uluslararası Irk İlişkileri Enstitüsü (International Race Relations Institute) Genel Müdürü Liz Fekete onlardan biri. Aksiyon’a konuşan Fekete, Avrupa polisinin ve istihbarat teşkilatlarının azınlıkları aşırı sağ terörden koruma konusunda profesyonellikten son derece uzak bir görüntü sergilediğini ifade ediyor: “Almanya’da yaşananlar sadece bir örnek. Bunun gibi onlarcası var. Polisi ve istihbaratıyla Avrupa’nın aşırı sağ terörle mücadelede yetersiz kaldığını görmek için uzman olmaya gerek yok. Avrupa’da özellikle istihbarat teşkilatları ciddi bir ihmalkarlık içerisinde.”
   </p>
   <p>
    <strong>
     Aşırı sağcılar istihbaratta...
    </strong>
   </p>
   <p>
    Aşırı sağcı örgütlerin yıllardan beri ordu ve polis teşkilatları içinde kendine kolayca yer bulduğunu hatırlatan Fekete, “2000 yılında Hollanda’da askeriye içerisindeki aşırı sağ kaynaklı şiddet olayları o kadar fazlaydı ki hükümet aşırı sağcı askerlerin ihbar edilebilmesi için özel bir telefon hattı açmak zorunda kaldı. 2001’de Almanya İçişleri Bakanlığı, ordu içerisindeki aşırı sağcı görüşleri destekleyen askerlerin sayısının hızla arttığını rapor etti. Bu örneklerin onlarcası var ve her geçen yıl daha da artıyorlar.” diyor.
   </p>
   <p>
    Avrupa’da güvenlik güçlerinin aşırı sağ terörle mücadele konusunda gösterdiği zafiyetler bunlarla da sınırlı değil. Fransa’nın Toluese şehrinde 7 kişiyi öldürmekle suçlanan Muhammed Merah’ın Fransız istihbaratıyla bağlantısı, Yunanistan’ın başkenti Atina’da görev yapan polislerin ırkçı Altın Şafak Partisi’ne aşırı sempatisi, İngiltere ordusunda görev yapan bazı askerlerin ırkçı İngiltere Savunma Ligi ile kirli ilişkileri hâlâ açıklanabilmiş değil. Danimarka’da Politiken, Fransa’da Le Monde, Almanya’da Bild, İsveç’te Expressen ve İngiltere’de Guardian gibi hatırı sayılır gazeteler güvenlik güçleri ile aşırı sağ terör örgütleri arasındaki kirli ilişkilere defalarca dikkat çekti. Ancak şimdiye kadar ciddi bir adım atılmış değil.  Gelinen son noktada Avrupa’nın farklı ülkelerinde yaşayan milyonlarca göçmenin güvenlik teşkilatlarına güveninin ciddi oranda sarsıldığı çok açık. Bu durum bilhassa gençler üzerinde oldukça olumsuz sonuçlar doğuruyor. Polise güvenmeyen gençler çetelerin ağına düşüyor. Çeteler ise sadece göçmenlerin değil, bir bütün hâlinde toplumun huzurunu tehdit ediyor. Bir an evvel önlem alınmazsa Avrupa’da üzülen sadece göçmenler olmayacak.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=EF8428D05993DF494E2A2865A185932D?newsId=33950), [web.archive.org (arşiv bağlantısı)](http://web.archive.org/web/20121110205136/http://www.aksiyon.com.tr:80/aksiyon/newsDetail_getNewsById.action;jsessionid=EF8428D05993DF494E2A2865A185932D?newsId=33950)
