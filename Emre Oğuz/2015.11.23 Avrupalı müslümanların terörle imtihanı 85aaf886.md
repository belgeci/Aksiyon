# Avrupalı müslümanların terörle imtihanı

*Emre Oğuz 2015.11.23*

<div class="pNewsDetailMainContent ctx_content" itemprop="articleBody">
 <p>
  Paris saldırıları bir kere daha gösterdi ki Avrupalı Müslümanlar için en büyük tehdit, İslam adına masum insanları katletmekte sakınca görmeyen sözde Müslümanlar ve onları yetiştiren sahte imamlar.
 </p>
 <p>
  Şimdilerde anavatanlarındaki maddi imkânsızlıklardan kaçan misafir işçiler ve iç karışıklıklardan kaçan mültecilerle özdeşleşmiş olsalar da Avrupalı Müslümanların tarihi oldukça eski. Tarık Bin Ziyad’ın 711 yılında Endülüs’ü fethetmesiyle başlayan bu tarih, aradan geçen onca yıl boyunca birbirinden zorlu sayısız imtihandan geçti. Varoluş mücadelesi verdi. Ve henüz bu mücadeleyi tümüyle kaybetmiş değil. 1989’da Salman Rüşdi’nin ‘Şeytan Ayetleri’ isimli kitabının aldığı tepkiyle, 2004’te Submission/Teslimiyet filminin Hollandalı yönetmeni Theo Van Gogh’un öldürülmesiyle, 2005’te karikatür kriziyle, 2015’te ise Charlie Hebdo saldırısıyla yaralandılar ama hayatta kaldılar. Paris’teki saldırılar sonrasında da hayatta kalmaya devam edecekler.
 </p>
 <p>
  Fransa Cumhurbaşkanı Hollande’nin “Fransa artık savaşta.” açıklaması dikkate alındığında Paris saldırılarının Samuel Hantington’un ‘Medeniyetler Çatışması’ tezini güçlendirdiği doğru. Müslümanları toplumun içine yerleşmiş bir hastalık gibi gören Marine Le Pen’in gücü bu saldırılarla daha da artıyor. Bir sonraki seçimlerde muhtemelen Fransa Cumhurbaşkanı seçilecek. Avrupa’daki aşırı sağcılar bu saldırıları tabanlarını genişletmek için etkili bir araç olarak kullanıyor. Saldırıların siyasi sonuçları olacağı kesin. Öte yandan toplumda bir nefret oluşuyor. Daha önceki terör eylemlerinden sonra olduğu gibi birçok ülkede Müslümanlara yönelik irili ufaklı saldırılar var. Bu saldırıları hafife almak ne kadar yanlışsa sırf bu saldırılar üzerinden analiz yaparak Avrupalı Müslümanların büyük bir tehlike altında olduğunu iddia etmek de o kadar yanlış. Söz konusu saldırıların, yaşantısı ve fikirleriyle yıllardan beri İslam’ın terörle bağdaşmasının mümkün olmadığını anlatmaya çalışan gerçek Müslümanların başını öne eğdiği doğru. Her ne kadar saldırı sonrasında başlattıkları kampanyalarla terörü kınasalar ve ‘Müslüman terörist olamaz’ diye haykırsalar da seslerinin karşı tarafa ulaşması şimdilik mümkün gözükmüyor. Daha öncekiler gibi Paris saldırıları da aradaki duvarları biraz daha yükseltmiş durumda. Ancak her şeye rağmen gelecek adına umutlu olmak için elde birçok sebep var.
 </p>
 <p>
  Öncelikle Avrupa’da yavaş yavaş yeni bir Müslüman toplumun oluştuğunu görmek lazım. Bu toplum Ortadoğu’dakilerden oldukça farklı. Bir nevi Avrupa standartlarında İslami hayat söz konusu. Henüz kurulma aşamasında, çok taze bir toplum bu. O yüzden muhafaza edilmesi sadece Avrupalı Müslümanların geleceği açısından değil, dünyanın değişik ülkelerindeki Müslümanların geleceği açısından da büyük önem taşıyor. Hâlihazırda bu toplum için en büyük tehdit, Avrupalı İslam karşıtları değil, İslam’ın temel değerlerinden hızla uzaklaşan sözde Müslüman ülkeler. Şimdilerde Avrupa’yı kana bulayan teröristlerin tamamı ya bu ülkelerden geliyor ya da bu ülkelerden gelen ‘imamlar’ tarafından yetiştiriliyor. Bu sahte imamlar kendi ülkelerinde mevcut olan dışında bir İslam toplumunun var olabileceğini düşünemiyorlar. Böylesi bir toplumun kendi toplumlarından daha iyi olabileceğine ise ihtimal bile vermiyorlar. Oysa ülkelerinde İslam’ın mezarı hâline geldiler ama farkında bile değiller. Bugün İslam ile gayrimüslimler arasındaki en büyük engel onlar aslında. Kim Ortadoğu ülkelerinin hâline bakıp Müslüman olmak ister ki? Ekonomide, sanatta, ticarette yahut insan haklarında dünyanın ilk 10 ülkesi arasında bulunan bir tane Müslüman ülke var mı?
 </p>
 <p>
  Terör bir taraftan Avrupa’da toplumun belirli kesimleri arasındaki duvarları yükseltirken diğer taraftan toplumdaki diyaloğun artmasına da neden oluyor. İnsanlar tepkilerini göstermek için bile olsa karşı tarafla diyaloğa girmek zorunda kalıyor. Ve bu diyalog her zaman olumsuz sonuçlanmıyor. Aşırı sağcı kesimleri ve radikal Müslümanları bir kenara bırakırsak her iki tarafın da sağduyulu insanları böylesi süreçlerde birbirini daha yakından tanıma fırsatı buluyor. Facebook’ta profil resmine Fransa bayrağı koyan Müslüman ile Beyrut’taki yahut Ankara’daki terör saldırısını kınayan Avrupalı bu yüzden çok kıymetli.
 </p>
 <p>
  Prof. Dr. Nilüfer Göle, ‘Gündelik Yaşamda Avrupalı Müslümanlar’ isimli son kitabında tam da bu konuları irdeliyor. 21 farklı ülkede Müslümanların hâl-i pürmelalini bir sosyolog gözüyle masaya yatıran Göle, “Avrupa’da yeni bir Müslümanlık şekilleniyor.” diyor. Bir süre önce Cüneyt Özdemir ile yaptığı röportajda bu Müslümanlığı şu sözlerle açıklıyor: “Avrupa Müslümanlığı sanılmasın ki Türkiye’deki, Fas’taki ya da Cezayir’deki İslam’a benziyor. Ya da Pakistan’dakine. Gerçekten farklı. Çünkü o toplumun (Avrupa) içinden çıkıyor ve ihtilaflar da bunun bir parçası. Bu ihtilaflarla yanaşıyor birbirine. Bu çelişki illa uzaklaştırmıyor, bu çelişki bir şekilde yakınlaştırıyor da. Üzerine düşünüyor da. Ve Avrupa Müslümanlığı dediğimiz şey hakikaten buradaki Müslümanların kendilerine yeni bir stil, yeni bir yaşam alanı açmaları.”
 </p>
 <p>
  Avrupalı Müslümanların değişik zorluklarla mücadele ederek kendilerine açtıkları bu yeni yaşam alanı çok kıymetli. Çünkü bu alanın her bir santimetrekaresi bir mücadelenin ürünü. İsveç’te minareden ezan okunmasına müsaade edilmesi ya da herhangi bir ülkede bir caminin açılması kendiliğinden olmuyor. Bunun için Müslümanlar, yaşadıkları ülkenin demokratik ve hukuki şartları çerçevesinde mücadele etmek zorunda kalıyor. Sadece fiziki bir çalışma değil, aynı zamanda fikrî bir emek de söz konusu. Dolayısıyla bu kazanımlar sağlam temellere oturuyor. Daha önceki terör saldırıları gibi Paris’teki saldırılar da bu temelleri yıkamayacak. Müslümanlar kendilerini eğitmeye ve geliştirmeye devam ederse, bugün onların Avrupa toplumuyla diyaloğa geçmesini engellemek için önlerine kurulan nefret duvarları, Berlin Duvarı gibi yerle bir edilecek. Bugün ulaşılmaz görünseler bile.
 </p>
 <p>
  <strong>
   Kendi hâllerine bakmıyorlar
  </strong>
 </p>
 <p>
  Kendi ‘Müslüman ülkelerinde’ yaşanan zulümler karşısında sessizliğe bürünenler, Paris saldırıları sonrasında bir anda Avrupalı Müslümanların geleceği adına yüksek perdeden endişeli açıklamalar yapmaya başladı. Başta Türkiye olmak üzere Müslüman nüfusun hâkim olduğu ülkelerde yayımlanan çok sayıda gazete, Paris eylemleri sonrasında Avrupalı Müslümanların uğradıkları saldırıları haberleştirdi. Sık sık tekrarlanan soru şu: “Ne olacak Avrupalı Müslümanların hâli?” Okuyan da Avrupa’da Müslümanlara yönelik büyük bir insanlık dramı yaşanıyor sanır. Avrupalı Müslümanların sıkıntıları yok mu? Var elbette, ancak bu sıkıntılar kendini Müslüman sayan ülkelerdeki Müslümanların yaşadıklarının yanında devede kulak bile sayılmaz. Zaten öyle olmasa yüz binlerce Müslüman mülteci Avrupa’ya girebilmek için ölümü bile göze almazdı, değil mi? O yüzden, İsviçre’de referandumla minareye izin verilmemesiyle ilgili sayısız haber yaparlar ama İsveç’in başkenti Stockholm’de 2 yıl önce minareden ezan okunmasına müsaade edildiğinden bahseden olmaz. Karikatür krizi dolayısıyla Danimarka’ya etmedikleri hakaret kalmaz ama 300 bin Müslüman’ın yaşadığı bu ülkede 100’ün üzerinde cami olduğundan bahseden bulamazsınız.
 </p>
 <p>
  Hâliyle insan söylemeden edemiyor; Müslüman ülkeler, Avrupa’daki Müslümanların geleceği adına endişeleninceye kadar kendi hâllerine baksın! Belki o zaman söylediklerini ciddiye alan bir Avrupalı bulabilirler.
 </p>
</div>


Kaynak: [www.aksiyon.com.tr](http://www.aksiyon.com.tr/dis-haber/avrupali-muslumanlarin-terorle-imtihani_553034), [web.archive.org (arşiv bağlantısı)](http://web.archive.org/web/20151226165851/http://www.aksiyon.com.tr/dis-haber/avrupali-muslumanlarin-terorle-imtihani_553034)
