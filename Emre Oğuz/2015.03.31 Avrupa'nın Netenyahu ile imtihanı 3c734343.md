# Avrupa'nın Netenyahu ile imtihanı

*Emre Oğuz 2015.03.31*

<div class="pNewsDetailMainContent" itemprop="articleBody">
 <p>
  Netanyahu’nun seçimlerden zaferle çıkması, iki devletli çözümü destekleyen Avrupa’da karamsarlığa YOL AÇTI. İsrail’e karşı sert politika isteyenlerin sayısı artıyor.
 </p>
 <p>
  İsrail’de geçen hafta yapılan genel seçimlerden Ne-tanyahu’nun zaferle çıkması Avrupa’da bir süreden beri İsrail-Filistin sorununun çözümü için çaba sarf edenleri karamsarlığa sevk etti. Bunda Netanyahu’nun seçim öncesinde yaptığı, “Kazanırsam Filistin devleti diye bir şey olmayacak!” sözünün payı büyük.
 </p>
 <p>
  Her fırsatta iki devletli çözüm formülünü gündeme getiren Avrupalı yetkililerin, Netanyahu tarafından kurulacak yeni hükümet ile nasıl bir ilişki geliştireceği merak konusu. Ancak şurası kesin; AB içerisinde İsrail’e yönelik daha sert bir politika uygulanması gerektiğini savunanların sayısı giderek artıyor.
 </p>
 <p>
  AB üyesi ülkelerin İsrail’de görev yapan misyon şefleri tarafından her yıl ortaklaşa hazırlanan ve Avrupalı politika yapıcılara bölgeyle ilgili tavsiyeler içeren gizli rapor bu yıl Guardian gazetesi tarafından sızdırıldı. Kudüs’ün “kutuplaşmanın ve şiddetin kaynadığı bir noktada” olduğunun vurgulandığı raporda şehrin 1967 yılından bu yana hiç olmadığı kadar bölünmüş bir hâlde olduğu ifade ediliyor.
 </p>
 <p>
  Söz konusu raporun yayımlanmasından birkaç gün sonra AB, BM bünyesindeki bazı Arap ülkelerinin insan hakları müfettişlerinin Gazze’ye gitmesine izin vermesi için İsrail’e yaptıkları çağrıya destek verdi. Bu adım AB’nin önümüzdeki dönemde İsrail’e yönelik daha sert bir politika izleyeceğinin ilk işareti olarak değerlendiriliyor.
 </p>
 <p>
  Danimarka’daki Roskilde Üniversite-si’nden AB ve Ortadoğu uzmanı Prof. Dr. Michelle Pace’e göre, Avrupa Birliği’nin İsrail ve Filistin politikalarını yeniden belirlemekten başka çaresi yok. Netanyahu’nun seçim zaferi bu politika değişimini mecburî hâle getirdi: “AB’nin Filistin’e yaptığı yardımlar, insanların hayatını anlamlı bir şekilde geliştirmek yerine statükoya hayat desteği sağlayan mekanizmalara dönüştü. İsrail’in çalışmasına izin vermediği kuruluşların desteklenmesinin değeri çok az.”
 </p>
 <p>
  Zaten geçen yıldan bu yana AB üyesi birçok ülke İsrail ve Filistin politikalarında kayda değer değişiklikler yaptı. Geçen yılki Gazze saldırısında aralarında çocukların da olduğu çok sayıda Filistinli sivilin hayatını kaybetmesinin bu değişiklikleri tetiklediği söylenebilir. Gazze’ye bakan tepelerde Filistinli sivillerin bombalanmasını sinema filmi izler gibi izleyen İsraillilerin görüntüleri dünyanın birçok ülkesinde olduğu gibi Avrupa’da da vicdanları yaraladı. İsveç, daha önce hiçbir AB üyesi ülkenin yapmadığını yaparak Filistin’in bağımsızlığını tanıdığını açıkladı örneğin. Geçen aralık ayında Avrupa Parlamentosu’nda yapılan oylamada Filistin’in tanınmasına yönelik ‘ilkesel karar’ 88’e karşı 498 oy ile kabul edilmişti. İngiltere, İrlanda, Fransa ve İspanya’da ise hükümetler henüz Filistin’in tanınmasını kabul etmese de parlamentolarında Filistin’in tanınmasına yönelik oylamalar yaptılar. Her dört ülkede de oylamalar Filistin lehine sonuçlandı.
 </p>
 <p>
  Ancak AB’nin İsrail-Filistin barışı için elinden geleni yaptığını söylemek çok zor. Şu ana kadar barış görüşmelerini sürekli engelleyen ve Batı Şeria’daki haksız işgallerine devam eden İsrail için henüz kayda değer bir yaptırım uygulanmış değil. Finlandiya Dışişleri Bakanı Erkki Tuomioja, AB’nin Ukrayna krizi esnasında Kırım’ı haksız bir şekilde ilhak eden Rusya’ya uyguladığı yaptırımları İsrail için de düşünmesi gerektiğine inanıyor. Daha önce Danimarka Dışişleri Bakanı Martin Lidegaard da yaptırımların bir seçenek olarak gündeme getirilmesi gerektiğini söylemişti. Nitekim Guardian gazetesi tarafından sızdırılan rapor da aynı noktaya dikkat çekiyor.
 </p>
 <p>
  Mevcut AB yönetiminin İsrail-Filistin sorununun çözümü konusunda samimi olup olmadığını İsrail’i barışa zorlayacak yaptırımlar belli edecek. Yaptırımlar hayata geçirilirse AB bölgedeki barışın tesisinde önemli bir aktör olarak tarihe geçebilir. Aksi takdirde 2006 yılında Filistin’de demokratik bir şekilde seçilen Hamas’ı tanımayı reddederek tarihî bir fırsatı kaçıran AB yetkilileri gibi mevcut yetkililer de barış adına önemli bir fırsatı heba etmiş olacak.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/avrupanin-netenyahu-ile-imtihani_550334), [web.archive.org (arşiv bağlantısı)](http://web.archive.org/web/20150706231849/http://www.aksiyon.com.tr/dosyalar/avrupanin-netenyahu-ile-imtihani_550334)
