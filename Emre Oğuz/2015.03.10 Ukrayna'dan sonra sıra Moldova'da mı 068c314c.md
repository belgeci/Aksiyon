# Ukrayna'dan sonra sıra Moldova'da mı?

*Emre Oğuz 2015.03.10*

<div class="pNewsDetailMainContent" itemprop="articleBody">
 <p>
  1991’de bağımsızlığını kazanan Moldova, yeni bir bağımsızlık mücadelesi vermek zorunda kalabilir. Ukrayna’daki karışıklıkların Moldova’ya da sıçrama ihtimali var.
 </p>
 <p>
  Moldova, Doğu Avrupa’da Ukrayna ile Romanya arasında küçük bir ülke. Nüfusu 3,5 milyonun biraz üstünde. Hâlihazırda Avrupa’daki en yoksul ülkelerden biri olarak biliniyor. Kişi başına millî gelir 4 bin doların biraz üzerinde. Bu yüzden 600 binden fazla Moldovalı farklı AB ülkelerinde işçi olarak çalışıyor.  AB üyeliği, halkın önemli bir kesimi için gelecek adına önemli bir ümit ışığı. Geçen mayısta Moldova vatandaşlarına vizeyi kaldıran AB, haziranda ise Moldova hükümeti ile ortaklık anlaşması imzaladı. En son 30 Kasım 2014 günü yapılan genel seçimler söz konusu anlaşmanın geleceği adına hayati öneme sahipti. Bu yüzden sandıktan hangi partinin çıkacağından çok hükümeti kuracak çoğunluğu hangi blokun elde edeceği merak ediliyordu: Sosyalist Parti (PSRM) ve Komünist Parti’den (PCRM) oluşan Rusya yanlısı blok mu yoksa Liberal Demokrat Parti, Demokrat Parti ve Liberal Parti’den oluşan AB yanlısı blok mu? Bu arada bir diğer Rusya yanlısı parti olan Anavatan Partisi’nin (Patria) yurtdışından 500 bin dolar para aldığı gerekçesiyle seçime katılmasının mahkeme kararıyla yasaklandığını hatırlatmakta fayda var.
 </p>
 <p>
  Neticede Rusya yanlısı Sosyalist Parti yüzde 20,51 oy alarak sandıktan birinci çıkmayı başardı. Ancak Komünist Parti’nin oy oranı yüzde 17,48’de kaldı. Hâliyle toplamda yüzde 44 alan AB yanlısı blokun gerisinde kaldılar. AB yanlısı blok için küçük çaplı bir zafer olan bu sonuç ülkedeki gerilimi daha da tırmandırdı. Bir süreden beri Ukrayna’daki karışıklıkların benzerlerinin önümüzdeki dönemde Moldo-va’da da yaşanabileceği ifade ediliyor. Üstelik komplo teorilerine meraklı acemi gazeteciler tarafından değil, uluslararası kuruluşlarda görev yapan yetkililer ve bazı devlet başkanları tarafından...
 </p>
 <p>
  Söz konusu tehlikeye dikkat çeken ilk üst düzey yönetici, NATO’nun Avrupa Müttefik Kuvvetleri Yüksek Komutanı General Philip Breedlove oldu. Temsilciler Meclisi Silahlı Hizmetler Komitesi üyelerinin sorularını yanıtlayan Breedlove, Rusya’nın Moldova ve diğer ülkelerde yaygın bir enformasyon kampanyası yürüttüğünün altını çizdikten sonra “Transdinyester’deki Rus askerleri Moldova’nın Batı (AB) ile yakınlaşma sürecini engellemeyi amaçlıyor.”  dedi.
 </p>
 <p>
  Transdinyester, Moldova ile Ukrayna sınırında ‘de-facto’ bir cumhuriyet. 1990’dan bu yana bağımsız olduklarını savunuyorlar ama hem uluslararası kuruluşlar hem de komşu ülkeler Transdinyester’i Moldova’nın bir parçası olarak görüyor. Bununla birlikte kendilerine ait bir devlet başkanları, başbakanları ve meclisleri bulunuyor. Halkının yüzde 32’si Moldovalı, yüzde 30’u Rus, yüzde 28’i de Ukraynalı. Geri kalanları ise başta Bulgaristan’dan gelenler olmak üzere değişik göçmen gruplar oluşturuyor. Toplam nüfusu 505 bin civarında. 1992’deki Moldova- Transdinyester savaşından bu yana yaklaşık 1200 Rus askeri bölgede ‘barış gücü’ sıfatıyla bulunuyor. Bu sayının son dönemde 2 binin üzerine çıkarıldığı söyleniyor. Moldova, yıllardan beri Rusya’nın bölgedeki askerî varlığını sona erdirmesi için girişimlerde bulunuyor. 1994’te iki ülke arasında anlaşma sağlanmış ancak daha sonra Rusya Federal Meclisi Duma bu anlaşmayı iptal etmişti. İlerleyen yıllardaki birçok girişim de (1999, 2001, 2002, 2007, 2008, 2011) Rusya tarafından engellendi.
 </p>
 <p>
  General Philip Breedlove, Rus-ya’nın Transdinyester’i kullanarak Batı’nın (AB) Moldova’daki etkinliğini sınırlandırmayı hedeflediğini düşünüyor.  Aynı tehlikeyi dile getiren bir diğer isim Almanya Başbakanı Angela Merkel oldu. Romanya Cumhurbaşkanı Klaus Iohannis ile geçen hafta Berlin’de yaptığı görüşmenin akabinde konuşan Merkel, Ukrayna’da yaşanan gelişmelerin Moldova’da da tekrar etmesinden endişe ettiğini söyledi. Merkel gibi kılı kırk yararak konuşan bir politikacının böyle bir endişeyi kamuoyu ile paylaşması Moldova’da tansiyonun gerçekten yükseldiğini gösteriyor. Önümüzdeki dönemde tehlikeli gelişmeler yaşanabilir. Gerilimin ne kadar tırmanacağı ise Moldova halkının basireti kadar Avrupa Birliği ve Rusya’nın Ukrayna’da yaşananlardan ders çıkarıp çıkarmadığına da bağlı.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/ukraynadan-sonra-sira-moldovada-mi_550102), [web.archive.org (arşiv bağlantısı)](http://web.archive.org/web/20150706135326/http://www.aksiyon.com.tr/dosyalar/ukraynadan-sonra-sira-moldovada-mi_550102)
