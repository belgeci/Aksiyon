# İddiaya girerek oruç tutan Danimarkalı: Keşke Ramazan 3 ay sürseydi!

*Emre Oğuz 2012.08.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Danimarkalı bir bilişim uzmanı olan John Kroyer Høy, Pakistan asıllı arkadaşıyla iddiaya girerek Ramazan boyunca oruç tuttu. Høy, bu sayede İslam’a bakışının değiştiğini söylüyor.
  </font>
 </div>
 <div id="newsText">
  <font class="detail-text">
   <p>
    Yaz aylarında gündüz süresinin 20 saate kadar çıkabildiği Danimarka, dünyanın en uzun oruç tutulan ülkelerinden biri. Ülkedeki yaklaşık 250 bin Müslüman, buna rağmen orucunu aksatmadan tutmaya çalışıyor. Özel bir şirkette bilişim teknolojileri sorumlusu olarak çalışan John Kroyer Høy de oruç tutanlardan biri. Kendisiyle aynı iş yerinde çalışan Müslüman bir arkadaşıyla girdiği iddia sonucunda oruç tutmaya başlayan Høy, bir anda ülkenin en çok konuşulan isimlerinden biri oldu. Müslüman olmamasına rağmen oruç tutmasını anlayamayan birçok Danimarkalı onu soru yağmuruna tuttu. O ise Ramazan boyunca edindiği tecrübeleri Facebook’ta adına açılan ‘30 Days of Ramadan’ isimli sayfada  paylaştı. Söz konusu sayfa kısa sürede binlerce kişi tarafından takip edilmeye başladı. Esprili üslubuyla hem Müslümanların hem de gayrimüslim Danimarkalıların takdirini kazanan Høy ile oruç sayesinde hayatının nasıl değiştiğini konuştuk.
   </p>
   <p>
    <img alt="" height="387" src="http://web.archive.org/web/20130101142634im_/http://medya.aksiyon.com.tr/aksiyon/2012/08/20/hoy2.jpg"/>
   </p>
   <p>
    <strong>
     -Oruç tutmaya nasıl karar verdin?
    </strong>
   </p>
   <p>
    Kuzey Jutland bölgesinde Hıristiyan bir ailenin çocuğu olarak dünyaya geldim. 49 yaşındayım ve bir bilgisayar firmasında yönetici olarak çalışıyorum. Çalıştığım yerde Asım İkbal adında Pakistanlı bir arkadaşım var. Yaklaşık 5 yıldır birbirimizi tanıyoruz ve aramız oldukça iyi. Her Ramazan geldiğinde ben ona “Neden oruç tutuyorsun, hiçbir şey yemeyecek misin, bari biraz su içsen olmaz mı?” gibi sorularla takılıyordum. Bu yıla kadar hep sabırla cevap veriyordu ancak bu yıl neden bilmem, “Yeter John! Ramazan ile ilgili sorduğun sorulara cevap vermeyeceğim, çok merak ediyorsan kendin oruç tut ve öğren.” dedi. Asım’ın bu tepkisi beni şaşırttı. Üstelik Asım, “Eminim sen oruç tutamazsın, 30 gün boyunca oruç tutmayı kolay mı sanıyorsun?” diyerek beni tahrik etti. Sonunda iddiaya girdik ve ben oruç tutmaya karar verdim.
   </p>
   <p>
    <strong>
     -Gaza geldin yani?
    </strong>
   </p>
   <p>
    Öyle de denebilir ama aslında beni buna zorlayan en önemli şey merak. Ben açık fikirli biriyim. Buna rağmen İslam ve Müslümanlarla ilgili çok az şey biliyordum. Asım’ın meydan okumasından sonra bu beni daha çok rahatsız etmeye başladı. “Daha fazlasını öğrenmem lazım.” dedim.
   </p>
   <p>
    <strong>
     -Oruca başladıktan sonra hayatında ne değişti?
    </strong>
   </p>
   <p>
    Öncelikle şunu itiraf etmeliyim; artık Müslümanlardan korkmuyorum, İslam’dan korkmuyorum. Ramazan başladığından beri yüzlerce Müslüman’la tanıştım. Pek çoğu beni evlerine, iftar softalarına davet etti. İmkânım olduğunca katılmaya çalıştım. Müslümanların ne kadar misafirperver olduğunu öğrendim. Keşke Ramazan 3 ay sürseydi de hepsine katılabilseydim, birçok daveti geri çevirmek zorunda kaldım.
   </p>
   <p>
    <img alt="" height="524" src="http://web.archive.org/web/20130101142634im_/http://medya.aksiyon.com.tr/aksiyon/2012/08/20/hoy.jpg"/>
   </p>
   <p>
    <strong>
     -“Artık Müslümanlardan korkmuyorum.” dedin. Daha önce korkuyor muydun? Öyleyse neden?
    </strong>
   </p>
   <p>
    Evet, korkuyordum ya da tam olarak korku değilse bile çekiniyordum. Bir kere ne Müslümanları tanıyordum ne de İslam’ı biliyordum. İnsan bilmediği şeyden korkar. Sanırım birçok insan benim gibi. Öte yandan medyada Müslümanlarla ilgili çıkan haberleri sen de biliyorsun. Benim zihnimdeki Müslüman imajı bu haberlerden oluşuyordu.
   </p>
   <p>
    <strong>
     -Birebir yaşayarak tanıdığın Müslümanlarla haberlerde bahsedilen Müslümanlar farklı mı?
    </strong>
   </p>
   <p>
    Yüzde yüz farklı. Ben, haberlerde bahsedildiği gibi saldırgan, itici değil; misafirperver, sevecen insanlarla tanıştım. Benim gibi insanlarla tanıştım.
   </p>
   <p>
    <strong>
     -Nasıl tepkiler alıyorsun?
    </strong>
   </p>
   <p>
    Müslümanların tepkilerinin yüzde 99,9’u olumlu. Arada bir-iki tane bu işi ünlü olmak için yaptığımı söyleyenler de çıktı. Ama dediğim gibi sadece bir-iki tane. Önemsemedim tabii.
   </p>
   <p>
    <strong>
     -Peki, ya kendi çevren, ailen, arkadaşların?
    </strong>
   </p>
   <p>
    Onlar ilk başlarda benimle dalga geçtiler. Böyle bir şeye giriştiğim için aptallık yaptığımı söylediler. Bütün bir günü hiçbir şey yemeden, içmeden geçirmemi anlayamıyorlardı. Ancak zaman geçtikçe beni anlamaya, desteklemeye başladılar. Artık en azından ellerinde yiyeceklerle, içeceklerle karşıma geçip tahrik etmiyorlar.
   </p>
   <p>
    <strong>
     -Medyanın tepkisi nasıl oldu?
    </strong>
   </p>
   <p>
    Aslında oldukça pozitif olduğunu söyleyebilirim. Oruç tutmaya başladığımdan beri ülkenin önde gelen birçok televizyon kanalına katıldım. Reytingi çok yüksek programlara çıktım. Yaşadıklarımı anlattım. Radyo programlarına katıldım.  Oldukça güzel bir yaklaşımı olduğunu söyleyebilirim medyanın.
   </p>
   <p>
    <strong>
     -Oruç tutarken edindiğin tecrübeleri Facebook’ta adına açılan ‘‘30 Days of Ramadan’’ sayfasında binlerce kişiyle paylaştın. Gelen tepkiler nasıldı? Nasıl bir deneyimdi?
    </strong>
   </p>
   <p>
    Tek kelime ile harika. Binlerce kişi sayfamızı beğendi. Tıklanma sayılarımız tahminlerimizin çok ötesinde. Dünyanın farklı ülkelerinden insanlar beni takip etmeye başladı. Türkiye’den bir hayli takipçim var. Binlerce Danimarkalı da o sayfayı takip ediyor. Onlara öğrenebildiğim kadarıyla Ramazan’ı ve Müslümanları anlatmaya çalışıyorum. Umarım insanların yanlış yargılarını biraz olsun değiştirebilmişimdir.
   </p>
   <p>
    <strong>
     -Oruç tuttuğun sürede edindiğin en ilginç deneyim ne oldu?
    </strong>
   </p>
   <p>
    İlk başta oruç tutmaya karar verdiğimde, sadece oruç tutacaktım. Yani gündüzleri bir şey yemeyip akşam olunca iftar yapacaktım. Ancak Asım daha sonra şartları biraz daha zorlaştırdı ve oruç tutmanın yeterli olmayacağını, Ramazan ayı boyunca ‘Müslüman gibi’ yaşamam gerektiğini söyledi. Böyle olunca her şey değişti. Çok sevdiğim bazı şeyleri Müslümanlar için helal olmadığı için iftardan sonra da yemiyorum, alkol almıyorum. En son ne zaman bu kadar uzun süre alkolden uzak durdum hatırlamıyorum. Geçen hafta ailemden birinin doğum günü vardı. Orada büyükbabalarımızdan biri konuşma yaptı. Konuşmasının sonunda bana dönerek “John, sana ve yaptığın işe çok saygı duyuyorum. Senin sayende İslam ile ilgili birçok şey öğrendim. Bence sonuna kadar gitmelisin.” dedi. Bunun benim için ne kadar önemli olduğunu anlatamam.
   </p>
   <p>
    <strong>
     -Ramazan boyunca hayatını Müslüman gibi yaşadığını söyledin. Teravihe gittin mi?
    </strong>
   </p>
   <p>
    Evet, bir sefer. Arapların gittiği bir cami var. Bir akşam iftardan sonra Asım’la birlikte oraya gittik.
   </p>
   <p>
    <strong>
     -Oruç tutmak, İslam ile ilgili bir şeyler öğrenmene yardımcı oldu mu?
    </strong>
   </p>
   <p>
    Evet, oldu. Daha önce bilmediğim çok fazla şey öğrendim. Camilere gittim, imamlarla görüştüm. Bana Ramazan hakkında, İslam hakkında bilgiler verdiler. Bugüne kadar İslam’a karşı ne kadar duyarsız olduğumu fark ettim. Şimdi birçok şeyi çok daha rahat anlayabiliyorum.
   </p>
   <p>
    <strong>
     -Orucun seni en çok zorlayan tarafı ne?
    </strong>
   </p>
   <p>
    Susuzluk... Ben çok su tüketen biriyim. İlk günler susuzluk beni oldukça zorladı. Vazgeçmeyi bile düşündüm. Ancak zamanla alıştım. Son günler çok rahattım.
   </p>
   <p>
    <strong>
     -Oruç tutmanın senin için en güzel tarafı ne?
    </strong>
   </p>
   <p>
    Hangisini söylesem bilmiyorum ki… Bir kere boş konuşmuyorum, insanlarla gereksiz tartışmalara girmiyorum. Kavga etmiyorum. Öncelikle enerjimi düzgün kullanmam gerekiyor. Bir diğeri, yiyeceklerin kıymetini anladım. Çoğu zaman bunu bilmiyor insan. Bir bardak suyun gerçek tadı, saatlerce oruç tuttuktan sonra anlaşılıyor. Ve elbette fakir insanların hâlini anlıyor insan.
   </p>
   <p>
    <strong>
     -Sence Danimarkalılar İslam’ı ve Müslümanları yeterince tanıyor mu?
    </strong>
   </p>
   <p>
    Bu soruya cevap verirken dikkatli olmalıyım (gülüyor). Şunu söyleyebilirim, ben tanımıyordum ve bu bende önyargıların oluşmasına neden oluyordu. Daha önce de söylediğim gibi korkuyordum. Danimarka özgürlüklerin alabildiğine yaşanabildiği bir ülke. Din ve ifade özgürlüğü var burada. Ancak benim gibi İslam’ı ve Müslümanları tanımayan çok fazla insan olduğunu düşünüyorum. Bu onlarda da önyargıların oluşmasına neden olmuş olabilir.  Öte yandan insanların büyük bir bölümü bilmediği şeylerden korkuyor. Kuran’ı ve İslam’ı bilmiyorlar. Müslümanları tanımıyorlar. Bu durum doğal olarak toplumdaki korkuları körüklüyor.
   </p>
   <p>
    <strong>
     -Diğer Danimarkalılara da oruç tutmayı tavsiye eder misin?
    </strong>
   </p>
   <p>
    Evet, kesinlikle! Bizim birbirimizi anlamaya ihtiyacımız var, birbirimize sırtımızı dönmeye değil. Birbirimizle diyalog kurmalıyız. Benim yaşadıklarımın insanlara örnek olmasını istiyorum. O yüzden her şeyi internette insanlarla paylaşıyorum. Önyargıların kırılması için bu şart. Ben oruç tutarak bir şey kaybetmedim, aksine birçok şey kazandım.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33366-iddiaya-girerek-oruc-tutan-danimarkali-keske-ramazan-3-ay-surseydi.html), [web.archive.org (arşiv bağlantısı)](http://web.archive.org/web/20130101142634/http://www.aksiyon.com.tr:80/aksiyon/haber-33366-iddiaya-girerek-oruc-tutan-danimarkali-keske-ramazan-3-ay-surseydi.html)
