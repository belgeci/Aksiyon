# Yılan hikâyesinin sonu mu?

*Emre Oğuz 2011.12.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İngiltere ve Fransa’dan lisans alıp Belçika’dan yayın yapan Med ve Medya TV’lerin kapatılmasının ardından aynı senaryoyu Danimarka üzerinden uygulayan Roj TV, yolun sonuna geldi. Film burada bitecek gibi görünmüyor.
  </font>
 </div>
 <div id="newsText">
  <font class="detail-text">
   <p>
    Danimarka’da hâlen devam eden Roj TV davası tamamlanmak üzere. Sadece Roj TV’nin akıbeti için değil, Türkiye ile Danimarka arasındaki diplomatik ilişkilerin geleceği için de son derece önemli olan kararın önümüzdeki ocak ayı içerisinde açıklanması bekleniyor. Başta Türkiye’nin Kopenhag Büyükelçiliği olmak üzere birçok kesim, Roj TV’nin Fransa ve İngiltere’den sonra Danimarka’da da yasaklanacağına inanırken, mahkeme heyetinin Roj TV’yi kapatmayacağına inananlar da var. Ancak her iki durumda da alternatif kanallar hazırlamış görünüyor. Danimarka polisinin 6 yılda tamamlayabildiği tartışmalı bir soruşturma süreci sonunda geçen yıl ağustos ayında kapatma davasının açılmasında Roj TV’nin İran asıllı eski direktörü Manoucher Zonoozi’nin itiraflarının büyük etkisi oldu.
   </p>
   <p>
    Roj TV, terör örgütü PKK ile ilişki içerisinde olduğu için hakkında kapatılma davası açılan ilk televizyon kanalı değil. Söz konusu televizyon kanallarının ilki 1995’te İngiltere’den aldığı lisansla yayına başlayan Med TV. Yayına başladığı günden itibaren Ankara’nın sert tepkisiyle karşılaşan Med TV’nin İngiltere dışında Belçika’da da stüdyoları bulunuyordu. Belçika yönetimi 1996 yılında kapsamlı bir operasyon düzenleyerek stüdyoları kapattı. Med TV’nin kapatılma serüveni bu operasyonlarla başladı. Üç yıl sonra bu sefer İngiltere yönetimi Med TV’nin yayın lisansını iptal etti. Aynı çevreler 1999’da Medya TV adında yeni bir kanalı devreye soktu. Fransa’dan aldığı yayın lisansıyla Belçika’daki stüdyolarda hazırlanan programları yayımlayan bu kanal da polis operasyonlarının hedefi oldu. Belçika polisi 2001 yılında yeni bir operasyon düzenleyerek televizyonun Brüksel’deki stüdyolarını bastı. Bu baskının ardından 2004 yılında Fransız yetkililer televizyonun yayın lisansını iptal etti.
   </p>
   <p>
    İngiltere ve Fransa üzerinden lisans alıp Belçika stüdyolarından yayın yapan bu iki kanalın kapatılması her şeyin bittiği anlamına gelmedi. Bu kez istikamet Danimarka idi. Yeni kanalın adı Roj TV oldu. Türkiye’nin Kopenhag Büyükelçiliği, İngiltere ve Fransa örneklerinden hareketle 2004 yılında Danimarka Radyo Televizyon Üst Kurulu’na başvurarak Roj TV’nin yayın lisansının iptal edilmesini istedi. Elçiliğin bu talebi Danimarkalı yetkililer tarafından ‘Roj TV’yi kapatmak için bir sebep yok’ denilerek reddedildi. Daha sonra adli makamlara başvuran Türk yetkililer 2005 yılında polis soruşturmasının başlatılmasını sağladı. Ancak soruşturma oldukça yavaş ilerliyordu. Bunun üzerine Başbakan Tayyip Erdoğan 2005’te gerçekleştirdiği Danimarka ziyaretinde Roj TV’nin kapatılmasıyla ilgili talebini dönemin Danimarka Başbakanı Anders Fogh Rasmussen’e bizzat iletti. Umduğu cevabı alamayan Erdoğan, ziyaret sonrasında Rasmussen ile katılacakları basın toplantısı için salonda bulunan Roj TV muhabirinin çıkartılmasını istedi. Talebi reddedilen Erdoğan öfkelenerek basın toplantısını yarıda bıraktı ve Danimarka’yı terk etti. Ziyaret sonrasında Danimarka ile Türkiye arasında gerilen ilişkiler neredeyse kopma noktasına geldi. Bu arada aynı yıl içerisinde terör örgütüne yakınlığıyla bilinen partiye bağlı 56 belediye başkanı Anders Fogh Rasmussen’e bir mektup yazarak Roj TV’nin kapatılmamasını istedi.
   </p>
   <p>
    Rasmussen’in Roj TV ile imtihanı
   </p>
   <p>
    2009’da sadece Danimarka-Türkiye ilişkileri açısından değil; Amerika, İngiltere ve Almanya’nın da aralarında bulunduğu 28 üyeli NATO tarihi açısından da son derece önemli bir gelişme yaşandı. NATO Genel Sekreterliği’ne aday isimler arasında Danimarka Başbakanı Anders Fogh Rasmussen de bulunuyordu. Ankara’nın Rasmussen’in genel sekreterliğine sıcak bakmadığı herkes tarafından biliniyordu. Rasmussen, ancak ABD Başkanı Barrack Obama’nın da devreye girdiği uzun süren pazarlıklar sonrasında genel sekreterlik koltuğuna oturabildi. Roj TV’ye yakın isimler bu pazarlıklar esnasında Roj TV’nin de gündeme geldiğini ve Türkiye tarafının Danimarka’dan televizyonun kapatılacağına dair söz aldıktan sonra Rasmussen’in genel sekreterliğine onay verdiğini iddia ediyor.
   </p>
   <p>
    2010’a gelindiğinde, Roj TV hâlâ Danimarka’dan aldığı lisans ile Belçika stüdyolarında hazırladığı programları yayımlamaya devam ediyordu. Daha önce çeşitli kereler Roj TV stüdyolarına baskın düzenleyen Belçika yönetimi 4 Mart 2010 tarihinde, aralarında Roj TV stüdyolarının da bulunduğu 25 ayrı adrese eş zamanlı baskınlar düzenledi. Baskınlarda terör örgütü Kongra-Gel Başkanı Remzi Kartal ve Zübeyir Aydar gibi isimler gözaltına alındı. Aynı yıl mayıs ayına gelindiğinde Rov TV hakkında hayati gelişmeler yaşandı. Danimarka’da yayın yapan Berlingske gazetesi Roj TV’nin İranlı müdürü Manouchehr Zonoozi’nin itiraflarını yayımladı. Zonoozi, Roj TV’nin terör örgütü PKK tarafından yönetildiğini ve televizyonun örgüte para aktarmak için kullanıldığını açık bir şekilde itiraf ediyordu. 31 Ağustos 2010’da Danimarka Başsavcısı Jörgen Steen Sörensen bir açıklama yaparak, 6 yıldır devam eden soruşturmanın tamamlandığını ve Roj TV hakkında kapatma davası açıldığını bildirdi. Davanın açılmasının ardından savcılık yetkilileri Türkiye’ye giderek örgütten ayrılan bazı itirafçılarla görüştü.
   </p>
   <p>
    16 Ağustos’tan beri Kopenhag Şehir Mahkemesi’nde görülen kapatma davasında Danimarkalı savcı Anders Risager, Roj TV ile PKK arasındaki bağlantıyı gösteren birçok delili mahkeme heyetine sundu. Roj TV yöneticileriyle PKK elebaşları arasındaki yazışmalardan oluşan delillerin büyük bir bölümü Belçika’daki Roj TV stüdyolarına yapılan baskınlarda ele geçirilmişti. Roj TV’nin PKK propagandası yaptığını ispatlayan toplam 15 saatlik video delilleri de mahkeme heyetine sunuldu. Savcı Risager, Türkiye’den gelen PKK itirafçılarının yanı sıra Danimarkalı ajanların ve bazı uzmanların da dinlendiği davayla ilgili kapanış mütalaasını 7 Aralık sabahı verdi. AB Bakanı ve Başmüzakerecisi Egemen Bağış da bu kritik süreçte Kopenhag’daydı. “Roj TV’nin kapatılmaması gibi bir ihtimali değerlendirmek dahi istemiyoruz.” diyen Bağış, terör örgütünün borazanı hâline geldiği bu kadar bariz olan bir konuda bağımsız Danimarka yargısının doğru kararı alacağına inandığını açıkladı. Davanın son duruşması 14 Aralık’ta.
   </p>
   <p>
    Kopenhag Şehir Mahkemesi’nin kapatılması yönünde karar vermesi hâlinde Roj TV’yi kuran çevrelerin yönünü İsveç’e yahut Norveç’e çevireceği tahmin ediliyor. Roj TV davası açıldıktan sonra bu iki ülkede kurulan bazı televizyon kanallarının Roj TV’nin yerini alacağı söyleniyor. Söz konusu televizyon kanalları içerisinde yeni Roj TV olmaya en güçlü aday İsveç’teki Newroz TV. 2008 yılında kurulan Newroz TV, Kürt Kültür Vakfı’na ait. Kapatma davasının açılması öncesinde Berlingske gazetesinde çıkan iddiaları araştıran Danimarka Sivil Savunma Ajansı, İsveç’teki Kürt Kültür Vakfı’nın Roj TV’ye yasa dışı yollarla para aktardığının doğrulandığını açıklamıştı. Danimarka Sivil Savunma Ajansı daha sonra Kürt Kültür Vakfı’nın ülke içerisinde faaliyette bulunmasını yasaklamıştı. Kapatılması hâlinde Roj TV’nin yerini alabileceği söylenen bir diğer kanal Rohani TV. Newroz TV gibi İsveç’ten yayın yapan Rohani TV, 21 Kasım’da test yayınlarına başladı. Merkezi Stockholm’de olan Rohani TV uydu aracığıyla yayınlarına devam ediyor. Diğer bir ihtimal de Norveç’te yayın yapan STERK TV. 26 Şubat 2009’da Oslo’da kurulan STERK TV, Said Hoshang Mosleh, Ramin Mamadi ve Guli Kocu adındaki göçmen kökenli iş adamlarının üzerine kayıtlı. STERK TV’nin Suriye Kürtleri için kurulduğu öne sürülüyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=0B659EBD77C406FA729D913DBFF4F1A0?newsId=31258), [web.archive.org (arşiv bağlantısı)](http://web.archive.org/web/20140424060421/http://www.aksiyon.com.tr:80/aksiyon/newsDetail_getNewsById.action;jsessionid=0B659EBD77C406FA729D913DBFF4F1A0?newsId=31258)
