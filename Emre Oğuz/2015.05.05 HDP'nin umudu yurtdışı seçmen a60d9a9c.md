# HDP'nin umudu yurtdışı seçmen

*Emre Oğuz 2015.05.05*

<div class="pNewsDetailMainContent" itemprop="articleBody">
 <p>
  7 Haziran seçimlerine az bir süre kala en çok merak edilen konu hiç şüphesiz HDP’nin yüzde 10 barajını geçip geçemeyeceği. PARTİ bu konuda yurtdışı seçmenlerden çok şey bekliyor.
 </p>
 <p>
  Türkiye Cumhuriyet tarihinin en önemli seçimlerinden birine hazırlanırken bugüne kadar hep bağımsız adaylarla seçmenin karşısına çıkan Kürt siyasi hareketi bu sefer Halkların Demokratik Partisi ‘HDP’ çatısı altında seçime katılıyor. Bu, her şeyden önce siyasi hayatımızın tartışmasız en önemli sorunlarından biri olan yüzde 10’luk seçim barajının geleceği açısından da son derece önemli bir sınav. HDP bu sınavdan başarıyla geçebilmek için yurtdışında yaşayan Türkiye kökenli seçmenlerden çok şey bekliyor. Bu yüzden başta Avrupa olmak üzere birçok ülkede seçim çalışmalarına hız verdiler. HDP’nin önde gelen isimlerinin bir ayağı sürekli Avrupa’da. Göçmenlerin yoğun olarak yaşadığı şehirlerde her geçen gün ayrı bir program düzenleniyor.
 </p>
 <p>
  8 Mayıs itibariyle gümrük kapılarında ve yurtdışı temsilciliklerde başlayacak olan oy kullanma işlemi 31 Mayıs’ta sona erecek. Yüksek Seçim Kurulu verilerine göre 54 farklı ülkede toplam 2 milyon 867 bin 658 kayıtlı seçmen bulunuyor. Söz konusu seçmenlerin büyük bir bölümü başta Almanya olmak üzere Avrupa’nın değişik ülkelerinde yaşıyor.
 </p>
 <p>
  Cumhurbaşkanlığı seçiminde kullanılan randevu sistemi yüzünden ciddi bir kargaşa yaşanmıştı. Çok sayıda seçmen ya sistemi tam olarak anlamadığı için ya da sistem tarafından kendilerine otomatik olarak verilen oy kullanma saatlerinde müsait olmadığı için sandığa gitmemişti. Söz konusu randevu sistemi bu sefer iptal edildi. Hâliyle katılım oranının bir miktar artacağı muhakkak.
 </p>
 <p>
  Yüksek Seçim Kurulu tarafından bu yıl hayata geçirilen ‘yurt düzeyi oy’ sistemi ise yurtdışı seçmenlere siyasi partilerin barajı geçip geçmemeleri konusunda etkili olma şansı tanıyor. Önceki genel seçimlere bağımsız adaylarla katıldıkları için Selahattin Demirtaş ve arkadaşlarının yurtdışı seçmenlerden oy alma şansı olmamıştı. Ancak bu sefer HDP parti olarak seçime giriyor ve barajın aşılması için çok küçük yüzdeler bile büyük bir etki yapabilir. Demirtaş’ın ilk seçim ziyaretlerinden birini geçen ay Almanya’ya yapması boşuna değil.
 </p>
 <p>
  Bu yıl ilk kez kullanılacak olan ‘yurt düzeyi oy’ sistemi sayesinde yurtdışı seçmenlerin oyları Türkiye’de her bir ile ayrı ayrı dağıtılacak.
 </p>
 <p>
  Hatırlanacağı üzere Selahattin Demirtaş geçen yıl yapılan Cumhurbaşkanlığı seçimlerinde yurtdışı kayıtlı seçmenlerden toplamda 8,30 oranında oy almıştı. Ancak bu oran HDP’nin önümüzdeki seçimde alacağı oy oranı hakkında yapılacak tahminlerde dikkate alındığında yanıltıcı olabilir.
 </p>
 <p>
  Öte yandan seçim sonuçlarına bakıldığında Demirtaş’ın Kürt nüfusunun nispeten daha yoğun olduğu İsveç, İsviçre, İngiltere, Fransa ve Finlandiya gibi ülkelerden yüksek oy aldığı görülüyor. Seçmenlerin büyük bölümünün yaşadığı Almanya, Hollanda, Belçika ve Avusturya’da ise oy oranı barajın altında.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/hdpnin-umudu-yurtdisi-secmen_550773), [web.archive.org (arşiv bağlantısı)](http://web.archive.org/web/20150716185609/http://www.aksiyon.com.tr/dosyalar/hdpnin-umudu-yurtdisi-secmen_550773)
