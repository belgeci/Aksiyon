# Basını susturmaya çalışanların hazin sonu

*Emre Oğuz 2015.09.07*

<div class="pNewsDetailMainContent ctx_content" itemprop="articleBody">
 <blockquote>
  <p>
   Dünyanın değişik ülkelerinde yaşanan tecrübeleri inceledik. Basını susturmaya çalışan iktidarlar şimdiye kadar nasıl bir sonla karşı karşıya kaldı?
  </p>
 </blockquote>
 <p>
  Türkiye’nin son yıllarda basın özgürlüğü konusunda yaşadığı derin irtifa kaybı geçen hafta İpek Medya Grubu’na yapılan polis baskınlarıyla yeni bir boyuta ulaştı. Demokratik göstergelerin hızla geriye düştüğü Türkiye’de herkes iktidar sahiplerinin bir sonraki hedefinin kim olacağını kestirmeye çalışıyor. Cumhuriyet, Taraf, Sözcü ya da Doğan Medya Grubu sırada olabilir. Mevcut şartların bu şekilde devam etmesi hâlinde yayınlarında muhalif düşüncelere yer veren medyanın akıbetini kestirmek çok zor değil. Peki ya medyayı kontrol etmeye, daha da kötüsü susturmaya çalışan iktidar sahiplerini nasıl bir son bekliyor? Bu soruya cevap bulabilmek için dünyanın değişik ülkelerinde medyaya baskı uygulayan iktidarlara ve akabinde yaşananlara derinlemesine bakmakta fayda var. 1971’de ABD’deki ‘Pentagon Belgeleri Davası’ ve  2009’da Danimarka’daki ‘Kaçak Kitap Davası’ bize bu konuda fikir verebilir.
 </p>
 <p>
  ABD yönetiminin 1945 ile 1967 yılları arasında Vietnam’da bulaştığı kirli işleri ve iktidar sahiplerinin türlü yalanlarla bu durumu halktan ve kongreden nasıl sakladıklarını gösteren Pentagon Belgeleri’nin New York Times’a sızdırılması ABD’de âdeta bomba etkisi yapmıştı. Dönemin başkanı Richard Nixon, belgelerin yayımlanmasını engellemek için yasa dışı bazı uygulamalar dâhil elinden geleni yaptı. Önce New York Times’a dava açtırdı ve yayınının durdurulmasını istedi. Ancak davaya bakan Yargıç Murray Gurfein, Nixon’un istediğinin aksine ifade özgürlüğünden yana karar verdi. Ve New York Times belgeleri basmaya devam etti.
 </p>
 <p>
  Yargıç Gurfein’in bu kararından dolayı ABD Başkanı Nixon tarafından görevden alın(a)madığını, tam tersine hukuk dünyasındaki saygınlığının daha da arttığını söylemekte fayda var. Nitekim bir süre sonra temyiz mahkemelerine terfi edip ölünceye kadar orada görev yaptı. Fakat Başkan Nixon durmadı. New York Times’ın akabinde bu sefer de belgeleri sızdıran aktivist ve askerî analist Daniel Ellsberg’e davalar açtı. Ellsberg ‘vatana ihanet’ dâhil birçok değişik suçtan yargılandı. 115 yıl ağırlaştırılmış hapsi istendi. Harward Üniversitesi profesörlerinden Charles Nelson’un da aralarında bulunduğu ABD’nin en ünlü hukukçuları tarafından savunulan Ellsberg, 11 Mayıs 1973’te, kendisine isnat edilen bütün suçlardan beraat etti. İlerleyen yıllarda ise ABD’nin en saygın ödüllerinden olan ‘Ömür Boyu Başarı’ dâhil birçok ödülün sahibi oldu. Başkan Nixon’un sonu ise Ellsberg kadar parlak olmadı. Sürekli baskı altına almaya çalıştığı medya içinden birileri hep ona başkaldırdı. Kirli işlerini halka anlatan bir gazeteci hep oldu. En son Watergate Skandalı ise her şeyin üzerine tuz biber ekti âdeta. Basını kontrol altına almaya çalışan Nixon, ABD’nin görevinden istifa eden ilk ve tek başkanı olarak tarihe geçti.
 </p>
 <p>
  <strong>
   Genelkurmay başkanının sonu
  </strong>
 </p>
 <p>
  Danimarka Ordusu Özel Harekât Birimi’nde bir süre görev yaptıktan sonra istifa eden Thomas Rathsack, 2009’da ‘Avcı’ isimli bir kitap yazmıştı. Kitapta özetle Danimarka Ordusu’nun 2002’den bu yana Irak, Afganistan ve Bosna’daki askerî operasyonları anlatılıyordu. Basılmadan önce kitaptan haberdar olan Danimarka Genelkurmay Başkanı Tim Sloth Jorgensen harekete geçti ve “Afganistan’da görev yapan Danimarka askerlerinin hayatını tehlikeye atacağı” gerekçesiyle kitabın basılmasının yasaklanmasını istedi. Önce Savunma Bakanlığı’na, ardından da Başbakanlık’a çeşitli uyarılar gönderdi. Savunma Bakanlığı bu uyarılar nedeniyle kitabın basılmasını engellemek için ‘devlet sırrını ifşa etmek ve ülke güvenliğini tehlikeye atmak’ suçlamasıyla yayınevine dava açtı. Ancak Jorgensen, bununla da yetinmedi. Bütün ulusal gazetelerin genel yayın editörlerine mektup yazarak kitapla ilgili tek bir haber bile yapılmamasını istedi. Bu arada o yıllarda başbakanlık koltuğunda oturan Lars Lökke Rasmussen de Jörgensen’den aldığı bilgiler ışığında yaptığı açıklamalarda kitabı ve yayınevini sert bir dille eleştiriyordu. Yayınevi ciddi bir baskı altındaydı ve kitabın yazarı Thomas Rathsack, ölüm tehditleri yüzünden polis korumasına alınmıştı. Bu arada hiç beklenmedik bir şey oldu. Genelkurmay Başkanı’nın mektubundan sadece 1 gün sonra (16 Eylül 2009) ülkenin önde gelen gazetelerinden Politiken ücretsiz bir ek çıkararak söz konusu kitabın tamamını yayımladı. Genelkurmay Başkanlığı’nın yasaklanmasını istediği kitap bir anda gazetenin abonelerine dağıtılmış oldu. Kimse böyle bir hareket beklemiyordu. O yıllarda Politiken’in genel yayın yönetmenliğini yapan Toger Seidenfaden, kitabı yayımladıkları gün kaleme aldığı “Neden bastık?” başlıklı yazısında kendisini şöyle savundu: “Biz mahkemenin Genelkurmay’a basın özgürlüğüne ve vatandaşların bilgi edinme hakkına bu kadar açıktan tecavüz etme hakkı vereceğine inanmıyoruz. Genelkurmay yetkilileri bunu uygun bulmasalar da halkın bilgi alma özgürlüğünü garanti altına almak ve bu hakkın altını bir kere daha çizmek için söz konusu kitabın tamamını bugün gazetemizde yayımlamaya karar verdik. Bu savaş hâlinde de olsa böyledir. Biz tıpkı Danimarkalı askerlerin devletimizin onlara verdiği görevi yerine getirirken yaptığı gibi sadece işimizi yaptığımıza inanıyoruz.”
 </p>
 <p>
  Neticede Savunma Bakanlığı tarafından Politiken hakkında dava açıldı. Kopenhag Şehir Mahkemesi’nde görülen davada Mahkeme Başkanı, Genelkurmay’ın yasaklama talebini reddederek söz konusu kitabın basılmasına izin verdi. Politiken gazetesi kitabı yayımladığı için herhangi bir cezaya muhatap olmadığı gibi ilerleyen yıllarda bu tavrı nedeniyle çeşitli basın ödüllerinin sahibi oldu. Öte yandan basına sansür uygulayabilmek için elinden gelen her şeyi yapan Danimarka Genelkurmay Başkanı Tim Sloth Jorgensen istifa etmek zorunda kaldı. Başbakan Lars Lökke Rasmussen ise bir sonraki seçimde iktidarı kaybetti.
 </p>
 <p>
  Her iki örnekte de görüldüğü üzere, kanunların işlediği normal bir ülkede medyayı susturmaya çalışan iktidar sahiplerini bekleyen son zannedildiği gibi parlak değil. Önünde sonunda hukuk ve demokrasi galip geliyor, kaybeden onlar oluyor. Bununla birlikte hukukun tümüyle devre dışı kaldığı ve tek iktidar sahibinin bütün devlet gücünü elinde bulundurduğu ülkelerde elbette çok daha farklı tablo söz konusu olabilir. Böylesi bir durumda yaşanacakları tahmin edebilmek için diktatörlerin serüvenine bakmakta fayda var. 1933’te seçimle iktidara geldikten 7 ay sonra Alman Basın Kanunu’nu çıkarıp gazeteciliği ‘devlet mesleği’ hâline getiren ve bu sayede bütün medyayı yardımcısı Joseph Goebbels’e bağlayan Adolf Hitler ya da lideri olduğu Faşist Parti’den icazet almayan hiç kimsenin gazetelerde editörlük yapmasına dahi müsaade etmeyen Benito Mussolini akla gelen ilk örnekler. Onların ülkelerine maliyetlerini ve sonlarını öğrenmek için ise derin bir araştırma yapmaya gerek yok.
 </p>
</div>


Kaynak: [www.aksiyon.com.tr](http://www.aksiyon.com.tr/kapak/basini-susturmaya-calisanlarin-hazin-sonu_552153), [web.archive.org (arşiv bağlantısı)](http://web.archive.org/web/20160103064943/http://www.aksiyon.com.tr/kapak/basini-susturmaya-calisanlarin-hazin-sonu_552153)
