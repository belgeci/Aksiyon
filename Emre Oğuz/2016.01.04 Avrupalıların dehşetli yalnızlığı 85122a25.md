# Avrupalıların dehşetli yalnızlığı

*Emre Oğuz 2016.01.04*

<div class="pNewsDetailMainContent ctx_content" itemprop="articleBody">
 <p>
  Avrupa’da her yıl on binlerce kişi yapayalnız yumuyor gözlerini hayata. Yaşlıları Noellerde bile arayıp soran yok. Durum, Charles BukowskI’nin ‘Buhran’ isimli şiirinde tarif ettiği gibi dehşet verici.
 </p>
 <p>
  İsveç’in Karlstad şehrinde yaşayan bir kadının yatağında kupkuru, öylece uzanan iskeleti, iki yıl sonra banyodaki nem oranını ölçmek için eve giren emlak firmasının çalışanları tarafından bulundu. Vücudundan geri kalanlara otopsi yapan uzmanlar, ölüm sebebini kalp krizi olarak açıkladı. 70 yaşındaymış son nefesini verdiğinde. Ödemek zorunda olduğu bütün faturaları emekli maaşı üzerinden otomatik ödeme sistemine bağladığı için 2 yıl hiçbir sıkıntı yaşamadan paralarını tahsil edebilmiş bütün alacaklılar.
 </p>
 <p>
  Cenaze töreni bir süre evvel yapıldı. Belediye yetkilileri ulaşabildikleri bütün akrabalarına haber vermiş. Ama kimse gelmemiş. Semtin papazı tek başına yapmak zorunda kalmış bütün merasimi. Ölürken olduğu gibi cenaze töreninde de yapayalnızmış yaşlı kadın.
 </p>
 <p>
  Avrupa’da son yıllarda ‘yalnız ölümler’ hızla artıyor. Bu duruma dikkat çekmek isteyen yardım kuruluşları, evde tek başına son nefesini veren insanların günler, aylar, hatta yıllar sonra bulunmasının artık ‘sıradan bir şey’ olduğunu söylüyor. Ölünün bulunma süresi bir yıldan uzun değilse haber değeri bile taşımıyor medyanın gözünde. Hâliyle sadece yıllanmış ölüler yer bulabiliyor gazete sayfalarında.
 </p>
 <p>
  İngiltere’nin Bournemouth şehrinde yaşayan Anne Leitrim onlardan biri mesela. Evinde tek başına son nefesini verdikten tam 6 yıl sonra, geçen haziranda bulunmuş cesedi. Emlak bürosu çalışanları alacaklarını tahsil etmek için gelmese kim bilir daha kaç yıl daha fark edilemeyecekti? Komşuları taşındığını düşünmüşler. Arabası varmış. Bir gün araba ortadan kaybolunca onlar da kadının başka bir yere taşındığını varsaymışlar. Ve mesele öylece kapanıvermiş. Aynı sokakta yaşayan John Stanley, olayın akabinde BBC’ye yaptığı açıklamada “Onca zaman boyunca hiç kimsenin bunu fark etmemiş olması dehşet verici.” diyor. Bir başka komşu Ruth Evans’ın söyledikleri ise çok daha acı: “İki gündür titriyorum. Kapıyı çalmadığım, içeri girmeye çalışmadığım ya da bu durumu birilerine ihbar etmediğim için kendimi suçlu hissediyorum. Hepimiz öylece taşındığını düşündük.”
 </p>
 <p>
  İngiltere’de 75 yaş ve üzerindeki insanlar için sosyal faaliyetler düzenleyen Yaşlılarla İrtibata Geç Derneği’nden (Contact Elderly) Cliff Rich’e göre, yaşananlar hiç de sıra dışı değil. Her yıl çok sayıda yaşlı insan bu şekilde yapayalnız hayata gözlerini kapatıyor. Şöyle diyor Rich: “Bunun olması utanç verici bir şey. Ancak yalnız başına bir yerlerde yaşayan ve kimse tarafından ziyaret edilmeyen yaşlı insanların varlığı oldukça yaygın bir durum.”
 </p>
 <p>
  Gümüş Hat (The Silver Line) isimli gönüllü yardım kuruluşu, yalnız yaşayan yaşlı insanlara periyodik olarak telefon açıyor. Bu sayede hem hâlâ hayatta olduklarından emin oluyorlar hem de kısa bir süreliğine de olsa yalnızlıklarına ortak oluyorlar. Ayrıca acil durumlar için 24 saat boyunca açık tuttukları bir telefon hatları daha var. Gümüş Hat tarafından yapılan bir araştırmaya göre İngiltere’de 2,5 milyon yaşlı ‘yalnız’ olduğunu ifade ediyor.
 </p>
 <p>
  13 dakikalık bir cenaze töreni
 </p>
 <p>
  Danimarka’nın başkenti Kopenhag’ın merkezinde bir kilisede cenaze hazırlığı... Mevtaya son vazifelerini yapan levazımatçılar bir köşede ekonomik sıkıntılardan dert yanıyor. Kilise papazının gözleri ise kapıda. Olur da birileri çıkagelir, mevtaya sahip çıkar diye... Kaçtır bir tek Allah’ın kulu gelmeden bitiriyorlar bütün seremoniyi. Yalnız, yapayalnız ölüyor insanlar... Paralı görevliler dışında kimse katılmıyor cenazelerine...
 </p>
 <p>
  Danimarka’da yayımlanan Politiken gazetesine göre, her 10 kişiden biri, sahip çıkan bir yakını olmadığı için belediye tarafından defnediliyor ve cenaze törenine kimse katılmıyor. Saat tutmuşlar; ortalama 13 dakika sürüyormuş bir belediye cenazesi. Ve yılda ortalama 8 bin yaşlı yapayalnız karşılıyormuş ölümü...
 </p>
 <p>
  Danimarka Kızıl Haç’ı yalnız ölen insanlara son saatlerinde eşlik etmek için, gönüllülerden oluşan özel bir ekip kurmuş. Hastanelerle iş birliği içerisinde çalışan bu ekip, ölümden önceki son saatlerinde insanların yanında bulunuyor, ellerinden tutuyor ya da mümkünse onlarla sohbet ediyor. Yalnız ölen insan sayısı arttıkça söz konusu ekip de genişliyor. Son birkaç yıl içerisinde ekip 2 kat büyümüş. Hâlihazırda Danimarka genelinde 532 kişi bu ekipte yer alıyormuş.
 </p>
 <p>
  Anne-Mette Harder adında eski bir hemşire ise işi ticarete dökmüş. Evinde yalnız ölmek istemeyen insanlara belirli bir ücret karşılığında refakatçilik hizmeti sunan bir şirket kurmuş. Saati 500 Danimarka Kronu (Yaklaşık 190 TL).
 </p>
 <p>
  Yalnızlık söz konusu olunca başı çeken ülkelerden biri de Almanya.  Öyle ki yalnızlık yaşlıları madde bağımlılığına iter hâle gelmiş. Uzmanlara göre, son dönemde alkol, uyku hapı, sakinleştirici ve uyuşturucu kullanan yaşlıların sayısı azımsanmayacak oranda artmış durumda. Mainz şehrinde faaliyet gösteren Allensbach Kamuoyu Araştırma Enstitüsü’ne göre, Almanya’da 2 milyondan fazla yaşlı hayatlarına yapayalnız bir şekilde devam ediyor.
 </p>
 <p>
  75 yaş üzeri 4 kişiden biri yalnız
 </p>
 <p>
  Fransa da yalnızlıktan nasibini alan ülkelerden. 2010 ile 2013 yılları arasında 1 milyon kişi katılmış Fransa’da yalnızlar ordusuna. Ve böylece 5 milyona ulaşarak 18 yaşın üzerindeki toplam nüfusun yüzde 12’sine tekabül eder hâle gelmişler. TMO Regions isimli bir araştırma kuruluşunun verilerine göre, 75 yaşın üzerindeki her 4 kişiden biri yalnız yaşıyor. Bu oran 2010’da yüzde 16 seviyelerindeymiş.
 </p>
 <p>
  Avrupa’da yalnız ölümlerin en büyük nedenlerinden biri şüphesiz hızla artan yaşlı nüfus. Eurostad’ın verilerine göre önümüzdeki yıldan itibaren Avrupa Birliği içerisinde ölenlerin sayısı doğanların sayısından daha fazla olacak. Dışarıdan göç alınmaması hâlinde nüfus artışını sağlamak mümkün gözükmüyor. Projeksiyon hesapları 2035’te 521 milyon olması beklenen AB nüfusunun (27 ülke) 2060’ta 506 milyona düşeceğini gösteriyor.
 </p>
 <p>
  İyiden iyiye kopan aile bağları yalnız ölümleri tetikleyen bir diğer neden. Uzak akrabalar bir tarafa çekirdek aile arasındaki iletişim bile önemli oranda kesilmiş durumda. Noel yemeklerinin o kadar büyük bir hasretle beklenilmesi tesadüf değil. En azından yılda bir akşam bir araya geliyorlar. Sonra ise herkes kendi hayatını yaşıyor. Ve artık bazısı bu yalnızlıktan zevk alır hâle bile gelmiş. Oysa gerçek, Charles Bukowski’nin ‘Buhran’ isimli şiirinde tarif ettiği gibi dehşet verici: “Bir odada, bir başına acı çeken / Öpülmemiş, dokunulmamış, bir başına bitki sulayan / Olsa da çalmayacak  bir telefondan yoksun insanın dehşetini unutuyoruz.”
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/avrupalilarin-dehsetli-yalnizligi_553468), [web.archive.org (arşiv bağlantısı)](http://web.archive.org/web/20160107064456/http://www.aksiyon.com.tr:80/dosyalar/avrupalilarin-dehsetli-yalnizligi_553468)
