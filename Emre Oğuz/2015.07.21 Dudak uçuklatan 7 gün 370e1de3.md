# Dudak uçuklatan 7 gün

*Emre Oğuz 2015.07.21*

<div class="pNewsDetailMainContent" itemprop="articleBody">
 <p>
  AB’nin dayattığı kemer sıkma politikalarına referandumda hayır diyen Yunanistan, birliğe üye olduğundan beri karşı karşıya kaldığı en zorlu haftayı yaşadı.
 </p>
 <p>
  Endişelerinizden kurtulmak istiyorsanız, yaşamaktan en çok korktuğunuz şeyin bir gün başınıza geleceğini kabul edin.” Bu söz, insanlık tarihinin en önemli filozoflarından Sokrates’e ait. 2 bin 500 yıl sonra kendisiyle aynı topraklarda yaşayan Yunan halkı, geçen hafta en büyük endişeleriyle yüzleşti: Avrupa’nın dışında kalmak...
 </p>
 <p>
  Geçen hafta başta Atina ve Brüksel olmak üzere dünyanın birçok başkentinde en çok merak edilen sorulardan biri, hiç şüphesiz Yunanistan’ın Euro Birliği’nden atılıp atılmayacağıydı. Daha önce, çeşitli Avrupalı yetkililer tarafından Yunanistan hükümetlerini kreditörlere olan sözlerine sadık kalmaya teşvik etmek için daha ziyade tehditkâr bir dille gündeme getirilen bu soru, 5 Temmuz’daki referandumdan sonra ilk kez muhtemel sonuçlarıyla birlikte ciddi bir gerçek olarak tartışılmaya başladı. Yunan halkının yüzde 61,2’sinin Avrupa Birliği, Uluslararası Para Fonu (IMF) ve Avrupa Birliği Merkez Bankası’ndan oluşan Troyka tarafından talep edilen kemer sıkma politikalarına hayır dediği referandum, sadece Yunanistan tarihi için değil, AB tarihi için de bir dönüm noktası oldu. Başbakan Aleksis Çipras’ın referandum sonrası sarf ettiği şu sözler durumu özetliyordu: “Yunanistan tarihinde yeni bir sayfa açtık. Kolay bir çözüm yok ama adil çözüm bulacağımıza inanıyorum. Demokrasiye şantaj yapılamayacağını gösterdik.”
 </p>
 <p>
  Ancak referandum sonrasında Brüksel cephesinde hiç de olumlu bir hava hâkim değildi. Her ne kadar kontrolü ellerinden bırakmak istemedikleri belli olsa da Avrupalı yetkililerin yaptığı açıklamada Yunanistan’ın tavrına karşı öfkeli bir ton fark ediliyordu. Nitekim AB Komisyonu Başkanı Jean-Claude Juncker, referandum sonuçlarının açıklanmasının üzerinden henüz birkaç saat geçmişken, “AB, iflas dâhil tüm senaryolara hazırlık yapıyor.” diyerek durumun vahametini gözler önüne sermişti. Öte yandan acil bir şekilde toplanan Euro Bölgesi liderleri Yunanistan’a 5 gün süre veriyordu. Yunanistan bu süre içerisinde kendilerini ikna edecek bir reform paketiyle karşılarına gelmezse, sadece yeni kredi talep etme hakkını kaybetmiş olmayacak, aynı zamanda Euro Bölgesi’nden atılma riskiyle de karşı karşıya kalacaktı. Bununla birlikte Yunan ekonomisi ay sonunu bile getirecek durumda değildi. 30 Haziran’da IMF’ye 1,5 milyar kredi taksitini ödeyemeyen Yunanistan’ın normal şartlarda 20 Temmuz’da AB Merkez Bankası’na 3,5 milyar tahvil ödemesi gerekiyordu.
 </p>
 <p>
  Bu hâlde gözler Yunanistan’da geçen ocak ayında iktidara gelen Syriza hükümetine ve Başbakan Aleksis Çipras’a çevriliyordu. Çipras ilk adım olarak Avrupa İstikrar Mekanizması’ndan 3 yıllık 53,5 milyar Euro kredi talep etti. Öte yandan birçok yorumcu temelde kemer sıkma politikalarına muhalefetle Yunan halkının teveccühünü kazanan Syriza’nın Troyka’nın yetkililerini ikna edebilecek bir reform paketi hazırlamayacağı ve böylece Euro Bölgesi’nden çıkışın ilk adımını atacağını düşünüyordu. Ancak öyle olmadı. Syriza ve Başbakan Çipras, birçok yorumcuyu şaşırtacak derecede ağır bir reform paketiyle çıktı Troyka’nın karşısına. Bir anlamda Yunan halkı için “acı reçeteyi” sundu. Toplamda 12 milyar Euro’luk reform paketinde; vergi gelirlerinin ülkenin Gayri Safi Yurt İçi Hasılası’nın (GSYİH) yüzde 1’i oranında artırılması, Katma Değer Vergisi’nin (KDV) yüzde 23’e varan oranlara yükseltilmesi, Kurumlar Vergisi’nin yüzde 26’dan yüzde 28’e yükseltilmesi, Yunan adaları için yıllardır geçerli olan yüzde 30’luk KDV indiriminin ekimden 2016 sonuna kadar kademeli olarak kaldırılması, lüks ürünlerden daha fazla vergi alınması, emeklilik yaşının 67’ye çıkarılması, savunma harcamalarının azaltılması, vergi kaçakçılığı ile mücadele ve geniş kapsamlı özelleştirmelerin yapılması öngörülüyordu.
 </p>
 <p>
  Öte yandan, söz konusu pakette Yunanistan’daki en büyük mülk sahibi durumundaki Ortodoks Kilisesi’nin durumuyla ilgili kayda değer bir düzenleme bulunmuyordu. Ancak genel çerçevede paketin Troyka’nın önceki talepleriyle önemli oranda örtüştüğü söylenebilirdi. Hatta bu yüzden Syriza içerisinde bile pakete itiraz edenler çıktı. Halk arasında ise referandumda verilen “hayır” oylarının bu paketle çöpe atıldığı yorumları yapılıyordu. Ancak bütün bu yorumlar bir tarafa bırakılacak olursa Yunanistan hükümeti Euro Bölgesi’nden çıkış öncesinde son sözünü söylemiş, kararı Brüksel’e bırakmıştı.
 </p>
 <p>
  Bu şartlar altında geçen hafta sonu düzenlenen Euro Bölgesi Liderler Toplantısı’nda Yunanistan’ın Euro Bölgesi’nden tamamen ya da belirli bir süre için çıkarılmasından Atina tarafından talep edildiği üzere borçlarının bir kısmının silinmesine kadar bütün ihtimaller masadaydı. Almanya’nın başı çektiği ülkeler Yunanistan’ın Euro’dan çıkarılmasını istiyordu. Fransa’nın başı çektiği diğer blok ise böylesi bir kararın bütün Avrupa için oldukça tehlikeli olduğunu ve her ne olursa olsun Yunanistan’ın Euro Bölgesi içerisinde tutulması gerektiğini savunuyordu. Daha önce birçok meselede ortak hareket eden Almanya ve Fransa arasında bu sefer ciddi bir görüş ayrılığı yaşanıyordu. Yunanistan Başbakanı Aleksis Çipras ise toplantı öncesinde şu cümleyi kurmakla yetiniyordu: “Ben burada dürüst bir uzlaşmaya hazırım. Avrupa’nın bölünmesini değil, birlik olmasını isteyen insanlara bunu borçluyuz. Eğer bütün taraflar isterse bu akşam bir anlaşmaya varabiliriz.”
 </p>
 <p>
  17 saat süren ve AB müzakereler tarihine geçen toplantıda Yunanistan’ın Euro Birliği içerisinde kalmasına ve ekonomisinin önümüzdeki 3 yıl boyunca 86 milyar Euro’luk bir kurtarma paketiyle desteklenmesine karar verildi. Peki, ilk bakışta kurtuluş reçetesi gibi gözüken bu anlaşma gerçekten öyle mi?
 </p>
 <p>
  Her şeyden önce şunu ifade etmekte fayda var: Söz konusu kurtarma paketi Yunanistan için katlanılması çok zor birtakım kemer sıkma politikaları anlamına geliyor. Emeklilik sisteminden bankacılık sistemine kadar birçok alanda Yunan halkını rahatsız edecek kısıtlamaların yapılması gerekiyor. Zaten oldukça ağır şartlar altında hayatlarına devam eden Yunan halkının buna ne şekilde tepki vereceğini kestirmek çok zor. Yunanistan’da daha şimdiden erken seçim ihtimalleri konuşulmaya başladı bile. Bu arada, söz konusu kurtarma paketinin kontrolünün tamamen AB’de olması, oluşturulacak fonun ne şekilde kullanılacağından yapılacak reformlara kadar her şeye Avrupalı yetkililerin karar verecek olması, akıllara Osmanlı’nın son dönemindeki ‘Düyûn-ı Umumiye’ yönetimini getirdi. Çipras’ın anlaşma sonrasında yaptığı açıklamada kullandığı şu cümle bu durumun itirafı gibi: “Yunanistan (önümüzdeki dönemde) ekonomik büyüme sağlamak ve egemenliğini yeniden kendi ellerine almak için mücadele edecek.”
 </p>
 <p>
  Fakat her şeye rağmen Yunanistan’ın Euro Birliği’nin dışına itilmesi ve bankacılık sisteminin tümüyle çökmesi gibi ihtimaller düşünüldüğünde mevcut anlaşma Yunan ekonomisini hayata döndürecek ‘acı reçete’ bile olabilir. Elbette bu reçetenin işe yarayıp yaramayacağı Yunan halkı tarafından gerektiği gibi uygulanıp uygulanmayacağına bağlı. Bunu ise önümüzdeki dönemde göreceğiz. Yunanistan için birçok şey daha yeni başlıyor.
 </p>
</div>


Kaynak: [www.aksiyon.com.tr](http://www.aksiyon.com.tr/yunanistan/dudak-ucuklatan-7-gun_551660), [web.archive.org (arşiv bağlantısı)](http://web.archive.org/web/20150803060805/http://www.aksiyon.com.tr/yunanistan/dudak-ucuklatan-7-gun_551660)
