# AB endişelenme raporu

*Emre Oğuz 2015.11.16*

<div class="pNewsDetailMainContent ctx_content" itemprop="articleBody">
 <p>
  Avrupa Birliği’nin 1 Kasım seçimleri nedeniyle ertelediği ilerleme raporunu baştan sona okuyan biri, Türkiye’nin AB’ye üye olmak için değil, endişe vermek için müzakere yürüttüğünü düşünebilir.
 </p>
 <p>
  Avrupa Birliği Komisyonu’nun Türkiye’ye dair son 3 yılda yayımladığı ilerleme raporlarında en çok vurgulanan kelime ‘endişe’. Diplomatik lisan oldukça geniş bir ifade gücüne sahip elbette. Ancak konu Türkiye’de her geçen gün artan antidemokratik uygulamalardan duyulan rahatsızlığı ifade etmeye gelince Avrupalı diplomatların bile çok zorlandığı ortada. ‘Endişe’ kelimesinin ilerleme raporlarına girmeyen bir hâli kaldı mı diplomatik lisanda bilmiyoruz. İşte kullanılan ifadelerden bazıları: ‘Ciddi endişe’, ‘büyük endişe’, ‘artan endişe’, ‘endişe verici’, ‘kaygılandırıcı’, ‘endişe kaynağı’, ‘ciddi endişe kaynağı’, ‘oldukça endişe verici’, ‘son derece endişe verici’...  Raporları baştan sona okuyan bir insan, Türkiye’nin yıllardan beri Avrupa Birliği’ne üye olmak için değil de endişe vermek için müzakere ettiğini sanabilir.
 </p>
 <p>
  Her yıl olduğu gibi bu yıl da ilerleme raporunun ekim ayında yayımlanması bekleniyordu. Ancak 1 Kasım’daki seçim öncesinde AB’den gelecek eleştiri dozu yüksek bir raporun kendilerini zor durumda bırakacağının farkında olan hükümet yetkilileri, mülteci kriziyle ilgili pazarlıklar esnasında konuyu gündeme getirdi. Alman Welt am Sonntag ve İngiliz Financial Times gazeteleri, Türkiye tarafının öncelikle ilerleme raporundaki ağır eleştirilerin azaltılmasını, akabinde ise raporun seçimlerden sonraya bırakılmasını talep ettiğini yazdı. Neticede rapor ertelendi. Temelde teamüllere aykırı olsa da bu durumun Brüksel açısından büyük bir kayıp olduğunu söylemek çok zor. Ancak Türkiye tarafından böyle bir talepte bulunulması, sadece eleştiriye karşı ülkede artan hoşgörüsüzlüğü göstermekle kalmıyor, aynı zamanda hariciyemizin pazarlık potansiyelinin ne kadar düşük olduğunu da ortaya çıkarıyor. Mülteci sorunu yüzünden neredeyse dağılmanın eşiğine gelen Avrupa Birliği’nden kopara kopara raporun ertelenmesini ve eleştiri dozunun düşürülmesini koparabilmişler. “Bunun Türkiye’ye tam olarak ne faydası var?” sorusu ise ayrı bir tartışma konusu.
 </p>
 <p>
  Öte yandan şunu söylemekte fayda var. Eğer bu rapor eleştiri dozu düşürülmüş bir raporsa, gerçek rapor nasıldı insan düşünmek bile istemiyor. Çünkü daha önceki raporlarda olduğu gibi bu raporda da Brüksel yönetimi basın özgürlüğünden yargı bağımsızlığına, Kürt sorunundan insan hakları ihlallerine kadar birçok alanda sert eleştirilerine devam ediyor. Öyle zannedildiği gibi Türkiye’de hükümete övgüler düzüldüğü falan doğru değil. Zaten bunu, Avrupa Birliği Bakanlığı tarafından raporun yayımlanmasının akabinde yapılan şu açıklamadan da anlamak mümkün: “Raporda bazı tespitlerin ülkemizin reform çalışmalarını yeterince yansıtmadığı, haksız, hatta yer yer ölçüsüz olduğu ve demokratik hukuk devletlerinde olması gereken özgürlük-güvenlik dengesini göz ardı ettiği değerlendirilmektedir.”
 </p>
 <p>
  Alman Alexander Graf Lambsdorff, Türkiye’yi en yakından takip eden Avrupalı siyasetçilerden biri. Kendisi şu an Avrupa Parlamentosu (AP) Başkan Yardımcısı. İlerleme raporunun basına yansımasından sonra yaptığı açıklamada şu ifadeleri kullandı: “Bu daha çok bir gerileme raporudur. Birçok yönüyle hakların ve özgürlüklerin dramatik şekilde kısıtlandığını onaylıyor.” 1 Kasım seçimleri öncesinde Türkiye’yi ziyaret edip Cumhurbaşkanı Erdoğan’la bir araya gelen Almanya Başbakanı Angela Merkel’i de eleştiren Lamdsdorff, Merkel’in Avrupa değerlerini yok sayarak çaresizce Erdoğan’ın taleplerini yerine getirmesinin ne Avrupa’ya ne de Türkiye’ye yarayacağını öne sürdü.
 </p>
 <p>
  Bu yılki ilerleme raporuyla ilgili en çok merak edilen konulardan biri de ‘paralel yapı’ iddialarıyla ilgili Brüksel’in takınacağı tavırdı. Cumhurbaşkanı Erdoğan, daha önce yaptığı birçok konuşmada bu meseleyi yurtdışındaki muhataplarına da anlattığını, onların da bu konuda yavaş yavaş bir tavır değişikliği içinde olduğunu gözlemlediğini ifade etmişti. Ayrıca, Ankara’nın  ‘paralel yapı’ iddialarını muhataplarına anlatabilmek için ciddi paralar harcadığı, hatta bu konuda uluslararası bir hukuk firmasıyla da anlaşma yaptığı bir süre önce ortaya çıkmıştı. Bu yüzden hükümete yakın çeşitli medya organlarında ‘paralel yapı’ya dair hükümet tarafından savunulan tezlerin ilerleme raporuna da gireceği iddia ediliyordu. Ancak öyle olmadı. Avrupa Birliği, ‘paralel yapı’ ile ilgili iddiaları ikna edici bulmadığı gibi, bu kapsamdaki polis operasyonlarını ve devam eden davaları da endişeyle takip ettiğini belirtti. Raporda hâkim ve savcılar üzerinde ciddi bir siyasi baskının olduğu, yolsuzluk operasyonları kapsamında başlatılan sınırlı soruşturmaların engellendiği ve bu soruşturmalar kapsamında yargılanan kişilere önemli bazı ayrıcalıklar tanındığı vurgulanıyor.
 </p>
 <p>
  Raporda ayrıca yargı bağımsızlığıyla ilgili olarak Hâkimler ve Savcılar Yüksek Kurulu’nun bağımsızlığının hâlâ önemli bir sorun oluğu, ‘paralel yapı’ adı altında bazı hâkim ve savcıların başka illere atanması, haklarında dava açılması ve görevden alınmasının endişe verici olduğu ifade ediliyor. Brüksel’in paralel yapı iddialarına dair hükümet tarafından savunulan argümanları ikna edici bulmaması, Ankara’yı rahatsız etmişe benziyor. Avrupa Birliği Bakanlığı tarafından yapılan açıklamada bu konuya da değinildi ve AB’nin ‘paralel yapıyla ilgili gerçekleri doğru okumadığı’ belirtildi. Uzun lafın kısası, harcanan onca paraya ve mesaiye rağmen Brüksel hâlâ paralel yapı iddialarını inandırıcı bulmuyor.
 </p>
 <p>
  Cumhurbaşkanı Erdoğan, geçen yıllarda olduğu gibi bu yılki raporda da önemli bir yer tutuyor. Raporda Erdoğan’ın seçimlerde yönetimindeki partiyi desteklemesi ve medyaya yönelik baskıların artmasının endişe kaynağı olduğu ifade ediliyor. Hatırlanacağı üzere daha önce bazı AB yetkilileri de bu konudaki eleştirilerini gündeme getirmişti. Öte yandan raporda Erdoğan’ın iç ve dış politikaya dair birçok konuya müdahil olması da -anayasal sınırlarının dışına çıktığı gerekçesiyle- eleştiriliyor.
 </p>
 <p>
  Diğer taraftan Brükselli diplomatlar, son yıllarda ilerleme raporlarından pozitif bir şey çıkarabilmek için uçuk çıkarımlar yapmak zorunda kalan ancak işin içinden çıkamayınca yalana başvuran iktidar medyasına bu sefer bir kolaylık yapmış. Raporda Türkiye’nin Suriyeli mültecilere yönelik politikası bir miktar övülüyor.  Türkiye’nin mülteciler konusunda gösterdiği ‘işbirlikçi’ tavrın altı çiziliyor ve bu konudaki politikaların ‘kayda değer’ olduğu ifade ediliyor.
 </p>
 <p>
  <strong>
   ELEŞTİRİLER
  </strong>
  <br>
   Paralel yapı iddiasıyla yapılan operasyonlar endişe verici.  Normalde bağımsız olması gereken kurumlar siyasi müdahaleye maruz kalıyor.  MİT, parlamentoya bile hesap vermiyor.  Sınavsız, torpille kamu kuruluşlarına atamalar sistemin güvenilirliğini azaltıyor.  2014’te yapılan değişiklikler HSYK’yı siyasi müdahalelere açık hâle getirdi.  Mahkemelere müdahaleler söz konusu.  Erdoğan anayasal sınırlarının dışına çıkıyor.  Anayasa ifade özgürlüğünü korumakta yeterli olmuyor.  Sivil toplum üzerindeki kısıtlamalar endişe kaynağı.
  </br>
 </p>
 <p>
  <strong>
   ÖDEVLER
  </strong>
  <br>
   Barış sürecine derhâl geri dönülmeli.  Yargının bağımsızlığı için adım atılmalı.  Medyaya yönelik operasyonlar durdurulmalı.  Cumhurbaşkanı Erdoğan anayasal sınırları içinde kalmalı.  MİT ve askerî istihbarat denetime tabi tutulmalı.  HSYK’nın yapısı mutlaka şeffaf ve bağımsız olmalı.  Tırmanan şiddet son bulmalı.  Yolsuzluklarla mücadele konusunda adım atılmalı.  Kamuda işe alımda, terfide ve işten çıkarmalarda liyakate dayalı bir sistem gerekli.  Eğitime katılım -özellikle kızlarda- artırılmalı.
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/dis-politika/ab-endiselenme-raporu_552970), [web.archive.org (arşiv bağlantısı)](http://web.archive.org/web/20151118143602/http://www.aksiyon.com.tr/dis-politika/ab-endiselenme-raporu_552970)
