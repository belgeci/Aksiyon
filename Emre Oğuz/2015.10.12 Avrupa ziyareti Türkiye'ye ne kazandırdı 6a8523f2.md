# Avrupa ziyareti Türkiye’ye ne kazandırdı?

*Emre Oğuz 2015.10.12*

<div class="pNewsDetailMainContent ctx_content" itemprop="articleBody">
 <p>
  Avrupa’nın Türkiye’nin desteğine olan ihtiyacı aşağı yukarı elli yıllık müzakere tarihimiz boyunca hiçbir dönem bugünkü kadar önem kazanmamıştı. Mülteci krizi Türkiye’yi Avrupa Birliği (AB) nezdinde ‘anahtar ülke’ pozisyonuna getirmiş durumda. Yıllardan sonra ilk kez Türkiye değil AB talep eden pozisyonunda. Dolayısıyla Cumhurbaşkanı Erdoğan’ın geçen haftaki Brüksel ziyareti Türkiye adına tarihî bir fırsat olabilirdi. Ancak bu fırsat hakkıyla değerlendirilebildi mi?
 </p>
 <p>
  Mülteci krizi hâlihazırda Avrupa’da tartışmasız en büyük sorun. Başta Suriye ve Irak olmak üzere çeşitli Ortadoğu ve Afrika ülkelerindeki savaşlardan kaçan yüz binlerce mültecinin Avrupa’ya uzanan yolculuğu hız kesmeden devam ediyor. Üye birçok ülke kendi çıkarları adına birlik politikalarına ters hareket etmeye başladı. Öyle ki bu, sınır kapılarının kapatılmasına kadar vardı. Aşırı sağcıların bile şimdilerde en büyük kozu mülteciler. Mülteci krizi devam ettiği sürece durumun değişmesi oldukça zor. Bu sorunun kısa vadede çözümünün Türkiye’den geçtiği hususunda ise herkes mutabık.
 </p>
 <p>
  Cumhurbaşkanı Erdoğan işte tam da böyle bir ortamda yaptı Avrupa ziyaretini. Bir taraftan Avrupa’daki seçmenlerle bir araya gelip ‘gönlünde yatan parti için’ oy istedi diğer taraftan son dönemdeki antidemokratik kararları nedeniyle sık sık kendisini eleştiren Avrupalı yetkililerle görüşme imkânı buldu. AB’nin içinde bulunduğu şartlar ve zamanlama açısından değerlendirildiğinde her şeyin Türkiye’den yana olduğu söylenebilir. Etkili bir diplomasi ile AB’yi Türkiye’nin üyeliği konusunda önemli bir adım atmaya zorlayabilirdi. Nitekim ziyaret öncesinde konuşan bazı uzmanlar da bu yönde açıklamalar yapmıştı. Uzun bir aradan sonra ilk kez müzakerelerde yeni fasılların açılabileceğini söyleyenler bile vardı.
 </p>
 <p>
  Ancak ziyaret sonrasındaki resmî açıklamalar bu tarihî fırsatın heba edildiğini gösteriyor. Erdoğan’la yaptığı görüşmenin ardından, Avrupa Konseyi Başkanı Donald Tusk’un attığı şu twit rahatsızlığı gösterme açısından önemli: “Bazı komşularımız, mültecileri kirli işleri için ya da siyasi pazarlık kozu olarak kullanıyor.”
 </p>
 <p>
  Peki, Türkiye tam olarak ne elde etti? Kimse bu soruya net bir cevap veremiyor. Financial Times’a göre; AB, mülteci krizini dikkate alarak son dönemdeki antidemokratik gelişmeler nedeniyle Türkiye’ye yönelik eleştirilerini yumuşatma kararı almış durumda. Gerçi Erdoğan ile yaptığı görüşme sonrasında tek başına basın açıklaması yapan Avrupa Parlamentosu Başkanı Martin Schulz, bilhassa basın özgürlüğü konusundaki eleştirilerine devam etti ama önümüzdeki dönemde AB’nin Türkiye’deki antidemokratik gelişmelere dair eleştirilerinin dozu azalırsa şaşırmayalım. Gelecek hafta yayımlanacak olan Türkiye İlerleme Raporu’ndaki bazı ağır eleştiriler de görüşmeler sonrasında yumuşatılmış olabilir.
 </p>
 <p>
  AB’den gelecek eleştirilerin yumuşamasının AKP hükümeti ile Cumhurbaşkanı Erdoğan’ın işine yarayacağı kesin. İlerleme raporuna eklenebilecek birkaç övgü cümlesi miting meydanlarında anlı şanlı başarı hikâyelerine dönüştürülebilir kolayca. Ancak ülke olarak Türkiye ne kazanmış oldu derseniz cevabı çok basit: Koca bir hiç!
 </p>
 <p>
  Nitekim Almanya Başbakanı Angela Merkel’in ziyaret sonrasında sarf ettiği şu sözleri de hatırlamakta fayda var: “En çok mülteci şu an Türkiye üzerinden geliyor. Türkiye NATO üyesi ve AB’ye aday üye... Ayrıca ben devamlı Türkiye’nin tam üyeliğine karşı çıkmış birisiyim. Bunu Cumhurbaşkanı Erdoğan da biliyor. Hâlen de karşıyım... Fakat bu bizim ortak sorunlarımız olan, NATO’da farklı görevlerde birlikte çalıştığımız bir ülkeyle görüşmememiz anlamına gelmez...”
 </p>
</div>


Kaynak: [www.aksiyon.com.tr](http://www.aksiyon.com.tr/dunya/avrupa-ziyareti-turkiye-ye-ne-kazandirdi_552565), [web.archive.org (arşiv bağlantısı)](http://web.archive.org/web/20160204070456/http://www.aksiyon.com.tr/dunya/avrupa-ziyareti-turkiye-ye-ne-kazandirdi_552565)
