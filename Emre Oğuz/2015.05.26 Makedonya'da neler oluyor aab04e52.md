# Makedonya'da neler oluyor?

*Emre Oğuz 2015.05.26*

<div class="pNewsDetailMainContent" itemprop="articleBody">
 <blockquote>
  <p>
   Makedonya, bağımsızlığını kazandığı 1991’den bu yana karşı karşıya kaldığı en derin siyasi krizden çıkışın yollarını arıyor. Hükümet ile muhalefet arasındaki gerilim tırmanırken halk geçtiğimiz haftayı meydanlarda geçirdi.
  </p>
 </blockquote>
 <p>
  Yugoslavya’nın dağılmasıyla 8 Eylül 1991’de bağımsızlığını ilan eden 2,1 milyon nüfuslu Makedonya, şimdilerde çok derin bir siyasi krizle karşı karşıya. Ana muhalefet lideri Zoran Zaev’in hâkim, yabancı diplomat, gazeteci, dinî lider ve polislerden oluşan 20 bin kişinin yasa dışı yollarla dinlendiğini ortaya çıkarmasıyla başlayan gerilim, ülkenin kuzeyinde, Arnavut nüfusunun yoğun olduğu Kumanova kasabasındaki kanlı saldırılardan sonra bambaşka bir boyuta taşındı. 8’i polis toplam 22 kişinin öldüğü, 37 kişinin ise yaralandığı çatışmaların akabinde önce muhalifler, ardından hükümet yanlıları başkent Üsküp’te sokağa indi. Hükümet karşıtı protestolara 100 binin üzerinde insan katıldı. Başbakanlık binası önündeki protestoya destek verenler arasında Zaev’in liderliğini yaptığı Makedonya Sosyal Demokratlar Birliği Partisi’nin (SDSM) yanı sıra Arnavut ve Türk muhalefet partileri de vardı. Protestocuların öncelikli talebi seçim yolsuzluğu dâhil pek çok suça bulaştığını iddia ettikleri Başbakan Nikola Gruevski’nin istifa etmesiydi. Ancak tartışmaların merkezindeki Gruevski, geri adım atmayacağını şu sözlerle ifade etti: “Söz konusu olan, yabancı gizli servisler tarafından desteklenen bir siyasi azınlığın diktatörlüğü. Geri adım korkakça bir hamle olur. Saldırıları bastıracağım.”
 </p>
 <p>
  Bu açıklamadan sadece bir gün sonra bu sefer hükümet yanlıları Üsküp’te sokağa çıktı. 30 bin kişinin katıldığı mitingde Başbakan Gruevski’ye destek mesajları verildi.
 </p>
 <p>
  Gelinen noktada Makedonya’da halk kutuplaşmış durumda. Muhalefet ile iktidar arasındaki ağır suçlamalar kamuoyundaki gerginliği daha da tırmandırıyor. Demografik açıdan oldukça renkli bir topluma sahip olan Makedonya’da en büyük tehlike, etnik gruplar arasında çatışmaların yaşanması.
 </p>
 <p>
  Toplam nüfusun yüzde 25’ini oluşturan Arnavutların mevcut hükümetten rahatsız olduğu bir sır değil. 2011 seçimleri akabinde 22 yaşındaki Martin Neşkovski’nin İçişleri Bakanlığı’na bağlı özel bir birliğin mensubu olan İgor Spasov tarafından öldürülmesi Arnavutların tepkisine neden olmuştu. Spasov, 14 yıl hapis cezasına çarptırılsa da protesto eylemleri dinmemiş, İçişleri Bakanlığı Arnavutlara yönelik şiddet eylemlerinin üstünü örtmekle suçlanmıştı. Öte yandan 2012’de 5 Makedon’un öldürülmesinin akabinde açılan davada Arnavut kökenli 6 kişiye müebbet hapis cezası verilmesi mevcut gerilimin üzerine âdeta tuz biber ekmişti. Arnavutlar bu kişilerin masum olduğunu savunuyor, hükümeti kendilerine ayrımcılık yapmakla suçluyordu.
 </p>
 <p>
  Söz konusu suçlamalar, muhalefet lideri Zoran Zaev tarafından 8 Mayıs’ta yayımlanan ses kayıtlarıyla bambaşka bir boyuta taşındı. Çünkü Başbakan Gruevski, İçişleri Bakanı Gordana Yankulovska, İçişleri Bakanlığı Sözcüsü İvo Koteski ve Başbakanlık Özel Kalem Müdürü Martin Protugyer arasında geçtiği iddia edilen telefon kayıtlarında, başka birçok yolsuzlukla birlikte, Neşkovski cinayetinin de örtbas edilmeye çalışıldığı öne sürülüyordu.
 </p>
 <p>
  Bu arada, Kumanova’daki kanlı saldırıların bu ses kaydının yayımlanmasından sadece bir gün sonra meydana geldiğini hatırlatmakta fayda var. Söz konusu saldırının arkasında yatan gerçek nedenler henüz tam anlamıyla aydınlığa kavuşturulmuş değil. Resmî kaynaklar saldırganların Kosova’dan Makedonya’ya giriş yaptığını ve Kosova Kurtuluş Örgütü (UÇK) üyesi olduğunu belirtirken, muhalifler hükümetin gündemi değiştirmek için söz konusu operasyonu planladığını iddia ediyor. Gruevski’nin, bir taraftan başarılı operasyon dolayısıyla emniyet güçlerini kutlarken diğer taraftan operasyon sonrasında İçişleri Bakanı Yankulovska, Ulaştırma Bakanı Janakievski ve İstihbarat Dairesi Başkanı Mijalkov’un istifalarını kabul etmesi, soru işaretlerini artırdı.
 </p>
 <p>
  Makedonya’daki gelişmeler AB, ABD ve Rusya tarafından da yakından takip ediliyor. Rusya Dışişleri Bakanı Sergey Lavrov’a göre Makedonya’da yaşanan kriz, mevcut hükümetin Rusya’ya yönelik ekonomik yaptırımlara karşı çıkması ve Rus gazının Avrupa’ya aktarılmasını sağlayacak “Türk Akımı” projesine aktif destek vermesiyle ilgili. Moskova’ya yakın kaynaklar, AB’nin ülkedeki Arnavutlar üzerinden Makedonya hükümetine ‘Türk Akımı’ projesinden çekilmesi mesajını verdiğini iddia ediyor. AB ile Rusya arasında Ukrayna’da patlak veren krizin hâlâ çözülemediği bir dönemde Makedonya’da yaşananların ayrı bir önem kazandığı muhakkak. Buradaki herhangi bir pozisyon değişikliği bölgedeki güç dengeleri açısından önemli sonuçlar doğurabilir. Ancak mevcut krizi tümüyle haricî dengelere bağlamak da doğru değil. Çünkü elde bu iddiaları destekleyecek herhangi bir delil yok. Nitekim Rusya yanlısı olduğu iddia edilen hükümetin kendisi de yaşanan siyasi krizin aşılması için AB ve ABD’nin arabuluculuğunu kabul etmiş durumda. Gruevski dâhil ülkedeki siyasi parti liderleri geçen hafta AB ve ABD’li yetkililer eşliğinde Üsküp ve Strazburg’da bir araya geldi. Taraflar 26 Mayıs’ta yine bir araya gelecek.
 </p>
 <p>
  Gruevski: Ses kayıtları montaj
 </p>
 <p>
  45 yaşındaki Nikola Gruevski, 2006’dan bu yana iktidarda. Öncelikli hedefleri arasında Makedonya’yı AB ve NATO’ya üye yapmak var. En son Nisan 2014’te yapılan genel seçimlerde Gruevski’nin partisi oyların yüzde 42,98’ini almış ve 123 kişilik parlamentodaki koltuk sayısını 61’e çıkarmıştı. Normal şartlar altında bakıldığında kesin bir seçim zaferi gibi görünen bu sonuç muhaliflere göre geniş çaplı bir seçim yolsuzluğunun eseriydi. Bu yüzden, muhalefet partilerine üye milletvekilleri seçimden sonra istifa etti. Amaç parlamentoyu çalışamaz hâle getirmekti. Böylece hükümet istifa etmek zorunda kalacak, yeniden seçime gidilecekti. Ancak Gruevski istifa etmediği gibi erken seçime de gitmedi.
 </p>
 <p>
  Gruevski, Türkiye’dekine benzer şekilde, ortaya atılan iddiaları araştırmak ve aydınlatmak yerine muhalifleri ‘yabancı istihbarat örgütleriyle işbirliği yapmakla’ suçluyor. Yayımlanan ses kayıtlarının da ‘montaj’ olduğunu iddia ediyor. Gruevski’nin bu yaklaşımı kendi partisinin tabanında kabul görse de söz konusu iddiaların giderilmesini sağlamıyor. Tatmin edici bir şekilde cevaplandırılmayan her bir yolsuzluk iddiası Gruevski’nin meşruiyetini biraz daha tartışmalı hâle getiriyor.
 </p>
 <p>
  Bununla birlikte Zaev’in yayımladığı ses kayıtlarının kaynağının bilinmemesi de bazı soru işaretlerini beraberinde getiriyor. Zaev’in istihbarat dairesi içerisindeki bazı vatansever görevlilerin ses kayıtlarını kendisine verdiğine dair açıklamalarının kamuoyunun büyük bir bölümünde kabul gördüğünü söylemek zor. Gelinen noktada ses kayıtlarıyla gündeme gelen yolsuzluk iddialarının aydınlığa kavuşturulması kadar söz konusu kayıtların kaynağına dair iddiaların da kamu vicdanını tatmin edecek bir şekilde cevaplandırılması gerekiyor. Bunun için ise iş tarafsız yargı mensuplarına ve medya kuruluşlarına düşüyor. Bu ikisinin olup olmadığını önümüzdeki süreçte yaşananlar gösterecek.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/makedonyada-neler-oluyor_551019), [web.archive.org (arşiv bağlantısı)](http://web.archive.org/web/20150719023401/http://www.aksiyon.com.tr/dosyalar/makedonyada-neler-oluyor_551019)
