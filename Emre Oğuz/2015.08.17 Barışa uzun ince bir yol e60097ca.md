# Barışa uzun ince bir yol

*Emre Oğuz 2015.08.17*

<div class="pNewsDetailMainContent" itemprop="articleBody">
 <blockquote>
  <p>
   Endonezya, Filipinler, İspanya, İrlanda ve Kolombiya… Hepsi bizim gibi uzun yıllar terör olayları ile sarsılmış ülkeler. Türkiye’de terörün yeniden tırmanışa geçtiği bir dönemde onların yaşadıklarını ve barışa uzanan serüvenlerini yazdık.
  </p>
 </blockquote>
 <p>
  Türkiye’de 30 yıldan uzun süredir on binlerce anayı evladından ayıran terör olayları, IŞİD ve PKK’ya yönelik eş zamanlı operasyonların akabinde yeniden tırmanışa geçti. Tıpkı 90’lı yıllarda olduğu gibi her gün ülkenin farklı bir şehrinden yükseliyor feryatlar. 2012 yılında büyük umutlarla başlayan ve bugüne kadar kör topal devam eden ‘Barış Süreci’ ise şimdilik tamamen durmuş durumda. 7 Haziran genel seçimlerinin akabinde bir taraftan koalisyon görüşmeleri, diğer yandan erken seçim çalışmaları yapılırken yaşanan bu gelişmeler ülke olarak gerçekçi olmamızı zorunlu kılıyor. Dünyanın değişik ülkelerinde yaşanan barış süreçlerini masaya yatırdık.
 </p>
 <p>
  <img alt="" src="/web/20150826225819im_/http://www.aksiyon.com.tr/ust-manset/ http:/medya.aksiyon.com.tr/aksiyon/2015/08/18/570846.jpg "/>
 </p>
 <p>
  <strong>
   ENDONEZYA: TSUNAMİ FELAKETİYLE GELEN BARIŞ
  </strong>
 </p>
 <p>
  15 Ağustos 2005 tarihinde Endonezya’nın Açe bölgesindeki bütün camilerde aynı duaya âmin diyordu inananlar: Barış… Resmî rakamlara göre 15 bin kişinin hayatını kaybettiği bir savaşı geride bırakmışlardı. Endonezya ve Özgür Açe Ordusu arasında nihayet barış sağlanmıştı. Televizyonlar iki taraf arasında Finlandiya’nın başkenti Helsinki’de yapılan barış görüşmelerini canlı yayımlıyordu. Aşağı yukarı 30 yıl süren savaşa en az bir yakınını kurban verenlerin dualarına gözyaşları eşlik ediyordu.
 </p>
 <p>
  17 Ağustos 1945’te bağımsızlığını ilan eden Endonezya’da halkın yüzde 42’sini oluşturan Javalılar en büyük etnik grup durumunda. Siyasi, kültürel ve ekonomik hayat onların hâkimiyeti altında. Ancak bu hâkimiyeti zaman zaman diğer etnik gruplar üzerinde baskı aracına dönüşüyor. Endonezya’da onlar dışında yaklaşık 300 farklı etnik grup yaşıyor oysa. Söz konusu çatışma ülkenin kurucu lideri Ahmed Sukrani’nin yerine 1967’de göreve gelen General Suharto ile yeni bir boyuta taşındı. 1998’e kadar 31 yıl boyunca ülkeyi yöneten Suharto’nun ‘Yeni Düzen’ adını verdiği otoriter yönetim anlayışı ülkedeki etnik grupların tahammül sınırlarını zorluyordu. Sumatra Adası’nın kuzey ucunda yaşayan Açeliler 1976’da Özgür Açe Ordusu’nu (GAM) kurdular ve merkezî yönetime karşı silahlı mücadeleye başladılar. 1998’de Suharto yönetimi sona erince, barış ilk kez ciddi bir ihtimal olarak konuşulmaya başladı. 2000 yılında taraflar İsviçre’nin Cenevre kentinde bir araya geldi. Bir yıldan uzun süren müzakereler başarısız oldu. Akabinde ise iki taraf arasındaki savaş eskisinden daha kanlı bir hâl aldı. Ta 26 Aralık 2004 gecesine kadar. O gece Endonezya insanlık tarihinin en şiddetli felaketlerinden biriyle karşı karşıya kaldı. Sumatra açıklarındaki 9,3 şiddetindeki deprem ve sonrasında oluşan tsunami, Endonezya genelinde 230 bin insanın hayatını kaybetmesine neden oldu. Ölenlerin büyük bölümü Açe Bölgesi’nde yaşıyordu. 27 Şubat 2005’te Endonezya hükümeti temsilcileri ve Özgür Açe Ordusu temsilcileri önce Finlandiya’nın Vantaa şehrinde bir araya geldi. 15 Ağustos’ta ise başkent Helsinki’de barış anlaşması imzaladılar. Anlaşmanın en önemli maddeleri arasında ise şunlar yer alıyordu: Ateşkes ilan edilecek, Özgür Açe Ordusu silahlarını teslim edecek, Endonezya Ordusu kademeli olarak bölgeden çekilecek, Açe Ordusu’na üye olduğu için tutuklananlar serbest bırakılacak. Açe, başta dışişleri olmak üzere temel konularda Endonezya’ya bağlı kalacak. Çatışma döneminde yaşanan hak ihlallerinin tespiti için özel bir komisyon kurulacak. Petrol başta olmak üzere Açe’deki doğal kaynakların yüzde 70’i bölgede kalacak. Açe Bölgesi, kendi özerk hükümetini kuracak, bayrağını belirle-yebilecek ve yerel yöneticilerini kendisi seçecek. Açe kendi adalet sistemine sahip olacak.
 </p>
 <p>
  <strong>
   İRLANDA: ORDU GÜÇLÜ OLSA DA SİLAH ÇARE DEĞİL
  </strong>
 </p>
 <p>
  İngiltere ile Kuzey İrlanda arasındaki sorunun köklerinin 17. yüzyılın başında İngilizlerin Kuzey İrlanda’ya gelmesine kadar dayandığı ifade ediliyor. Bu yüzden taraflar arasındaki barış sürecinin bile 13 yıl sürmesini yadırgamamak gerek.
 </p>
 <p>
  <img alt="" src="http://web.archive.org/web/20150826225819im_/http://medya.aksiyon.com.tr//aksiyon/2015/08/18/570847.jpg "/>
 </p>
 <p>
  İngiltere’nin batısında yer alan İrlanda, Nisan 1916’da ‘Paskalya Başkaldırısı’ olarak bilinen ayaklanmanın akabinde kuzey ve güney olarak ikiye ayrılmıştı. Güney İrlanda, 1922’de İngiltere ile anlaşma imzalayarak bağımsızlığını ilan etti. Anlaşmaya göre; İngiliz güçleri bölgeden çekilecek, İrlanda Kanada gibi kendi hükümetine sahip olabilecek ancak dışişlerinde İngiltere’ye bağlı kalacaktı. Kuzey İrlanda ise bütünüyle İngiltere’ye bağlı olacaktı. Ancak çoğu Katoliklerden oluşan Kuzey İrlandalılar bunu kabul etmeye yanaşmadı. İlerleyen yıllar boyunca İrlanda toprakları bir türlü huzur bulmadı. 60’ların sonuna doğru ise şiddet hızla tırmanışa geçti.  İngiltere’den ayrılıp ‘Birleşik İrlanda’yı kurmak isteyen Kuzeyliler tarafından yeniden kurulan İrlanda Cumhuriyet Ordusu (IRA) terör faaliyetleriyle adını dünyaya duyurdu. 1972’de Kuzey İrlanda’nın Derry şehrinde gösteri yapan bir gruba İngiliz Ordusu’na bağlı askerler tarafından ateş açıldı, 14 kişi hayatını kaybetti. Tarihe ‘Kanlı Pazar’ olarak geçen bu olay sonrası çatışmalar arttı. 1998’e kadar da durmadı. Aradan geçen aşağı yukarı 30 yıl boyunca 3 bin 250 kişi hayatını kaybetti. Bu, toplam nüfusu 1,6 milyon olan Kuzey İrlanda’nın binde 6’sına tekabül ediyordu.
 </p>
 <p>
  1979 ile 1990 yılları arasında İngiltere’de başbakanlık yapan ‘Demir Leydi’ lakaplı Margaret Thatcher barış görüşmeleri için IRA’nın silah bırakmasını ön şart olarak sunuyordu. Ancak 90’da göreve gelen John Mayor, taraflara görüşme çağrısı yaptı. IRA bu çağrıya 1994’te cevap verdi ve ateşkes ilan etti. Bu aşamada İngiliz hükümeti ile IRA’nın siyasi kanadı olarak bilinen Sinn Fein arasında müzakerelerin başlaması bekleniyordu. Ancak öyle olmadı. İngilizler Sinn Fein ile görüşmeye yanaşmadı. Buna karşılık IRA ateşkes kararını geri aldı. Yeni bir kanlı süreç başladı ve 1997’de İşçi Partili Tony Blair’in İngiltere’de başbakan seçilmesine kadar devam etti. Blair kendisinden öncekilerin aksine barış görüşmeleri için herhangi bir ön şart koşmadı. IRA’nın siyasi kanadı Sinn Fein görüşmelere dâhil edildi. Neticede 10 Nisan 1998’de taraflar arasında anlaşmaya varıldı. Böylece aşağı yukarı 30 yıl süren çatışma ve 13 yıl süren barış süreci neticelenmiş oluyordu. İngiltere ile IRA arasındaki müzakerelerin barış ile neticelenmesindeki en önemli faktör her iki tarafın da Kuzey İrlanda halkının iradesine saygı göstereceğini garanti altına alması oldu. Yapılacak bir referandumda Kuzey İrlanda İngiltere’ye değil, İrlanda Cumhuriyeti’ne (Güney İrlanda) katılmayı seçerse buna iki taraf da saygı gösterecekti. Elbette aynı şey tam tersi bir seçim için de geçerli olacaktı. Öte yandan İngiltere gibi dünyanın en güçlü silahlı kuvvetlerinden birine sahip olan bir ülkenin bile IRA ile giriştiği mücadeleden galip çıkamaması terörle mücadelenin sadece silah gücüyle kazanılamayacağını da dünyaya göstermiş oluyordu.
 </p>
 <p>
  <strong>
   İSPANYA: HALK ‘YETER ARTIK’ DERSE...
  </strong>
 </p>
 <p>
  <img alt="" src="http://web.archive.org/web/20150826225819im_/http://medya.aksiyon.com.tr//aksiyon/2015/08/18/570848.jpg "/>
 </p>
 <p>
  1936’da İspanya’da patlak veren iç savaşın akabinde yönetimi eline geçiren Fransisco Franco, 36 yıl boyunca İspanya’nın tek hâkimi oldu. Gerek gördüğünde Hitler’e bile destek verebilecek kadar radikal bir diktatör olan Franco, İspanya’nın toprak bütünlüğüne tehdit olarak gördüğü Bask Bölgesi üzerindeki baskıları artırdı. Bask kimliği yıllarca inkâr edildi ve dili yasaklandı. Aynı şey Katalanlar için de geçerliydi. 1959’da ‘Bask Vatanı ve Özgürlük’ anlamına gelen ETA, İspanya’dan bağımsız bir devlet oluşturulması amacıyla kuruldu. İlk yıllarda Bask kültürünün yaşatılması için birtakım çalışmalar yapan ETA, 1968’den itibaren silahlı mücadeleye başladı. Önemli siyasetçilere suikastlar dâhil birçok terör eylemi gerçekleştirdiler. 1975’te Franco’nun ölüp İspanya’nın demokratikleşme sürecine girmesi, ETA ile İspanya arasındaki mücadele için de bir anlamda dönüm noktası oldu. 1978’de kabul edilen yeni anayasa İspanya’daki farklı dil ve kültürlere saygı gösterilmesini öngörüyordu. İspanya, 17 özerk bölgeye ayrıldı. Bask Bölgesi özerk olmasına rağmen sorun tam anlamıyla çözülmedi. Her şeyden önce 17 özerk bölgenin her birinin özerklik şartları ayrı ayrıydı ve merkezî İspanya hükümeti özerklik şartlarına tam anlamıyla riayet etmiyordu. Öte yandan Basklılar arasında özerkliği yeterli görmeyen ve tam bağımsızlık isteyen önemli bir kesim de vardı. Neticede iki taraf arasındaki mücadele yıllarca devam etti. ETA aradan geçen 43 yıl boyunca defalarca (1989, 1996, 1998, 2006) ateşkes ilan edip bozdu. 2011’de ise tamamen silah bırakma kararı aldı. Bu kararın arkasında İspanyol hükümetinin etkili mücadelesi ile birlikte doğrudan halktan gelen baskının payı büyüktü. Basklılar arasında silahın çözüm olmadığını düşünen ciddi bir kesim vardı. Özellikle 90’ların başında başlattıkları ‘Yeter Artık’ anlamına gelen ‘Basta Ya!’  hareketiyle sokak gösterilerine başlamaları büyük bir etki yaptı. İlk kez Basklıların kendi içinden birileri bu kadar etkili bir şekilde silahın karşısında duruyordu. Her türlü terör eylemine karşı çıkan bu hareketin ilerleyen yıllarda Basklılar arasında gördüğü teveccüh, ETA’yı zaman içerisinde silah bırakmaya zorladı.
 </p>
 <p>
  <strong>
   KOLOMBİYA: HÂLÂ YAPILACAK ÇOK İŞ VAR
  </strong>
 </p>
 <p>
  <img alt="" src="http://web.archive.org/web/20150826225819im_/http://medya.aksiyon.com.tr//aksiyon/2015/08/18/570849.jpg "/>
 </p>
 <p>
  47 milyonun üzerinde nüfusu bulunan Kolombiya, terörden en fazla muzdarip olan ülkelerin başında geliyor. FARC gerillaları ile 50 yıldan uzun süredir devam eden savaş, şu ana kadar 220 binden fazla insanın hayatına mal oldu. Kolombiya Devrimci Silahlı Güçleri-Halk Ordusu anlamına gelen FARC’ın 1964’te kurulmasıyla başlayan bu savaş bugüne kadar inişli çıkışlı birçok evre yaşadı. Amazonların derinliklerini kendilerine üs olarak tutan gerillalar aradan geçen süre boyunca tartışmalara neden olan sayısız terör eylemi gerçekleştirdi. Sadece fidye istemek amacıyla kaçırılan insan sayısının bile 7 binden fazla olduğu ifade ediliyor. Öte yandan FARC gerillaları da Kolombiya hükümetinin binlerce insanı kaçırıp ‘ortadan kaldırdığını’ iddia ediyor.
 </p>
 <p>
  Gelinen noktada iki taraf 2012’den bu yana barış için müzakere ediyor. FARC’ın liderlerinden Alfonso Cano’nun 2011’de öldürülmesinden sonra başlayan görüşmelerde taraflar önce Norveç’in başkenti Oslo’da, ardından Küba’nın başkenti Havana’da bir araya geldi. Henüz tam anlamıyla anlaşma sağlanamasa da onca yıldan sonra iki tarafın bir araya gelmesi bile akan kanın durması adına önemli bir gelişme. Bununla birlikte tıpkı iki taraf arasındaki mücadele gibi barış müzakereleri de inişli çıkışlı bir seyir izliyor. FARC henüz silah bırakmış değil. Bu doğal olarak savaşın yeniden başlamasına yönelik endişeleri güçlendiriyor. Bununla birlikte FARC yetkililerinin müzakereler boyunca ateşkes ilan edilmesine yönelik bir teklifte bulunduğu, ancak bu teklifin Kolombiya hükümeti tarafından FARC’a gerillalarını eğitme için zaman kazanma fırsatı tanıyacağı gerekçesiyle kabul edilmediği ifade ediliyor. Müzakereler boyunca zaman zaman silahlar konuşsa da henüz iki taraf da masayı terk etmiş değil. Şu an barış süreci 6 ana başlık altında yürütülüyor. Silahsızlanma, uyuşturucu ticareti, savaş boyunca hayatını kaybedenlerin hakları, toprak reformu ve barış anlaşması. Şu ana kadar toprak reformuyla ilgili anlaşma sağlandı, diğer maddelerle ilgili görüşmeler devam ediyor.
 </p>
 <p>
  <strong>
   FİLİPİNLER: BARIŞI GARANTİ ALTINA ALMAK
  </strong>
 </p>
 <p>
  Filipinler’in güneyindeki Bangsamoro bölgesinde ordu ile Moro Ulusal Kurtuluş Cephesi (MNLF) arasında yaklaşık 40 yıldır süren savaş, 120 binden fazla insanın ölümüne neden oldu. Ekonomistler yılda ortalama 20 milyar doların bu savaş uğruna heba olduğunu tahmin ediyor.
 </p>
 <p>
  <img alt="" src="http://web.archive.org/web/20150826225819im_/http://medya.aksiyon.com.tr//aksiyon/2015/08/18/570850.jpg "/>
 </p>
 <p>
  Esasen kökleri çok daha eski tarihlere uzansa da 18 Mart 1968’de 68 Müslüman askerin Filipin Ordusu tarafından katledilmesinin günümüze kadar devam eden savaşın başlaması açısından önemi çok büyük. Tarihe ‘Corregidor Katliamı’ olarak geçen bu olay sonrasında Filipin Üniversitesi profesörlerinden Nur Misuari, Moro Ulusal Kurtuluş Cephesi’ni (MNLF) kurmaya karar verdi. Diktatör Ferdinand Marcos’un sıkıyönetimine ve Müslümanlara yönelik zulmüne karşı mücadele etmek amacıyla kurulan MNLF, aradan geçen yıllar boyunca Bangsamoro bölgesinin bağımsızlığı için mücadele etti. Taraflar ilk olarak Eylül 1996’da barış müzakereleri için bir araya geldi. Bu görüşme, bir yandan ileride imzalanacak barış anlaşmalarına zemin hazırlarken; diğer yandan MNLF içerisinde daha radikal grupların Moro İslami Kurtuluş Cephesi (MILF) adı altında örgütlenmesine neden oldu. İlerleyen süreçte müzakereler hep iki kanallı yürütüldü. 2001’de Malezya taraflar arasında arabuluculuk yapmaya başladı. Öte yandan bazı uluslararası aktörler de sürece dâhil edilerek barış arzusu güçlendirildi. 2005’te Malezya’nın yanı sıra Libya, Brunei, Japonya, Norveç ve AB’den oluşan Uluslararası Gözlem Takımı (IMT), 2009’da ise çeşitli devletlerin yanı sıra sivil toplum kuruluşları temsilcilerinin de bulunduğu karma Uluslararası Temas Grubu kuruldu. Neticede taraflar Ekim 2012’de Bangsamoro Çerçeve Anlaşması’nı imzaladı. Ancak bu anlaşma bütün sorunların çözüldüğü anlamına gelmiyordu elbette. Adı üstünde sadece çerçeve çizilmişti. Ancak sürecin şeffaf bir şekilde ilerlemesi ve uluslararası gözlemcilerin denetimi altında olması barışa yönelik ümitleri güçlendiriyordu. 27 Mart 2014’te imzalanan Bangsamoro Barış Anlaşması’yla, 2012’de belirlenen çerçevenin içi dolduruluyor ve barış ümitleri iyiden iyiye güçlendiriliyordu. Öyle ki bu anlaşmadan yaklaşık 10 ay sonra Filipinler hükümetinin iki teröristin yakalanması amacıyla MNLF idaresindeki Maguindanao bölgesine  düzenlediği operasyonda özel harekat birliklerine bağlı 44 komandonun yanı sıra MNLF’ye bağlı 18 gerillanın hayatını kaybetmesi bile tarafların masadan kalkmasına neden olmadı. Müzakere süreci bir süre aksasa da devam etti. Anlaşma kapsamında 2016’ya kadar Bangsamoro’nun yeni ve özerk bir yönetim birimi olarak kurulması ve kabul edilmesi öngörülüyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/ust-manset/barisa-uzun-ince-bir-yol_551996), [web.archive.org (arşiv bağlantısı)](http://web.archive.org/web/20150826225819/http://www.aksiyon.com.tr:80/ust-manset/barisa-uzun-ince-bir-yol_551996)
