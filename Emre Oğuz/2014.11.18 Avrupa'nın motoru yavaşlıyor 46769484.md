# Avrupa'nın motoru yavaşlıyor

*Emre Oğuz 2014.11.18*

<div class="pNewsDetailMainContent" itemprop="articleBody">
 <div id="newsSpot">
  Türkiye’nin en fazla ihracat yaptığı ülke olan Avrupa’nın lokomotifi Almanya’da ekonomik büyüme hız kesmiş durumda. Yayımlanan her yeni raporda büyüme tahminleri aşağı çekiliyor.
 </div>
 <div id="newsText">
  <p>
   Avrupa’nın en büyük, dünyanın ise üçüncü ekonomisi olan Almanya’da son yayımlanan veriler ekonomi çevrelerinde bir süreden beri var olan endişeleri daha da artırdı. IMF ve OECD’nin Almanya’nın büyüme beklentilerini geri çekmesinden sonra geçen hafta içerisinde Angela Merkel’e bir rapor sunan Ekonomi Danışma Kurulu (SVR), söz konusu gerilemeyi teyit etmekle kalmadı, büyümenin tahmin edilenden de zayıf olacağını açıkladı. SVR’ye göre Almanya 2015’te sadece yüzde  bir büyüyecek.
  </p>
  <p>
   Almanya’nın önde gelen beş ekonomi profesöründen oluşan SVR, kamuoyunda ‘Beş Bilgeler’ olarak biliniyor. Her sonbaharda federal hükümete rapor sunan SVR, hâlihazırda Prof. Dr. Christoph Schmidt, Prof. Dr. Peter Bofinger, Prof. Isabel Schnabel, Prof. Lars P. Feld ve Prof. Volker Wieland’dan oluşuyor. SVR tarafından yayımlanan raporlar Alman ekonomisinin geleceği açısından çok büyük bir ehemmiyete sahip. Bununla birlikte Uluslararası Para Fonu’nun (IMF) geçen ekim ayı içerisinde yayımladığı raporda Almanya’nın 2014 büyüme tahminini yüzde 1,9’dan yüzde 1,4’e, 2015 büyüme tahminini ise yüzde 1,7’den yüzde 1,5’e çekmesi söz konusu raporun ehemmiyetini daha da artırmıştı.
  </p>
  <p>
   SVR tarafından geçen hafta içerisinde Merkel’e sunulan rapora göre Almanya’nın 2014’te sergileyeceği büyüme oranı IMF’nin öngördüğü yüzde 1,4’lük oranın bile altında kalacak. Raporda Almanya’nın 2014’te yüzde 1,2, 2015’te ise sadece yüzde 1 büyüyeceği belirtiliyor. Angela Merkel başbakanlığındaki hükümet ise 1,4 oranında büyüme öngördüklerini açıklamıştı.
  </p>
  <p>
   Raporun yayımlanmasının akabinde Alman medyasına konuşan SVR Başkanı Prof. Dr. Christoph Schmidt’e göre; geçen yıl yapılan genel seçimlerin akabinde Hıristiyan Birlik Partileri (CDU/CSU) ile Sosyal Demokrat Parti (SPD) tarafından kurulan büyük koalisyon hükümeti, ekonomi adına henüz iyimser tahminlerin yapılmasına neden olacak bir performans sergileyebilmiş değil. Bununla birlikte ekonomide yaşanan geriye gidişin çeşitli sebepleri bulunuyor. Her şeyden önce Almanya ekonomisi için lokomotif vazifesi gören sanayi sektörü bir süredir düşüşte. Sanayi üretimi 2009’dan beri en keskin düşüşü bu yıl içerisinde yaşadı ve dünya ticaretindeki payı yüzde 9,1’den yüzde 8’e kadar indi. İthalat yüzde 1,3, ihracat ise yüzde 5,8 gerilemiş durumda. Öte yandan; hükümetin uzun süreden beri takip ettiği sıkı tasarruf politikası, başta Rusya ile yaşanan Ukrayna krizi olmak üzere uluslararası anlaşmazlıklar,  tahminlerin aksine Euro Bölgesi’nde yaşanan olumsuz ekonomik gelişmeler ve ihracat hedeflerine olan güvensizlik Almanya ekonomisindeki geriye gidişin diğer temel sebepleri olarak sıralanıyor.
  </p>
  <p>
   Her şeye rağmen Almanya’da işsizlik rakamları yüzleri güldürmeye devam ediyor. SVR’nin verilerine göre bu yıl 42 milyon 641 bin olan ekonomik bakımdan faal nüfus 2015’te ise 42 milyon 795 bine çıkacak. Bu Almanya için yeni bir istihdam rekoru demek.
  </p>
  <p>
   Almanya ekonomisinde yaşanacak gerilemenin en başta etkileyeceği ülkelerden birinin de Türkiye olması bekleniyor. Almanya, hâlihazırda Türkiye’nin en büyük dış ticaret ortağı durumunda. İki ülke arasındaki ticaret hacmi geçen 10 yılda yüzde 80 artarak 38 milyar dolar seviyelerine ulaştı. Almanya 2014 itibarıyla Türkiye’nin en fazla ihracat yaptığı ülkeler listesinin başında geliyor. En fazla ithalat yapılan ülkeler sıralamasında ise üçüncü durumunda. Türkiye geçen dönemde Irak’ta kısmen daralan, Suriye’de ise tamamen kapanan ticaret hacmini büyük oranda Almanya başta olmak üzere AB ülkeleri ile olan ticaret hacmini artırarak karşıladı. Mısır’da hükümetin geçen ekim ayı içerisinde “Türk ürünleri, şirketleri, işadamları için tam ekonomik ambargo çalışması başlattığını” açıklamasının akabinde Almanya ile olan ticaretin Türk ekonomisi üzerindeki etkisinin daha da artacağı muhakkak. Zaten bu durum ekonomiden sorumlu Başbakan Yardımcısı Ali Babacan tarafından da ifade edilmişti. Geçen ay 2015-2017 Orta Vadeli Plan’ın (OVP) yayımlanması esnasında konuşan Babacan, “Avrupa’nın performansı, bizim ihracatımız için çok belirleyici rol oynuyor.” demişti.
  </p>
 </div>
</div>


Kaynak: [www.aksiyon.com.tr](http://www.aksiyon.com.tr:80/dosyalar/avrupanin-motoru-yavasliyor_539954), [web.archive.org (arşiv bağlantısı)](http://web.archive.org/web/20141204063603/http://www.aksiyon.com.tr:80/dosyalar/avrupanin-motoru-yavasliyor_539954)
