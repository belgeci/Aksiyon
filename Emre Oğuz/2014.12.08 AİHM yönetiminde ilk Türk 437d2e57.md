# AİHM yönetiminde ilk Türk

*Emre Oğuz 2014.12.08*

<div class="pNewsDetailMainContent" itemprop="articleBody">
 <p>
  Türkiye’de Erdoğan’ın “Ben zaten kadın-erkek eşitliğine inanmıyorum.” sözleriyle başlayan cinsiyet eşitliği tartışması devam ederken; Prof. Dr. Ayşe Işıl Karakaş, Avrupa İnsan Hakları Mahkemesi’nin en saygın makamlarından birine getirildi.
 </p>
 <p>
  8Aralık 1958’de İstanbul’da, İstanbullu bir ailenin kızı olarak dünyaya gelen Ayşe Işıl Karakaş, ilkokulu Nişantaşı’ndaki Nilüfer Hatun İlkokulu’nda okudu.  Askerî darbenin ayak seslerinin yavaş yavaş duyulmaya başladığı 1978’de Galatasaray Lisesi’nden mezun olduğunda ise yaşıtı birçok genç gibi üniversitede okuma konusunda kesin bir fikri yoktu. Önce Marmara Üniversitesi’ne girdi ve işletme okumaya çalıştı. Kısa süre içerisinde burayı hiç sevmediğini anladı. Diplomasiye merakı vardı. Tekrar sınava girdi ve bu sefer İstanbul Üniversitesi Siyasal Bilimler Fakültesi’ni kazandı. Yıllar sonra Hürriyet’e verdiği bir röportajda üniversite yıllarıyla ilgili şöyle diyecekti: “O yılların ortamında kolejli cici kızlar grubuyduk. Dersimize girip evimize gidiyorduk. Sonra zaten 12 Eylül oldu, kimse siyaset yapamadı.”
  <br/>
  12 Eylül 1980 darbesinin ülkenin üzerinden silindir gibi geçtiği yıllarda üniversite öğrencisiydi. Memleket gibi onun hayatı da hızlı bir değişim geçiriyordu. 1982’nin sonunda İktisat Fakültesi’nde asistan olan Eser Karakaş ile evlenmeye karar verdiğinde son sınıf öğrencisiydi. Aynı yıl halkoyuna sunulan 1982 Anayasası’na hayır oyu verdi. Mezun olunca bir süre Boğaziçi Üniversitesi’nde İngilizce eğitimi aldı, daha sonra Prof. Dr. Duygun Yarsuvat’ın tavsiyesiyle Marmara Üniversitesi’nde hukuk okumaya başladı. Öte yandan, mezun olduğu fakültede asistanlık yapmaya başlamıştı. Ord. Prof. Dr. Sulhi Dönmezer’in Ceza Hukuku sınavında kopya çekmesinler diye bütün öğrencilerin yerlerini değiştirirken sıra ona gelince, “Sen hamilesin, kopya falan yapamazsın!” dediğini anlatacaktı yıllar sonra. 1986’da kızı dünyaya geldiğinde ise hem öğrenciliği hem asistanlığı hem de ev hanımlığı devam ediyordu.
  <br/>
  Hukukta yüksek tahsiline devam eden Işıl Karakaş’ın doktora danışmanı Yükseköğretim Kurulu (YÖK) Başkanlığı yaptığı süre boyunca başörtüsüne karşı duruşuyla akıllarda kalan Prof. Dr. Erdoğan Teziç idi. Işıl Karakaş, hocalığından ve ders anlatma becerisinden hep övgüyle bahsediyordu Teziç’in; ancak başörtüsü konusunda onun kadar yasakçı bir anlayış benimsemiyordu. Nitekim bu yüzden bazı çevrelerce sert bir şekilde eleştirildi de.  Hem akademisyenlik yaptığı yıllar boyunca hem de Avrupa İnsan Hakları Mahkemesi’nde (AİHM) yargıç olarak görev yaptığı süre boyunca zaman zaman başörtüsüyle ilgili sorulara muhatap oldu. Ancak hiçbir zaman bu konudaki şahsi görüşünü kamuoyuna açıklamadı. Buna rağmen başörtüsüyle ilgili özgürlükçü ve liberal bir görüşü olduğu yazılıp çizildi. Bunda AİHM’nin ünlü Leyla Şahin kararı sonrası yaptığı önemli açıklamaların payı olduğu söylenebilir. Hatırlanacağı üzere İstanbul Üniversitesi öğrencilerinden Leyla Şahin, derslere başörtüsüyle girdiği için aldığı disiplin cezasını AİHM’ye taşımıştı. AİHM iki kademeli mahkeme sürecinin akabinde Türkiye’deki Anayasa Mahkemesi’nin konuyla ilgili kararlarına atıfta bulunmuş ve Şahin’in itirazını reddetmişti. Türkiye’de başörtüsü yasağını savunan birçok çevre bu kararı yasağa destek olarak okumuştu. Ancak Işıl Karakaş, buna karşı çıkmış ve söz konusu kararın başörtüsünün yasaklanması ya da yasaklanmaması şeklinde okunmasının doğru olmadığını, AİHM’nin bu konudaki yetkiyi Türkiye devletine bıraktığını savunmuştu.
  <br/>
  Uzun yıllar Galatasaray Üniversitesi Hukuk Fakültesi’nde öğretim üyeliği yapan Işıl Karakaş ‘Avrupa Birliği Hukuku ve Uluslararası İnsan Hakları Hukuku’ konularında uzmanlaştı. Bu uzmanlık ona AİHM’nin kapılarını açtı. 2008’de görev süresi dolan Rıza Türmen’in yerine AKP hükümeti tarafından tavsiye edilen 3 isimden biri oldu ve Avrupa Konseyi Parlamenterler Meclisi’nde (AKPM) yapılan oylamada rakiplerini büyük bir farkla geride bırakarak AİHM’ye girdi. Böylece AİHM’de Türkiye’yi temsil eden ilk kadın yargıç oldu ve Galatasaray Üniversitesi’ndeki görevini bırakarak Strazburg’a taşındı.
  <br/>
  Türkiye’nin insan hakları konusunda kırıklarla dolu karnesi, Karakaş’ı göreve başladıktan kısa süre sonra AİHM’deki yargıçlar arasında görev yükü en fazla olanlardan biri yapmıştı. Sadece Rusya ve İtalya’dan seçilen yargıçlar ondan daha fazla davaya bakıyordu. Bu ister istemez beraberinde ağır bir mesai yükünü de getiriyordu. Birçok bölümde çalışanlar saat dörtte evinin yolunu tutarken o yediden önce mahkemeden çıkamıyordu. Buna rağmen ‘şerefli bir iş’ olarak tanımladığı mesleğine devam ediyor ve asıl zorluğu çalıştığı üniversitedeki idari görevlerinden ayrılan ve haftada iki gün Strazburg’a gelmek zorunda kalan eşi Prof. Dr. Eser Karakaş’ın yaşadığını söylüyordu.
  <br/>
  Işıl Karakaş, AİHM’ye seçildikten sonra verdiği ilk demeçte Türkiye’deki 301. Madde’yi eleştirmiş ve ifade özgürlüğünün önündeki en büyük engellerden biri olarak değerlendirdiği bu maddenin derhâl değiştirilmesi gerektiğini savunmuştu (Ocak 2008). Daha sonra hükümet harekete geçmiş ve Mayıs 2008’de TBMM’de 12,5 saat süren görüşmelerin akabinde 301. Madde üzerinde bir dizi değişikliğe gidilmişti.
  <br/>
  Karakaş’a göre Türkiye’deki yargıçların en önemli sorunlarından biri; uluslararası hukuk normlarına, sözleşmelere ve AİHM kararlarına uygun kararlar vermemeleri. Bunu değişik vesilelerle dile getirmekten çekinmedi. Türkiye’de yargıçların hukuk dendiği zaman parlamentonun çıkardığı yasaları anladığını ancak hukukun bundan ibaret olmadığını savunuyordu. Bu yüzden yargıçlarda statükocu bir anlayışın hâkim olduğunu ve ‘uluslararası hukuka kapalı bir zihniyet yapısının’ oluştuğunu ifade etti sık sık. “İyi yasa, kötü yasa yoktur; iyi yargıç ve kötü yargıç vardır.” diyor ve kötü yargıcı “Sadece anayasa ve onun lafzına bağlı kalan yargıç” şeklinde tanımlıyordu.
  <br/>
  Dünya görüşü olarak ‘liberal demokrat’ olduğunu belirten Karakaş, Türkiye’de son dönemde artan yayın yasakları konusunda da özgürlükçü bir bakış açısı sergiliyordu. Önceki hafta Avrupa Konseyi ile Anayasa Mahkemesi tarafından Antalya’da düzenlenen bireysel başvuru konferansına katılan Karakaş, demokratik toplumlarda yayın yasağının kabul edilebilir bir şey olmadığını şu cümlelerle ifade etmişti: “Yayın yasağı getirerek bir kere toplumun bilgi alma hakkını engelliyorsunuz. Siyasetle ilgili herhangi bir konuda hiçbir şekilde yayın yasağı getirilemez. Basın özgürlüğü en yüksek değerdir.”
  <br/>
  Karakaş, 17-25 Aralık soruşturmaları ile ilgili olarak ise herhangi bir yorum yapmaya yanaşmıyordu. Gerekçesi ise oldukça manidar: Bu davaların bir süre sonra kendisinin de görev yaptığı AİHM’nin gündemine gelebilecek olması…
  <br/>
  Polisiye ve bilim kurgu romanlarına meraklı olduğunu belirten Karakaş, yıllar önce aldıkları Milou isimli Fox Terrier cinsi köpeğin Strazburg’da kendisinin en büyük can yoldaşı olduğunu  söylüyor.
  <br/>
  Türk olmasına ve Türk hükümetinin tavsiyesi üzerine Avrupa Konseyi Parlamenterler Meclisi tarafından seçilmiş olmasına rağmen Işıl Karakaş şimdiye kadar ne Türk adalet sisteminin yanlışlarını eleştirmekten geri durdu ne de hükümete yaranmak için hukuk dışı siyasi kararları savundu. Sürekli bir ‘hukuk insanı’ portresi çizdi. Bu duruşu sayesinde Türkiye’nin değil, Avrupa Birliği’nin de en saygın hukukçularından biri hâline geldi. Geçen hafta içerisinde AİHM’nin ana unsurlarından olan 5 daireden birinin başına getirilmesinde ve bu sayede AİHM’yi yöneten 7 kişilik üst kurula girmesinde yine bu duruşun etkili olduğu söylenebilir. Işıl Karakaş, olağandışı bir olay yaşanmaması hâlinde 2017’ye kadar bu görevde bulunacak.
 </p>
 <p>
  <strong>
   Hafızalarda yer eden bazı sözleri
  </strong>
 </p>
 <p>
  “İyi yasa, kötü yasa yoktur; iyi yargıç, kötü yargıç vardır.” (13 Kasım 2010)  Siyasetçinin özel hayatı diye bir şey söz konusu olamaz. Siyasetçilerin yaptıkları işleri toplumun bilme hakkı vardır.” (28 Kasım 2014)  “Demokratik toplumlarda yayın yasağı kabul edilebilir bir şey değildir. Aslolan basın özgürlüğüdür.” (28 Kasım 2014)  “Herkes bana acıyor aslında. Bir ben varım, bir de Liechstenstein hâkimi var. Aradaki farkı düşünseniz. Ne güzel benimle aynı parayı alıyorlar ama benimkisi gibi işleri yok.” (29 Temmuz 2013)  “Bizde sorun, hâkimlerimizin uluslararası hukuka açık olmaması. Önündeki yasa ne yazıyorsa kelimesi kelimesine uyguluyor. Yorum yapma yetkisini kendinde görmüyor.” (29 Temmuz 2013)  “Niçin kendimizi ihlalde birinci durumdaki Rusya ile kıyaslıyoruz? İspanya ile kıyaslayalım. İspanya demokrasiye 1977’de geçti ama bugün AİHM’de en az mahkûm olan, hakkında en az başvuruda bulunulan ülkelerden biri.” (13 Mart 2011)
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/portreler/aihm-yonetiminde-ilk-turk_540158), [web.archive.org (arşiv bağlantısı)](http://web.archive.org/web/20150114082245/http://www.aksiyon.com.tr:80/portreler/aihm-yonetiminde-ilk-turk_540158)
