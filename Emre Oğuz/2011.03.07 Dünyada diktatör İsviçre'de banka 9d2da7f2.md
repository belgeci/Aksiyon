# Dünyada diktatör İsviçre’de banka

*Emre Oğuz 2011.03.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Romanlarında döneminin aristokrat hayatını en iyi canlandıran yazarlardan biri olarak gösterilen ünlü Fransız romancı Honore de Balzac, “Her büyük servetin altında mutlaka bir suç yatar.” der. Ve maalesef tarih bu sözün doğruluğunu ispatlayan örneklerle doludur.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Yıllardır devam ettirdiği askerî ve siyasi tarafsızlık politikası dolayısıyla birçok uluslararası kuruluşa ev sahipliği yapan İsviçre, aynı zamanda dünyanın en güçlü bankacılık sistemlerinden birine sahip. Değişik ülkelerden milyonlarca kişinin İsviçre’de banka hesabı bulunuyor. Bu kişiler arasında gelirini yasal yollarla elde eden iş adamları olduğu gibi adı sık sık yolsuzluk iddialarıyla anılan onlarca devlet başkanı da var. İsviçre, bir taraftan dünyanın önde gelen finans merkezlerinden biri olma özelliğini kaybetmemek için gayret sarf ederken diğer yandan kara para cenneti olmamak için mücadele veriyor. Bunun için son yıllarda üç farklı düzenleme hayata geçirildi. Düzenlemelerden ilki 1998 yılında meclisten geçti ve bankalara yolsuzluk yapan müşterilerinin bilgilerini yetkili makamlarla paylaşma zorunluluğu getirildi. Birçok kişi tarafından ‘tarihî bir değişiklik’ olarak değerlendirilen bu düzenleme öncesinde bankalar müşterileriyle ilgili bilgileri hiçbir kişi ya da kuruluşla paylaşmıyordu. Ancak bu bilgi paylaşımı sorunu çözmeye yetmedi. Birçok diktatör 9 ya da 10 haneli servetlerini bir şekilde İsviçre’de tutmaya devam etti. 2003 yılında İsviçre, nispeten daha sert bir adım atarak bankalardan, ‘şüpheli duruma düşen politikacıların’ hesaplarına ‘özel hassasiyet’ gösterilmesini istedi. Bu düzenleme adı diktatör olarak anılan bütün devlet liderlerinin hesaplarının en ince detayına kadar kontrol edilmesi anlamına geliyordu. Ancak bu düzenleme de sorunu tam olarak çözmeye yetmedi. İsviçre hükümeti bu sefer, birçok kesim tarafından ‘radikal’ bir adım olarak tanımlanan yeni bir kanunu yürürlüğe koydu. Uzun süren tartışmalardan sonra Eylül 2010’da meclisten geçen ve geçen şubat ayının başından itibaren geçerli olan bu kanun, İsviçre devletine herhangi bir mahkeme kararına ihtiyaç duymaksızın yolsuz kazançlara el koyma yetkisi veriyordu. Kanuna göre, el koyma işlemi, İsviçre Federal İdare Mahkemesi’nin onayıyla gerçekleşecek ve itirazlar da yine bu mahkemeye yapılacaktı. İsviçreli yetkililer, iade edilen paraların söz konusu kişilerin resmî vârislerinin eline geçmesini engellemek için de yaşam kalitesinin artırılması, yasal sistemin güçlendirilmesi, suçla mücadele, kamu yararının olduğu alanlarda kullanılmaları gibi şartlar getirdiler. Bu düzenleme birçok açıdan ‘radikal’ bir adım olarak değerlendirildi. Çünkü düzenleme öncesinde herhangi birinin hesabının dondurulabilmesi için hesaplardaki bir yolsuzluk yeterli olmuyor, kendi ülkesinde hakkında herhangi bir yolsuzluğa bulaştığını ispat eden bir ‘mahkeme kararının’ bulunması gerekiyordu. Ülkesini dikta ile yöneten bir devlet başkanı söz konusuysa, böyle bir mahkeme kararının alınması kendileri ölmeden ya da bir ihtilal ile devrilmeden mümkün olmadığından paralar en azından onlar hayatta olduğu sürece İsviçre bankalarında güvenle saklanıyordu.
    </p>
    <p class="MsoNormal">
    </p>
    <p class="MsoNormal">
     İSVİÇRE MALİYE BAKANI: KİMİN YOLSUZLUK YAPTIĞINA BİZ Mİ KARAR VERECEĞİZ?
    </p>
    <p class="MsoNormal">
     Bütün bu düzenlemelerden sonra gelinen noktada İsviçre, üzerindeki ‘kara’ imajı tamamen kaldırabildi mi? Ülkedeki bazı sivil toplum kuruluşlarına sorulursa; kesinlikle hayır. Aralarında Uluslararası Şeffaflık Örgütü İsviçre Şubesi’nin de bulunduğu bu kuruluşlar, önceki ay ortak bir açıklama yaparak İsviçre’de kara para ticaretini engellemek üzere kurulan sistemin tamamen çöktüğünü iddia etti. Öte yandan İsviçre hükümeti bu konuda yeni bir düzenleme yapmaya şimdilik sıcak bakmıyor. En son geçen hafta konuyla ilgili bir değerlendirme yapan İsviçre Maliye Bakanı Eveline Widmer-Schlumpf, herhangi bir devlet başkanı hâlâ görevdeyken hesaplarını dondurmanın mümkün olmadığını söyledi. İsviçre’de bir televizyon kanalına konuşan Widmer-Sclumpf, “Hangi kritere göre söz konusu devlet başkanlarının paralarına el koyacağız? Hangi liderin yolsuzluğa bulaştığına, hangisinin bulaşmadığına karar vermenin İsviçre devletinin işi olduğunu zannetmiyorum.” dedi.
    </p>
    <p class="MsoNormal">
     İsviçre Dışişleri Bakanlığının resmî verilerine göre; geçen 15 yıl içerisinde, yolsuzluğa karışmış devlet başkanlarının dondurulan hesaplarındaki toplam 1,7 milyar İsviçre Frangı (yaklaşık 1,75 milyar dolar) söz konusu liderlerin anavatanlarına iade edildi. İade edilen paralar arasında; Sani Aphaca’nın hesabından 2005’te Nijerya’ya iade edilen 700 milyon USD, eski diktatör Ferdinand Marcos’un hesabından 2003’te Filipinper’e iade edilen 684 milyon USD, Vladimiro Montesinos’un hesabından 2002’de Peru’ya iade edilen 180 milyon USD ve Raul Salinas’ın hesabından 2008’de Meksika’ya iade edilen 74 milyon USD öne çıkanlardan. Bu paralar yıllar süren bir hukuk mücadelesinden sonra ancak iade edilebildi. Sani Abaca’nın hesabındaki paralar için Nijerya 5 yıl, Salinas’ın hesabındakiler için Meksika 12 yıl, Marcos’un paraları için Filipinler 18 yıl ve Duvalier’inkiler için Haiti tam 25 yıl hukuk mücadelesi vermek zorunda kaldı.
     <span>
     </span>
    </p>
    <p class="MsoNormal">
     Diğer taraftan 1997’den beri birçok ülke sık sık eski diktatörlere ait paraları sakladığı için İsviçre’yi eleştirdi. İsviçre’de hesabı olduğu iddia edilen bazı devlet başkanları söyle: Irak’ın eski Devlet Başkanı Saddam Hüseyin, Kongo’nun eski diktatörü Mobutu, Gine Devlet Başkanı Lansana Conte, Togo Devlet Başkanı Gnassingbe Eyadema, Kenya Devlet Başkanı Arap Moi, Gabon Devlet Başkanı Ömer Bongo, Equitorial Gine Devlet Başkanı Obiang Nguema, Burkina Faso Devlet Başkanı Blaise Compaore, Kongo Devlet Başkanı Denis Sassou Nguesso, Angola Devlet Başkanı Eduardo dos Santos, Gana’nın eski diktatörü Jerry Rawling, Haiti’nin eski Devlet Başkanı Baby Doc Duvalier, Meksika Devlet Başkanı Raul Salinas, Mısır’ın devrik lideri Hüsnü Mübarek, Uganda Devlet Başkanı Yoweri Museveni, Şili’nin eski diktatörü Augusto, Tunus’un eski Devlet Başkanı Zeynel Abidin bin Ali, Libya Devlet Başkanı Muammer Kaddafi ve Nijerja’nın eski Devlet Başkanı İbrahim Babangida…
    </p>
    <p class="MsoNormal">
    </p>
    <p class="MsoNormal">
     MOBUTU’NUN İSVİÇRE’DEKİ PARALARI ÇOCUKLARINA KALDI
    </p>
    <p class="MsoNormal">
     1967’den öldüğü 1997 yılına kadar devlet başkanlığı yapan Mobutu Sese Seko’nun el koyulan paralarının Demokratik Kongo Hükümetine iade edilmesi için 12 yıl boyunca çalışma yapıldı. Gelinen noktada işbirliği eksikliği ve delil yetersizliği gibi nedenler dolayısıyla paranın iadesi bir türlü gerçekleşemedi. 30 Nisan 2004’te İsviçre Federal Mahkemesi Mobuto’nun hesaplarının yeniden kullanıma açılmasına karar verdi. İsviçre hükümeti durumu açıklayan 2 sayfalık bir bildiriyi 21 Temmuz 2009 tarihinde Demokratik Kongo Cumhuriyetine resmen bildirdi. Para böylece Mobutu’nun resmî vârislerinin eline geçti.
    </p>
    <p class="MsoNormal">
     HAİTİ MUTLU SONA 25 YIL SONRA ULAŞTI
    </p>
    <p class="MsoNormal">
     1971 ile 1986 arasında Haiti’yi yöneten ‘Bebe Doc’ lakaplı Jean Claude Duvalier’in İsviçre’deki paralarının hikâyesi ise oldukça karışık. Öyle ki, İsviçreli yetkililer Duvalier’in hesapları için özel bir dosya bile oluşturmuş. Duvalier’in 1986’da görevden ayrılmasının akabinde dondurulan hesapları 25 yıl içerisinde birkaç kez kullanıma açılıp yeniden donduruldu. Haiti’nin Duvalier’den sonraki yönetimi söz konusu paraların iadesini 1986 yılında resmen talep etse de bu süreçte Duvalier hakkında yolsuzluk yaptığına dair Haiti devletinde çıkarılmış bir mahkeme kararının olmayışı, delil yetersizliği, işbirliği ve danışmanlık eksikliği ve İsviçre hükümetinin bankacılık sektörüyle ilgili hayata geçirdiği yeni düzenlemeler iade işleminin gerçekleşmesini sürekli engelledi. Ta, İsviçre’de Eylül 2010’da parlamentodan geçen yeni düzenlemeye kadar. Söz konusu düzenlemede, daha önce de belirtildiği gibi, diktatörlerin paralarının ülkelerine iadesi için mahkeme kararına ihtiyaç olmadığı ifade ediliyordu. Düzenlemenin 1 Şubat 2011 tarihinde yürürlüğe girmesinin ardından açıklama yapan İsviçre Dışişleri Bakanlığı’ndan Duvalier’in paralarının Haiti’ye iadesinin nihayet mümkün olacağı bildirildi. Duvalier’in İsviçre’deki hesabında 5,7 milyon Amerikan Doları var. Bu miktar diğer diktatörlerin İsviçre’de bulunan paralarıyla kıyaslandığında çok büyük olmasa da 25 yıl sonra paranın Haiti’ye iade edilecek olması birçok kişi tarafından etik bir zafer olarak değerlendiriliyor.
    </p>
    <p class="MsoNormal">
    </p>
    <p class="MsoNormal">
     HALK AYAKLANMALARIYLA DEVRİLEN LİDERLERİN PARASI HALKA DEVREDİLECEK Mİ?
    </p>
    <p class="MsoNormal">
     Bugünlerde merak edilen konu ise Kuzey Afrika’nın birer birer devrilen liderlerinin servetlerinin geleceği. Tunus’ta çıkan halk ayaklanması sonrasında koltuğundan olan Zeynel Abidin bin Ali, apar topar Dubai’ye kaçmadan önce ülkesinin en zengin insanlarından biri olarak gösteriliyordu. 1981 yılından beri aralıksız Mısır’a hükmeden Hüsnü Mübarek’in ise, istifa etmeden önce sadece kendi ülkesinin değil dünyanın en zengin insanlarından biri olduğu herkes tarafından biliniyor. Kuzey Afrika’daki demokratik tsunami dalgasının bugünlerde vurduğu Libya’nın lideri Muammer Kaddafi’nin de diğer iki liderden aşağı kalır yanı yok. Sütten ağzı yanan İsviçre hükümeti söz konusu liderler devrilir devrilmez hesaplarının dondurulduğunu açıklasa da paraların anavatana döndürülmesi kısa vadede mümkün gözükmüyor. Öte yandan söz konusu liderler servetlerinin sadece küçük bir kısmını İsviçre bankalarında saklıyor. Servetin büyük bir kısmı ise dünyanın farklı ülkelerinde, farklı sektörlere dağıtılmış durumda.
    </p>
    <p class="MsoNormal">
    </p>
    <p class="MsoNormal">
     KADDAFİ NASIL BERLUSCONİ’NİN ‘YAKIN DOSTU’ OLDU?
    </p>
    <p class="MsoNormal">
     Darbeyi gerçekleştirdiği 1 Eylül 1969’dan beri Libya’nın tek hâkimi olan Muammer Kaddafi, çadırları, öfkeli duruşu, uluslararası ziyaretlerdeki absürt talepleriyle dünya kamuoyunun yakından tanıdığı bir isim. Wikileaks tarafından ele geçirilen belgelere göre Amerika Birleşik Devletleri’nin Libya Büyükelçisi, geçen yıl Washington’a gönderdiği raporda, Muammer Kaddafi’nin dünya genelinde 32 milyar dolar nakit parayı kontrol ettiğini yazdı. Yine Wikileaks belgelerine göre Kaddafi, bu paranın büyük bir kısmını ülkenin önde gelen yatırımcılardan biri olan Libya Yatırım İdaresi (LIA) vasıtasıyla kontrol ediyor. LIA’nın Fiat’taki yüzde 2’lik ve Juventus Futbol Kulübü’ndeki yüzde 7,2’lik hissesinin yanı sıra UniCredit ve Financial Times’ın da sahibi olan Pearson Group’ta ortaklıkları bulunuyor. İtalya Devlet Başkanı Silvio Berlusconi’nin Muammer Kaddafi’den sık sık ‘yakın dostum’ diye bahsetmesinde işte bu yatırımların etkili olduğu söyleniyor.
    </p>
    <p class="MsoNormal">
     TAHRİR MEYDANI’NDA BİR PANKART: “70 MİLYAR DOLARI NASIL KAZANDIN BE MÜBAREK?”
    </p>
    <p class="MsoNormal">
     Dünyanın en zengin insanları listesinin birinci sırasına senelerce adını yazdıran Bill Gates, Amerika’da dünyaya gelip Microsoft’u dünyanın en büyük şirketi hâline getirmektense, Mısır’da doğup 31 yıl boyunca ülkeye hükmetseydi belki daha büyük bir servete sahip olurdu. II. Ramses ve Kavalalı Mehmet Paşa’dan sonra Mısır’ı en uzun süre yöneten kişi olan Mübarek ve ailesinin servetinin 70 milyar USD’ye yakın olduğu belirtiliyor. Mübarek ailesinin Londra, Paris, Madrid, Dubai, Washington, New York ve Frankfurt gibi şehirlerde gayrimenkullerinin Mısır’ın farklı şehirlerinde malikânelerinin ve birçok ulusal ve uluslararası şirkette ortaklıklarının bulunduğu biliniyor. Ailenin ayrıca Amerika ve İsviçre’de çeşitli bankalarda yüklü miktarlarda parası bulunuyor. Amerikan ABC kanalı, CIA raporlarına dayandırdığı bir haberinde Mübarek ve ailesinin toplam servetinin 67 milyar dolardan fazla olduğunu yazmıştı. CIA’ya göre bu paranın 17 milyar doları Mübarek’in şahsi banka hesabında bulunuyor. Geri kalan miktar ise oğullarının ve eşinin hesaplarında bulunuyor. Mısır’daki Vodafone, McDonalds, Hyundai, Skoda, Marlboro, Movenpick gibi dünyaca ünlü markaların bir kısım hissesi de Mübarek ailesine ait. Ailenin ayrıca Şarm El Şeh şehrinde turizm şirketleri ve otelleri de bulunuyor.
    </p>
    <p class="MsoNormal">
    </p>
    <p class="MsoNormal">
     BİN ALİ’NİN MİLYAR DOLARLIK SERVETİ
    </p>
    <p class="MsoNormal">
     23 yıl boyunca Tunus’u yöneten Zeynel Abidin bin Ali, Mübarek ve Kaddafi’ye kıyasla büyük bir servete sahip olmasa da dünya üzerinde ancak sayılı iş adamına nasip olacak derecede zenginleşti. Uluslararası Şeffaflık Örgütü, Bin Ali’nin servetinin 5 milyar dolardan daha fazla olduğunu belirtiyor. Bin Ali ve ailesi paralarını daha çok turizm, bankacılık, sigorta, balıkçılık ve inşaat sektörlerine yatırmış durumda. Ailenin dünyanın farklı yerlerinde malikâneleri ve otelleri bulunuyor. Bunlar arasında Paris’te bir malikâne, Cote d’Azur’da bir malikâne, Alplerde bir malikane öne çıkanlardan. Ailenin ayrıca İsviçre bankalarında yüklü miktarda parasının bulunduğu biliniyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=28831), [web.archive.org (arşiv bağlantısı)](http://web.archive.org/web/20121220011100/http://www.aksiyon.com.tr:80/aksiyon/newsDetail_getNewsById.action?newsId=28831)
