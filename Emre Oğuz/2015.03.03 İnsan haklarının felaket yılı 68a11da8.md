# İnsan haklarının felaket yılı

*Emre Oğuz 2015.03.03*

<div class="pNewsDetailMainContent" itemprop="articleBody">
 <p>
  Uluslararası Af Örgütü, 2014’ü, insan hakları için felaket yılı olarak açıkladı. Raporda, Türkiye’de önemli bir gerilemenin yaşandığı ise ayrıca vurgulandı.
 </p>
 <p>
  30 yıldan uzun süredir insan hakları ve yardım kuruluşlarında çalışıyorum. Hiçbir zaman bu yılki kadar çok insanın iç karışıklıklar ve insan hakları ihlallerinden dolayı ülkesini terk ettiğine şahit olmadım.” Bu sözler, Norveçli ünlü insan hakları savunucusu Jan Egeland’a ait.
 </p>
 <p>
  Suriye’de iç savaşın devam ettiği, Ukrayna’nın kuruluşundan bu yana en karanlık dönemi yaşadığı, Irak’ta binlerce kişinin IŞİD yüzünden ülkesini terk etmek zorunda kaldığı ve Filistin’de sivil katliamlarının yaşandığı dikkate alındığında Egeland’ın sözlerinin abartı olmadığı kesin.
 </p>
 <p>
  İnsanlık 2. Dünya Savaşı’ndan bu yana yaşanan en büyük göç dalgasıyla karşı karşıya. Sadece 2014’te 57 milyon insan ülkesini terk etmek zorunda kaldı. Bu rakam hâlihazırda dünya üzerinde bulunan ülkelerin büyük bir çoğunluğunun nüfusundan daha fazla.  Üstelik sayıları giderek artıyor göçmenlerin. Büyük bir çoğunluğu komşu ülke sınırlarında kurulan kamplarda hayatını devam ettirmeye çalışıyor. Birçok kampta yaşam şartları elverişli değil. Ölüm oranları dehşet verici seviyelerde.
 </p>
 <p>
  Geçen hafta içerisinde yıllık raporunu yayımlayan Uluslararası Af Örgütü, 2014’ü ‘insanlık için tam bir felaket’ olarak tanımladı. Uluslararası toplumun insan hakları ihlallerine engel olmakta yetersiz kaldığının vurgulandığı raporda Birleşmiş Milletler Güvenlik Konseyi de sert bir şekilde eleştirildi. BM’nin Suriye, Irak, Gazze, İsrail ve Ukrayna’daki krizlere etkili bir şekilde müdahale edemediğini belirten Af Örgütü, ayrıca İsrail’in Gazze’de geçen yaz gerçekleştirdiği ‘koruyucu hat’ operasyonuyla 539’u çocuk olmak üzere toplam 2 bin Gazzeliyi öldürerek ‘savaş suçu’ işlediğini savundu.
 </p>
 <p>
  Peki, dünyada bu gelişmeler yaşanırken Türkiye’de durum ne? İnsan hakları ve demokrasi çerçevesinden değerlendirildiğinde 2014, Türkiye için nasıl bir yıl oldu? Açıkçası vaziyet hiç de olumlu değil. Türkiye’de insan hakları ihlalleri ve otoriterleşme eğilimi giderek artıyor. Af Örgütü’ne göre hükümet, özellikle Gezi Parkı protestolarından ve Gülen Hareketi’yle yollarını ayırmasından sonra eleştirilere çok daha otoriter bir şekilde cevap vermeye başladı. Raporun girişinde şu cümlelere yer veriliyor: “Türkiye’de yetkililer yargı bağımsızlığının altını oydular, internet özgürlüklerini kısıtlayan yeni düzenlemeleri hayata geçirdiler ve istihbarat teşkilatına emsalsiz güçler verdiler. Serbestçe haber yapma özgürlüğü ciddi oranda kısıtlandı. Sosyal medya özgürlüğüne darbe vuruldu. Kesin ve inandırıcı kanıt olmaksızın vatandaşlar hüküm giyiyor.”
 </p>
 <p>
  Uluslararası Af Örgütü, Türkiye’de başta muhalefet partileri olmak üzere toplumun önemli bir kesimi tarafından eleştirilen İç Güvenlik Yasası’nın da insan haklarını ciddi şekilde tehdit ettiğini düşünüyor.  Raporda iç güvenlik paketinin iki yönüyle sorunlu olduğu vurgulanıyor. Birincisi, uluslararası insan hakları standartlarına ve hukuk prensiplerine uyumlu olmaması. İkincisi ise yasalaşmadan önce kamuoyunun fikrinin alınmamış olması. Af Örgütü iç güvenlik paketinin bu hâliyle yasalaşması durumunda; keyfî gözaltıların yaşanabileceği, polisin ateşli silahları ölçüsüz kullanabileceği ve siyasi kovuşturmalarda artış yaşanabileceği uyarısında bulunuyor.
 </p>
 <p>
  Aslına bakılırsa Uluslararası Af Örgütü, Türkiye’yi ilk kez eleştirmiyor. Geçmişte yayımlanan raporlara bakıldığında da benzer uyarıları görmek mümkün. Ancak 2014 yılı raporunun geçmiş yıllar kıyasla çok daha sert olduğu muhakkak. Önceki yıllarda hükümet tarafından yapılan reformlara olumlu atıflarda bulunan Af Örgütü son raporunda neredeyse hiçbir olumlu atıfta bulunmuyor.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/insan-haklarinin-felaket-yili_549169), [web.archive.org (arşiv bağlantısı)](http://web.archive.org/web/20150731014952/http://www.aksiyon.com.tr/dosyalar/insan-haklarinin-felaket-yili_549169)
