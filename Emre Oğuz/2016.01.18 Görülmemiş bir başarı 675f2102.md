# Görülmemiş bir başarı

*Emre Oğuz 2016.01.18*

<div class="pNewsDetailMainContent ctx_content" itemprop="articleBody">
 <p>
  Bu yazıda, doğuştan görme engelli Feridun Kahraman’ın Yozgat’tan Kopenhag’a, oradan olimpiyat şampiyonluğuna uzanan başarı hikâyesini okuyacaksınız.
 </p>
 <p>
  Diğer insanların görebildiğini bilmiyorsa bir çocuk, kendisinin doğuştan görme engelli olduğunu anlayabilir mi? Aslen Yozgatlı olan Feridun Kahraman, 13 yaşına kadar görme engelli olduğunu bilmeden yaşar. Ailesinden ya da arkadaşlarından kimse ona bu acı gerçeği söylemez çünkü. O da herkesi kendi gibi ya da kendini herkes gibi zannederek devam eder hayatına. Ta 1980 yılında annesiyle birlikte, babasının yanına, Danimarka’ya göç edinceye kadar. Her şey bir anda değişir Kahraman için. Göremese de avucunun içi gibi bildiği köyünden ayrılmak çok ağır gelir ona. Ancak asıl yıkımı, Danimarkalı doktorlar kendisine görme engelli olduğunu söylediğinde yaşar. Sadece içinde bulunduğu ülke değil, bir anda bütün dünya yabancılaşır göremeyen gözlerinde: “Ben diğer çocuklar gibi olduğumu zannediyordum. Herkes bakıp okurken bana dokunarak Braille (kabartma yazı) ile okumak zorunda olduğumu söylediler. Okumadım. Sonra bana bastonla yürüyeceksin dediler. Yürümedim. Ama bir gün eve giderken tren yoluna düştüm. O zaman anladım ki bana baston gerekiyor.”
 </p>
 <p>
  O zamanlar hayat taşınması zor bir yüktür Feridun Kahraman için. Günün birinde, yaşadığı evin penceresinde otururken elindeki çiçek düşünce, atıverir kendini çiçeğin arkasından. Böylece başlayıverir ‘görülmemiş’ başarı hikâyesi. Kırılan kemiklerinden dolayı iki buçuk ay hastanede kalır. Burada Danimarkalıları daha yakından tanıma fırsatı bulur. Sonra bir gün kendisiyle ilgilenen pedagoglardan biri elinden tutup onu bir spor salonuna götürür. Görme engelliler arasında son derece yaygın olan ‘goalball’ oyunuyla böyle tanışır. O güne kadar böyle bir sporun varlığından bile habersizdir. Ancak bu oyun onu hayata yeniden bağlar âdeta. Henüz Dancayı tam konuşamasa da goalball’e duyduğu alaka, hem dili öğrenmesini hızlandırır hem de yeni arkadaşlar kazanmasını sağlar. Kısa sürede devam ettiği kulübün kadrosuna girer, sonra da Danimarka Millî Takımı’na kadar yükselir. Bu onun için büyük bir gururdur: “Millî takıma davet edilince ne kadar sevindiğimi anlatamam. Günlerce uyuyamadım.”
 </p>
 <p>
  Danimarka o yıllarda goalball dalında önde gelen ülkelerden biri değildir. Ancak Feridun Kahraman’ın da katılımıyla yükselişe geçerler. Önce Avrupa şampiyonu, akabinde 2000 Sydney Olimpiyatları’nda şampiyon olurlar. Kahraman için müthiş bir gururdur bu. Sydney Olimpiyatları’nda altın madalya kazandığı anları şu cümlelerle anlatıyor: “Muhteşem bir duyguydu. Bazı şeyleri yaşamak lazım. Maçtan sonra kazandığımızı biliyorduk ama bu başarıyı tam olarak algılayamıyorduk. Bir ay elimde madalya ile gezdim. Sonra kendime gelebildim. Hâlâ düşündükçe duygulanıyorum. Hayal dünyası gibi bir şeydi benim için.”
 </p>
 <p>
  Bir dönem bunalımın eşiğine gelen Yozgatlı Feridun Kahraman, boynunda olimpiyat madalyası bulunan, ve tanıyan herkesin takdirini kazanmış bir bireydir artık. Sydney’den dönüşte Kopenhag Havaalanı’nda büyük bir coşku ile karşılanırlar. Danimarka Görme Engelliler Cemiyeti kendisini ülkedeki en aktif bireylerden biri olarak seçer. Danimarka tarihine geçer adı. Gururludur haklı olarak.
 </p>
 <p>
  Feridun Kahraman şimdi 48 yaşında. Hâlâ Danimarka’da yaşıyor. Yaşı ilerleyip millî takımdaki yerini gençlere bırakınca da vazgeçmez spordan. Dünyanın en zor spor dallarından biri olan biatlona merak salar. Kayaklı koşu ile tüfek atışlarının kombinasyonundan oluşan biatlon, aslında hiçbir engeli olmayan insanların bile çok zorlandığı bir spordur. 18. yüzyılda yılın önemli bölümünde karla kaplı olan İsveç ve Norveç sınırında görev yapan askerlerin eğitimi için icat edilmiştir esasen. Askerler bu spor sayesinde bir taraftan kar üzerinde hızlı hareket etmeyi, diğer taraftan da hareket hâlindeyken hedefe ateş etmeyi öğrenirler. Zamanla bu uluslararası bir spor dalına dönüşür. Feridun Kahraman’ın içinde bitmek tükenmek bilmez bir hırs vardır ve zaman içerisinde bu sporda da başarılı olur. Henüz ilk 3’e giremese de katıldığı bazı uluslararası turnuvalarda kayda değer dereceler elde eder.
 </p>
 <p>
  <img alt="" src="http://web.archive.org/web/20160120033054im_/http://medya.aksiyon.com.tr//aksiyon/2016/01/19/574585.jpg "/>
 </p>
 <p>
  Hayretimi saklayamayıp “Doğuştan hiç göremeyen bir insan hem kayakla kayıp hem de tüfekle hedefe nasıl ateş eder?” diye sorduğumda, kulaklık aracılığıyla kendilerine gönderilen sesleri dinleyerek hedefi belirlediklerini ve tüfekle böyle ateş ettiklerini sabırla anlatıyor. Kayakla nasıl kaydığını anlatırken ise gözleri ışıl ışıl oluyor. Belli ki tutkuyla bağlı bu spora: “Bir tepeden aşağı kayarken yüzüme rüzgârın vurduğu o an hissettiklerimi tarif edemem.” Müsabakalar esnasında, görme engelli sporculara yarışacakları etabı tarif eden yardımcılar eşlik ediyormuş ayrıca.
 </p>
 <p>
  Önümüzdeki ay Amerika Birleşik Devletleri’nin Michigan şehrinde düzenlenecek bir turnuvaya katılacak Feridun Kahraman. “En az bir dalda birinci olmayı hedefliyorum.” diyor. “Hiç düşündünüz mü, 13 yaşında Danimarka’ya gelmeseydiniz ve Türkiye’de kalsaydınız yine de bu başarıları elde edebilir miydiniz?” diye sorduğumda tereddütsüz “Hayır” diyor ve ekliyor: “Ülke olarak zaten iyi durumda değildik. O zamanki görme engellilerin durumu çok kötüydü. Şartları çok zorlamak gerekirdi.”
 </p>
 <p>
  “Danimarka yerine Türkiye Millî Takımı’ndan size teklif gelseydi kabul eder miydiniz?” sorusuna ise yine aynı kararlılıkla “Evet” diye cevap veriyor. Memleket her şeye rağmen vazgeçilmez onun için. Arkadaşlarından biri Türkiye’den kendisine bir Trabzonspor forması getirmiş. “Michigan’da dereceye girersem podyuma bu forma ile çıkacağım.” diyor.
 </p>
 <p>
  Danimarka’yı çok sevmesine rağmen bulduğu her fırsatta soluğu Türkiye’de alıyor. Memlekette yaşadığı zorlukları ise şu cümlelerle anlatıyor: “Sokakta yürümek neredeyse imkânsız. Kaldırımlar çok yüksek. Otobüs bir-iki basamak. Sorunlar çok büyük. Ama halk yardımsever.”
 </p>
 <p>
  Feridun Kahraman’ın hikâyesi, azmin zaferi. Dibe vuran bir çocuğun zirveye yolculuğu. Üstelik ulaştığı her bir hedefte çıtayı biraz daha yükseğe koyan ve hâlâ devam eden bir yolculuk. Sadece kendisi gibi görme engelliler için değil, hiçbir engeli olmayan insanlar için de örnek alınabilecek tutkulu bir yaşam. İnsanı kendi küçük dertlerinden utandıran ve hayata umutla bağlayan sınır tanımaz bir coşkusu var. Görme engelli insanlara mesaj olsun diye sarf ettiği şu sözler ibretlik: “Her şeyden önce vazgeçmesinler. Kendilerini bırakmasınlar. İnsanda bir kendine acıma duygusu vardır. Ona yenilmesinler. Devam etmek lazım. Boş verirsen dibe gidersin daima. Ama adım adım, santimetre santimetre de olsa mühim olan ileriye gitmek. Mücadeleden vazgeçmemek… Kötü değil, olumlu tarafından bakmak lazım her şeye. Yoksa dibe gider insan.”
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/gorulmemis-bir-basari_553630), [web.archive.org (arşiv bağlantısı)](http://web.archive.org/web/20160120033054/http://www.aksiyon.com.tr:80/dosyalar/gorulmemis-bir-basari_553630)
