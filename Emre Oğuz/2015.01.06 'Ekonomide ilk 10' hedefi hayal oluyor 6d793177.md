# 'Ekonomide ilk 10' hedefi hayal oluyor

*Emre Oğuz 2015.01.06*

<div class="pNewsDetailMainContent" itemprop="articleBody">
 <p>
  İnsan hakları raporlarında gerileyen ve basın özgürlüğü sıralamalarında dibe vuran Türkiye’ye bir kötü haber de ekonomiden geldi. 2023’te dünyanın ilk 10 ekonomisi arasına girmeyi hedefleyen Türkiye, 2014’te iki sıra gerileyerek 19. oldu.
 </p>
 <p>
  Uluslararası kuruluşlar tarafından hazırlanan insan hakları raporlarında gerileyen ve basın özgürlüğü sıralamalarında dibe vuran Türkiye’ye bir kötü haber de ekonomiden geldi. Uluslararası Ekonomi ve İş Araştırmaları Merkezi (CEBR) tarafından geçen hafta içerisinde yayımlanan ‘Dünya Ekonomi Ligi’ raporuna göre 2013 yılında dünyanın en büyük 17. ekonomisi durumunda olan Türkiye 2014 sonu itibarıyla iki sıra birden düşerek 19.luğa geriledi. Türkiye’nin 1979’da dünyanın en büyük 16. ekonomisi olduğu dikkate alınırsa aradan geçen onca zamana rağmen aslında bir arpa boyu bile yol alamadığımız söylenebilir. Büyüme tahminleri, döviz kurlarındaki değişimler ve Uluslararası Para Fonu’nun (IMF) verileri dikkate alınarak hazırlanan raporun bir diğer çarpıcı sonucu ise Türkiye gibi 2 sıra birden düşen diğer ülkenin Rusya olması.
 </p>
 <p>
  Peki, söz konusu raporda ifade edildiği gibi Türkiye’nin 19. sıraya düşmesi ne anlama geliyor? Her şeyden önce bu durum Türkiye’nin 2023’te dünyanın en büyük 10 ekonomisi arasına girme hedefinden artık iyice uzaklaştığını gösteriyor. Öte yandan önümüzdeki yıllar itibarıyla sıralamadaki mevcut pozisyonun korunması da zorlaşacak. Küresel rekabet şartları dikkate alındığında dünya sıralamasında yaşanan düşüşler kolay kolay telafi edilemiyor çünkü. Nitekim CEBR raporuna göre Türkiye 2013 itibarıyla bulunduğu 17. sırayı ancak 2019’da geri alabilecek. 2013’te 18. sırada bulunan Suudi Arabistan ve 21. sırada bulunan Hollanda, 2015 itibarıyla Türkiye’nin önünde yer alacak. Raporda ayrıca, Türkiye’nin 2024’te 16, 2030’da ise 14. olması öngörülüyor. Türkiye’de millî gelir ise 2019’da 1 trilyon 52 milyar dolara, 2024’te ise 1 trilyon 564 milyar dolara çıkacak. Elbette her şey yolunda giderse…
 </p>
 <p>
  Türkiye ekonomisinin son dönemde yaşadığı gerileme uluslararası yatırım çevreleri tarafından da yakından takip ediliyor. Herkes söz konusu gerilemenin sebebini merak ediyor. Türkiye ekonomisinin özellikle 2011’den sonra, daha önceki dönemlere kıyasla oldukça kötü bir performans sergilediği bir sır değil. Söz konusu performans kaybı ister istemez uluslararası raporlara da yansıyor. Öte yandan son dönemde yükselen siyasi tansiyon ve global ekonomik gelişmeler nedeniyle Türk Lirası’nın dolar karşısında yaşadığı değer kaybı önemli bir etken. Bunların söz konusu gerilemenin temel nedenleri olduğu söylenebilir. Bir diğer neden ise hiç şüphesiz komşularla yaşanan gerilimler ve agresif yönetim tarzı. Raporun yayımlanmasının akabinde bir açıklama yapan CEBR Baş Ekonomisti Douglas McWilliams bu durumu şu sözlerle ifade ediyor: “Rusya ve Arjantin gibi komşularıyla sıcak çatışmaya varan sorunlar yaşayan ve liderlerinin agresif bir şekilde ulusalcı davrandığı ülkelerin dünya ekonomi liginde geriledikleri görülüyor.”
 </p>
 <p>
  Her şeye rağmen Türki-ye’nin 2023’te dünyanın en büyük 10 ekonomisi arasına girme hedefi tümüyle hayal ürünü değildi. 2010 ve 2011 yıllarında elde edilen büyüme oranları devam ettirilebilseydi bugün çok daha farklı bir tablodan bahsediyor olabilirdik. Oysa Türkiye 2011’den sonra ekonomik büyümede ciddi bir gerileme yaşadı. Yüzde 10’a varan büyüme oranları 2012, 2013 ve 2014’te hızla geriledi. Mevcut ekonomik veriler söz konusu düşüşün önümüzdeki yıllarda da devam edeceğini gösteriyor. Hükümet kanadından gelen iyimser tahminlere göre bile 2015’teki büyüme oranı yüzde 4’ün üzerinde olmayacak. Hâliyle ilk 10 artık bize çok uzak. Bu konuda 50 milyonluk nüfusuyla Güney Kore etkileyici bir performans sergiliyor. CEBR raporunda 2013 yılı itibarıyla dünyanın en büyük 15. ekonomisi durumunda olan Güney Kore’nin 2024’te en büyük 10 ekonomi arasına gireceği belirtiliyor.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/ekonomide-ilk-10-hedefi-hayal-oluyor_541012), [web.archive.org (arşiv bağlantısı)](http://web.archive.org/web/20150724024936/http://www.aksiyon.com.tr/ekonomi/ekonomide-ilk-10-hedefi-hayal-oluyor_541012)
