# En mutlu ülkenin en başarılı okulu: Hay Koleji

*Emre Oğuz 2015.08.18*

<div class="pNewsDetailMainContent ctx_content" itemprop="articleBody">
 <blockquote>
  <p>
   Danimarka’da Türkiye kökenli girişimcilerin gayretleriyle 1993 yılında açılan Özel Hay Koleji, ülke genelindeki toplam 1382 okul arasında ‘eğitimde verimlilik’ alanında en başarılısı seçildi.
  </p>
 </blockquote>
 <p>
  Başkent Kopenhag’da hizmet veren Özel Hay Koleji, geçen hafta içerisinde Danimar-ka’nın en başarılı okulu seçildi. Ülkenin önde gelen düşünce ve araştırma kuruluşlarından Cepos tarafından yapılan “Etkili Eğitim” konulu araştırmada bir Türk okulu olan Özel Hay Koleji en yakın rakibine ciddi bir fark attı. 1382 okul arasında birinci oldu. Araştırmada, ailelerin sosyoekonomik durumlarından okulda verilen eğitimin etkinliğine kadar birçok faktörün değerlendirildiğini belirten Cepos yetkilileri Danimarka Eğitim Bakanlığı’nın resmî verilerini esas aldıklarını vurguladı.
 </p>
 <p>
  Yıllardan beri İskandinavya’da yaşayan bir gazeteci olarak Özel Hay Koleji’nin çeşitli başarılarına daha önce şahit olmuştum. Danimarka’nın eski eğitim bakanlarından Berter Haarder’in birkaç yıl önce okulu ziyareti esnasında, “Buraya gelmeden önce sizin mezunlarınızı incelettim. Gördüğüm kadarıyla Özel Hay Koleji mezunlarından hiçbiri herhangi bir kriminal olaya bulaşmıyor. Bunun sırrı nedir?” diye sorduğunu da duymuştum. Ama doğrusunu isterseniz; Hay Koleji’nin ‘etkili eğitim’ alanında Danimarka’daki 1382 okul arasından 1. olabileceğini düşünmemiştim.
 </p>
 <p>
  Kopenhag’ın ünlü belediye meydanı Radhuspladsen’e araçla birkaç dakika mesafedeki Hay Koleji’ne gittiğimde Müdür Mehmet Kolukısa’yı Danimarkalı gazetecilerin sorularını cevaplarken buldum. Danimarka medyasının ilgisi beni şaşırtmıştı. Bir ara fırsat bulunca röportaj için bekleyen Danimarkalı gazetecilerden birine sebebini sordum: “Bu okulun nasıl bu kadar başarılı olabildiğini anlamaya çalışıyoruz.” dedi. Ne yalan söyleyeyim; sevinçten gözlerim doldu.
 </p>
 <p>
  Sonra vatandaşı olduğum ülkenin cumhurbaşkanının bu ve benzeri okulların kapatılması için nasıl mesai harcadığını hatırlayınca utancımdan yerin dibine girdim. Şayet gazetecilerden biri durumun farkındaysa ve bana “Neden sizin cumhurbaşkanı bu okulu kapattırmak istiyor?” diye sorarsa diye kara kara düşünürken Mehmet Bey imdadıma yetişti. Fazla vaktini almamak için okulun başarısının sırrını sorunca ise hiç düşünmeden, “Fedakâr öğretmenlerimiz” dedi ve ekledi: “Başarının arkasında yatan en önemli neden onların özverili ve fedakâr çalışmaları…”
 </p>
 <p>
  Okul Aile Birliği Başkanı Yılmaz Şahin ve bazı okul öğretmenleriyle de görüştüm. Yılmaz Bey söz konusu başarıdan dolayı en büyük gururu yaşayanlardan...  Kendisi Danimarka’nın önde gelen inşaat firmalarından EKJ’nin tecrübeli mühendislerinden biri. Hay Koleji’nin daha önce de çeşitli başarılar elde ettiğini vurguladıktan sonra, “1993 yılından bu yana eğitim veriyoruz. Bu ilk değil, daha önce de çeşitli başarılarımız olmuştu.” dedi.
 </p>
 <p>
  Ramazan Akçin ve Mahmut Korkmaz ise Hay Koleji öğretmenlerinden. Ancak onların özel bir durumu var. Kendileri de bir zamanlar bu okulda okumuşlar. Üniversiteden sonra bir zamanlar öğrenci oldukları bu okula dönüp öğretmenlik yapmaya başlamışlar.
 </p>
 <p>
  Ramazan Akçin’e göre, elde ettikleri başarının en önemli nedeni aslında Müdür Bey’miş. Öğretmen, öğrenci ve veliler arasındaki diyaloğu çok iyi sağlıyormuş. “Öğretmenlerin öğretme azmine bir de bu diyalog eklenince, başarı sadece bir sonuç.” diye düşünüyor. Öğrencilere sadece dersleriyle ilgili değil her türlü konuda ellerinden gelen desteği verdiklerini belirten Akçin, “Sadece öğretmen olarak hareket etmiyor, yeri geliyor bir abi, bir abla gibi çocuklarla muhatap oluyoruz. Bu da onların burada rahat olmasını sağlıyor.” diyor. Mahmut Korkmaz ise hem akademik hem sosyal başarıya önem verdiklerini vurguladıktan sonra, “Verdiğimiz emeğin bu şekilde takdir edilmesi bizim açımızdan çok sevindirici.” şeklinde konuşuyor.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/egitim/en-mutlu-ulkenin-en-basarili-okulu-hay-koleji_552002), [web.archive.org (arşiv bağlantısı)](http://web.archive.org/web/20151216213132/http://www.aksiyon.com.tr/egitim/en-mutlu-ulkenin-en-basarili-okulu-hay-koleji_552002)
