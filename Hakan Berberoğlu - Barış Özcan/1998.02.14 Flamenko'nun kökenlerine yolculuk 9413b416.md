# Flamenko'nun kökenlerine yolculuk

*Hakan Berberoğlu - Barış Özcan 1998.02.14*

<div class="pNewsDetailMainContent" itemprop="articleBody">
 Juan Martin ismi son yıllarda dünya müzik çevrelerinde ve bilhassa gitaristler arasında daha sık telaffuz edilmeye başlandı. ""Guitar Player" adlı Amerikan müzik dergisi tarafından dünyanın en iyi üç gitaristi arasında gösterilen sanatçının son projesi kendi müziğinin tarihi kökenleri.
 <br/>
 <br/>
 Flamenko gitarın bu ihtiraslı elçisi geçtiğimiz günlerde sık sık yolunu düşürdüğü İstanbul'a tekrar uğrayarak iki konser verdi. Daha öncekilerden farklı olarak bu kez yeni kurduğu grubunu da getirdi ve gitarın yanında vokal, dans, ud, flüt, klarnet, perküsyon gibi enstrüman açısından zengin bir grafik çizdi. Flamenko gitarın otantik örnekleri olan Tarantas, Zapateado, Solea, Seguidillas, Allegrias, Por Rumba, Bulerias, Tientos y Tangos, Rondena, Zambara Mora gibi türleri ustalıkla icra edebilen Juan Martin, son yıllarda üzerinde yoğunlaştığı flamenkonun müzikal kökenleri konusunda ulaştığı birikimlerini dinleyicileriyle paylaştı.
 <br/>
 <br/>
 Flamenkoyu doğduğu Endülüs bölgesinde öğrenen Juan Martin, gençliğinde Madrit'e giderek birçok ünlü şarkıcı ve müzisyen ile  çalışma imkanını elde etti. O yıllarda karşılaştığı ünlü gitarist Nino Ricardo, sanatçının en büyük destekçisi ve hocası oldu. Juan Martin uzun yıllar gitarist Paco de Lucia ile birlikte çalışıp ününü pekiştirdikten sonra solo çalışmalarına başladı. Bugüne kadar aralarında Mark Isham'la birlikte kaydettiği iki çalışma, Francis Ford Coppola'nın "Don Juan" filmi için yaptığı soundtrack, Picasso'nun resimlerini yorumladığı özgün kompozisyonlarından oluşan "Portraits"in de bulunduğu toplam 11 albüm kaydeden sanatçı son olarak "Musica Alhambra"yı piyasaya sürdü. Böylelikle flamenkonun kökenlerine yaptığı yolculuğun ilk hikayesi anlatılmaya başlanmış oldu. Cemal Reşit Rey Konser Salonu'nda iki gün boyunca bu hikayeyi dinleyenlerin coşkusunu ve heyecanını görünce sanatçıyla yaptığı müzik üzerine konuşmak istedik. O da bize Arapların İspanya'da bulunduğu yaklaşık sekiz yüzyıllık bir zaman diliminde İspanyol sanatının büyük değişime uğradığından, Granada'da bulunan Elhamra Sarayı, Kordoba ve Sevil kentlerindeki camiler mimari açıdan hâlâ İspanya'nın en görkemli yapıları olma özelliklerini koruduğundan, M.S. 8. yüzyıla kadar Bizans ve kilise müziğinden etkilenen flamenkonun da 711 yılından sonra Arap etkisi altına girdiğinden bahsetti. Udun, gitarın ilk formlarından biri olduğunu söyledi. Bir zamanlar müslümanların başkenti ulan Kurtuba (Kordoba) kentinde çaldığı uduyla ünlenen Ziryab (Siyah Kuş anlamına geliyor) adlı müzisyenin flamenko müziğine büyük katkıları olduğunu anlattı.
 <br/>
 <br/>
 Söyleşiden aklımızda kalanlar bunlar. Bir de altını çizdiğimiz satırlar var:
 <br/>
 <br/>
 *  *  *
 <br/>
 <br/>
 "Dünyanın birçok ülkesinde konserler verdim. Ama flamenkoyu Türkler kadar benimseyen coşkulu bir millet daha görmedim. İnsanlar kendi müzikleriymiş gibi dinliyorlar. Otelde kaldığım süre içerisinde Türk televizyonu seyrettim ve pop müzik parçalarının çoğunun flamenko müziğinin etkisinde bestelendiğini gördüm. Sorduğumda bunların çoğunun en çok beğenilen şarkılar olduklarını söylediler. Demek ki Türk insanı flamenko müziğine meyilli, fakat ne dinlediğini bilmiyor. Ben de onlara ne dinlediklerini farkettirmek için Türkiye'ye sık sık geliyorum. Muhtemelen haziran ayında tekrar geleceğim."
 <br/>
 <br/>
 *  *  *
 <br/>
 <br/>
 "Bakın size Türk müziği ile flamenko uyumu açısından bariz bir örnek. Önceki gün otelin lobisinde otururken flamenko şarkıcısı olan grup üyemiz Antonio, camiden okunan ezan sesini duydu ve ne olduğunu sordu. Ben bildiğim için anlattım. O da şarkıcı gözüyle flamenkoya ne kadar benzediğini söyledi. "
 <br/>
 <br/>
 *  *  *
 <br/>
 <br/>
 "Flamenko, İspanya'nın özellikle Andalucia (Endülüs) bölgesinde yapılan bir müzik türü. Ben bunun diğer müzik türlerinden farklı olduğunu düşünüyorum, yaşam tarzı açısından. Flamenko, Andalucia'da herşey demektir. Sadece gitar, şarkı ve dans değil. Orada insanlar ikiye ayrılır: gitanolar (çingeneler) ve payolar (çingene olmayanlar). Bu insanların tarlada çalışmaları flamenkodur. Birbirleriyle ilişkileri, yemek yemeleri, çocukların oyunları, konuşmaları, tüm bunların hepsi flamenkodur. Yaşam biçimidir orada bu müzik. Bana kalırsa dünyayı Endülüs'e çeken de bu yaşam tarzı, bu umarsızlık, dünyanın dertlerine kafayı takmama ve bu özgün yaşam sistemi. Burada ilkbaharda yüzlerce festival olur. Bu festivallere dünyanın çeşitli milletlerinden yüzbinlerce insan gelir. Fakat Endülüslüler, turistler için flamenko yapmazlar. Başkaları için hayat tarzlarını hiç değiştirmezler. Nasıl yaşıyorlarsa öyle devam ederler."
 <br/>
 <br/>
 *  *  *
 <br/>
 <br/>
 "Benim asıl amacım 300 yıllık geçmişi olan Endülüs flamenkosunun köklerine inip Endülüs Araplarının ve Hint musikisinin etkisini ön plana çıkartmak. Bu amaçla "Musica Alhambra"yı kurdum. Son albümde yaptığımız tüm parçalar bu projeye yönelik. Yani Arap ve Türk musikisi ile flamenko müziğinin benzer yönlerini sentezlemek."
 <br/>
</div>


Kaynak: [www.aksiyon.com.tr](http://www.aksiyon.com.tr:80/kultur-sanat/flamenkonun-kokenlerine-yolculuk_503464), [web.archive.org (arşiv bağlantısı)](http://web.archive.org/web/20150715012719/http://www.aksiyon.com.tr:80/kultur-sanat/flamenkonun-kokenlerine-yolculuk_503464)
