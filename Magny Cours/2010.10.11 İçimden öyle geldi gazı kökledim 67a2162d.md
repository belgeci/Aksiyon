# İçimden öyle geldi, gazı kökledim

*Magny Cours 2010.10.11*

<font class="agenda2NewsSpot">
 Dünya Supersport Şampiyonası’nda tamamen doğaçlama bir taktikle ikinci kez şampiyon olan Kenan Sofuoğlu’nu takip eden tek Türk yayın organı, Aksiyon’du.
</font>
<font class="newsDetail">
 <p>
  <p class="MsoNormal">
   ‘Kenannnn, Kenannn!’ diye bağırıyordu biri. Kenan, başını sesin geldiği tarafa çevirdi. Yaşlı bir kadın, bulunduğumuz yere doğru koşarak geliyordu. Kadın, Kenan’ın yanına geldiğinde soluk soluğaydı. Önce derin bir nefes aldı, sonra imza istedi. Kenan bu isteği hemen yerine getirdi. Ama kadın hâlâ oradaydı. Ardından Kenan’a nazikçe ‘Sana sarılabilir miyim?’ diye sordu. Cevabı beklemeden de sarıldı. Kadının yüzündeki ifadeyi görmeliydiniz. Şampiyonluk kupasını sanki kendisi havaya kaldırmıştı.
  </p>
  <p class="MsoNormal">
   Gördüğümüz manzara karşısında ‘Bu ne sevgi Kenan?’ diye sormadan edemedik. “Abi, buralarda böyle.” dedi. ‘Buralar’ dediği yer, memleketinden binlerce kilometre uzaklıktaki Fransa’nın Magny Cours Pisti’ydi. Yani Kenan’ın birkaç saat önce dünya şampiyonluğuna ulaştığı pist...
  </p>
  <p class="MsoNormal">
   Kenan Sofuoğlu, Dünya Supersport Şampiyonası’nda 2010 sezonunu genel klasmanda zirvede tamamlayarak şampiyonluklarına bir yenisini daha ekledi. Kenan’ın bu büyük başarısını Türk basınında sadece Aksiyon takip etti. Başarılı sporcumuz yarıştan sonra bizi karşısında görünce hem şaşırdı hem sevindi hem de üzüldü. Şaşırdı; çünkü ilk defa bir Türk basın mensubuyla karşılaşıyordu. Bu şaşkınlık az sonra sevince dönüştü. Ama nihayetinde ise üzüntüye... Zira ülkesi adına başarıya imza attığı bu önemli günde sadece bir gazeteci kendisinin yanındaydı.
  </p>
  <p class="MsoNormal">
   Aslında röportaj yapacak vakti yoktu. Bir oraya bir buraya koşturuyordu. Yarış bittikten saatler sonra ona 5 yıl boyunca kucak açan Hollanda takımıyla hatıra fotoğrafı çektirdi. Birazdan ödül töreni vardı. Kıyafetini değiştirmek için aracına doğru gidiyordu. Bir beyefendi yanına yaklaştı. “Bugün fantastik bir yarış çıkarttın.” diyerek tebrik etti. Kenan kıyafetini değiştirdi. Ödül törenine geçildi. Yine ilgi odağıydı. Ardından veda yemeği vardı. Biz ise fırsat buldukça yanına sokuluyorduk. “Şu ana kadar kimler aradı?” “İnan bilmiyorum. Arayan o kadar çok kişi var ki. Telefonum yanımda değil. Çünkü cevap veremiyorum. Zira hâlimi görüyorsun.”
  </p>
  <p class="MsoNormal">
   Şampiyonluk için Kenan’a ilk 5 arasında olmak yetecekti. O ise bir şampiyon gibi bitirmek istedi. Daha start verilir verilmez gaza bastı. Her turda rakipleriyle arayı açtı da açtı. Şampiyonluktaki tek rakibi Eugene Laverty bile bu duruma şaşıp kalmıştı. Zira hiç kimse Kenan’dan böyle bir taktik beklemiyordu. 5 tur kalana kadar hiç frene basmadan yarışı önde götürdü. Son 5 turda ise rakipleriyle arayı 13-14 saniye kadar açmış olmanın rahatlığıyla mekanik bir arıza yaşamamak için hız kesti. Bu esnada onu yakalayan en büyük rakibi Laverty’ye eliyle ‘geç’ işareti yaptı. Ona ‘Ancak ben istersem beni geçebilirsin’ diyordu adeta. Kenan niçin böyle bir taktikle yarışmıştı? Bu taktiği ona kim vermişti? “Hiç kimse. Start anında, motorun üstüne çıkana kadar nasıl bir taktikle yarışacağımı netleştirmemiştim. O an içimden böyle geldi. Kendi kendime hep önde olayım dedim. Eğer Laverty öne geçerse beni yavaşlatır. Yavaşlarsam da arkadan bana çarpabilirler. Bu durumda yarış dışı kalabilirim. O zaman ne yapmalıyım? Önde olmalıyım. Bu düşünceler ışığında birkaç saniye sonra startla birlikte gazı kökledim.”
  </p>
  <p class="MsoNormal">
   Kenan riske girmek istememekle haklıydı. Çünkü bu pist Kenan için acı tecrübelerle doluydu. Daha kariyerinin başında Kenan’a taş koymuştu. 18 yaşındaydı. Babası İrfan Bey’le beraber daha sonra ikisini de kaybettiği ağabeyleri Bahattin ve Sinan’ın desteği ile Türkiye dışında yarışmak için Avrupa’ya çıktığı günlerdi. Babasıyla birlikte binbir güçlükle para bularak, hatta ağabeyi Bahattin’in arabasını satarak bu piste gelmişlerdi. İrfan Bey, 18 yaşındaki oğlunu 600 cc’de Avrupa Şampiyonası’na sokmayı düşünüyordu. Buraya geldiklerinde karşılaştıkları manzara onları ümitsizliğe düşürdü. Çünkü rakiplerin mekanik destekleri kendilerininkinden katbekat fazlaydı. Ne İrfan Bey Kenan’a ‘Burada derece çıkartman zordur’ diyordu ne de Kenan babasına “Şansım az”... İkisi de gördüklerini birbirinden saklıyordu adeta. Ama gerçekler ortadaydı. Antrenman turlarında Kenan’ın virajlardaki başarısı düze çıkıldığında hiçbir anlam ifade etmiyordu. Rakipleri sanki uçuyordu. Bir karavana iki motoru yükleyip gelmişlerdi Fransa’ya. Ama Kenan daha antrenman turlarında iki motoru da kullanılamaz hâle getirmişti. Bir rüya başlamadan bitecek miydi? İrfan Bey kararını vermişti. Sıralama turlarına girmeden “Hadi oğlum, Türkiye’ye dönelim” dediğinde Kenan’ın gözleri dolmuştu. Aslında İrfan Bey de içten içe kendisini yiyordu ama yapacak bir şey yoktu. Pılıyı pırtıyı toplayıp dönüşe koyuldular.
  </p>
  <p class="MsoNormal">
   Yolda İrfan Bey’in gözünün önüne Türkiye’den çıktıkları gün geldi. Başta Bahattin olmak üzere, Sinan ve ailenin diğer bireyleri, konu komşu, eş dost, tanıdıkları herkes ama herkes onlardan o kadar ümitliydi ki. Tüm bu kareler canlandı İrfan Bey’in gözlerinde. Memlekette ‘beceremediler’ damgasını yemek... Bu daha büyük bir acıydı. Artık Fransa topraklarından da çıkmak üzereydiler. Derken İrfan Bey’in aklına, Bahattin’in Almanya’da yaşayan bir arkadaşını aramak geldi. Aytunç Taş’tı bu kişinin ismi ve o da motorlarla iç içe bir gurbetçiydi. Yarışlardan da anlardı. Aytunç Taş’a durumu telefonda dakikalarca anlattı İrfan Bey. Oğlundan ümitli olduğunu, onu Avrupa’da bir yarışa sokması hâlinde kendisini gösterebilecek bir yeteneğe sahip olduğunu... İrfan Bey umduğu cevabı almanın mutluluğuyla Kenan’ı yolda indirerek Almanya’ya Aytunç Taş’ın yanına gönderdi. Sonrasında Kenan ne babasını ne Aytunç Bey’i mahcup etti. Üzerine koydukça koydu. Moda tabirle, tam kefeni yırtacaktı, yine bu pist çıktı karşısına.
  </p>
  <p class="MsoNormal">
   2005 yılıydı. Avrupa şampiyonluğu için yarışıyordu. Şampiyonluk yine son yarışa kalmıştı. Kenan son turun son virajında geçilerek yarışı 2. bitirmiş ve şampiyonluğu rakibine kaptırmıştı. Bugün aynı şeyi yaşamak istemiyordu. Yarış boyunca her şeyi kontrolü altına alması da o yüzdendi.
  </p>
  <p class="MsoNormal">
   Gerçekten zor bir yarıştan alnının akıyla çıktı Kenan Sofuoğlu. 2007’de de şampiyonluğa ulaşmıştı ama o sezon bitime 3 etap kala şampiyonluğunu ilan etmişti.
  </p>
  <p class="MsoNormal">
   Babası İrfan Bey yine ona destek olmak için Türkiye’den gelmişti. Yanında Kenan’ın iki arkadaşı da vardı. İrfan Bey ve beraberindekiler, 54 plakalı bir karavana atlayıp pazartesiden yola çıkmış, perşembe yarışın yapılacağı bölgeye varmışlardı. İrfan Bey’in yüzündeki mutluluğu görmeliydiniz. Oğluyla gurur duyuyordu. Kenan, takım fotoğrafı çektirilirken babasını ve arkadaşlarını da yanına aldı. Ortalık şimdi biraz sakinleşmişti. Babasına yarış bittikten 3 saat sonra sarılma fırsatı bulmuştu. Annesini ise 5 saat sonra arayabilmişti. Kenan yorgun ama mutluydu. Türk bayrağını, bu bize çok yabancı spor dalında dalgalandırdığı için mutluydu.
  </p>
  <p class="MsoNormal">
   Az sonra yemeğe geçildi. Kenan bizi de yemeğe çağırdı. Yemeği özeldi. 5 yıl boyunca birlikte olduğu Hollanda’nın Hannspree Ten Kate Honda takımı onun için helal kesim et hazırlamıştı. Bugün de öyle yaptılar. Menüde etin yanında tavuk ve balık da vardı. Takımı, Kenan’ın hassasiyetlerine hep saygılı davrandı. Onu olduğu gibi kabul ettiler. Türkiye’de bazı sporcuların dinî inançları yüzünden çektiği sıkıntılar gözümüzün önüne gelince Kenan’ın yaban ellerde oldukça şanslı olması bize bir tuhaf geliyordu. Yemekte yarışı babasıyla bir kez daha analiz ettiler. Babası Kenan’ı son 5 turda yavaşladığı için eleştiriyordu. Kenan, ‘İyice rahatlamıştım. Mekanik bir arıza yaşamamak için yavaşladım.” deyince İrfan Bey ikna oluyordu.
  </p>
  <p class="MsoNormal">
   Yemekten sonra Kenan’ın tüm eşyaları Türkiye’den getirilen karavana yüklendi. Motor, kask, kupalar, ödüller, kısaca Kenan’a ait her şey araca tıka basa dolduruldu. Babası ve arkadaşları acele ediyordu. Zira Kenan, salı günü Türkiye’ye dönecek ve Kenan’dan önce Türkiye’de olmaları için sadece 48 saatleri vardı. Hangi güzergâhtan geri döneceklerine dair net karar veremiyorlardı. Duruma Kenan müdahale ediyor ve İtalya üzerinden gemi ile gitmelerini, böylelikle dinlenme imkânı bulabileceklerini söylüyordu. İrfan Bey de oğlunun fikrini benimsiyordu.
  </p>
  <p class="MsoNormal">
   Hemen burada şunu belirtelim. Kenan sadece motorunu alıp yarışmıyor. O aynı zamanda kendisine destek arıyor, sponsor bulmaya çalışıyor. Türkiye’de antrenman yapamadığı için Sakarya’da 1100 metre uzunluğunda pist yapıyor. Sizin anlayacağınız motorun üstünde rakiplerinin çok önünde. Ama motordan indikten sonra da onları yakalayabilmek için her şeyi yapıyor. Düşünün, böylesine önemli bir sporcumuz Türkiye’nin milyonlarca dolar vererek inşa ettiği İstanbul’daki Formula 1 pistinde antrenman yapamıyor.
  </p>
  <p class="MsoNormal">
   İrfan amcanın duygularını öğrenemedik. Zira kendisi “Ben konuşmayayım, konuşursam kötü konuşurum.” demekten öteye gitmedi. İlgisizlikten yakınıyordu, özellikle de basının ilgisizliğinden… Formula 1’de Fernando Alonso’nun sıralama turlarında elde ettiği dereceye yarım sayfa ayıran veya bir futbolcunun kadroya girip girmemesine sayfalarca yer veren medyanın, Kenan’a yeterince destek vermemesine kızıyordu. Kenan ise babasına göre durumu kabullenmiş gibiydi: “Hiçbir zaman futbol kadar ilgi ve alaka beklemiyorum.”
  </p>
  <p class="MsoNormal">
   İlerleyen saatlerde İrfan Bey ve beraberindekiler ayrıldı. İrfan Bey, “Türk halkına yaşattığın gurur için sana minnettarım.” diyerek oğluna sarıldı. Ardından biz de egzoz kokularının havaya karıştığı bu ortamdan ayrılıp otelin yolunu tuttuk. Biz de mutluyduk. Zira karşımızda zirveye çıkarken değişmeyen, daha da mütevazılaşan bir sporcu vardı. O, şampiyonluğa ulaştıktan sonra Osmanlı kaftanını başına geçiren bir sporcuydu. Nereden geldiğini, nasıl bir geçmişi olduğunu hiçbir zaman unutmayan ve bunu yabancısı olduğumuz bir dalda gösteren bir sporcuydu. Belki bugüne kadar sadece başarılarında onun yanındaydık, bundan sonra her anında yanında olmaya ne dersiniz?
  </p>
  <p class="MsoNormal">
  </p>
  <p class="MsoNormal">
   Artık tecrübeli pilotum
  </p>
  <p class="MsoNormal">
  </p>
  <p class="MsoNormal">
  </p>
  <p class="MsoNormal">
   - Kenan, sezonu kısaca özetleyebilir misin?
  </p>
  <p class="MsoNormal">
   2010, başından beri kolay bir yıl değildi. Çok güçlü iki rakibim vardı. Eugene Laverty ve Joan Laccorz. Finale Laverty ile kaldık. Final yarışında ilk 5’e girmem yetiyordu. Ama sezon başında ve
   <span>
   </span>
   sezon içinde yaşadığım sakatlıklar, bazı pistlerde yaşadığım teknik problemler, motosikletimin uymadığı pistler derken her yarıştan puan almaya çalıştım. 2007’de de dünya şampiyonu olmuştum. Ama 2007’deki şampiyonluğum çok daha kolaydı. O yıl bitime 3 yarış kala şampiyonluğumu ilan etmiştim. Ama burada her şey son yarışta belli olacaktı. Ufacık bir hata şampiyonluğumu elimden alabilirdi.
  </p>
  <p class="MsoNormal">
   -Biz şampiyonluktan emindik; ama senin için bir risk var mıydı?
  </p>
  <p class="MsoNormal">
   Kesinlikle vardı. En ufak bir hatada yarış dışı kalsaydım ya da teknik bir problem çıksaydı şampiyonluk elimden uçup giderdi. O açıdan şampiyonluğa ulaşmak kolay değildi. 2005’te yine bu pistte son turda şampiyonluğu kaybettim. Bu pistin öyle acı bir anısı vardı üzerimde. Ama bu kez çok şükür öyle olmadı. Bütün yıl verdiğim mücadelenin karşılığını aldım. Şampiyonluk bir yıl boyunca sürekli ayakta kalmakla geliyor. Bazen elinde olmayan şartlar vardır. Hava şartları, motordaki problemler. Motor sporlarının ne kadar zor olduğunu biraz içinde olanlar bilir. Bizim ülkemizde ise insanların çoğu motor sporlarından uzak. Bu yüzden yaptığım sporun ne kadar zor olduğunu anlayamıyorlar ama gene de şu an bu spora bir ilgi olduğuna inanıyorum.
  </p>
  <p class="MsoNormal">
   -Yarışa çıkmadan önceki psikolojin nasıldı?
  </p>
  <p class="MsoNormal">
   Artık tecrübeli bir pilotum. Tecrübeli olmasam ufak bir hatayla dünya şampiyonluğunu kaybedebilirdim. Yıllardan beri kazandığım tecrübelerle çok rahat bir yarışa çıktım. Yarışın başında rakiplerimle arayı açtım. Sadece bir kişi arkamdan gelebildi. Daha sonra ona da yol verip yarışı ikinci bitirdim. Bu, dünya şampiyonu olmama yetiyordu.
  </p>
  <p class="MsoNormal">
   -Kendini nasıl motive ettin?
  </p>
  <p class="MsoNormal">
   Bence inançlı insanın kendini motive etmesinin en güzel yolu duadır. O açıdan inancım sayesinde en güzel motivasyona sahiptim.
  </p>
  <p class="MsoNormal">
   -Türkiye’de sana yeterince ilgi gösterilmediğini düşündüğün anlar oluyor mu? Bir kırgınlık var mı?
  </p>
  <p class="MsoNormal">
   Kesinlikle kırgın değilim. Türkiye’deki insanların beni takip ettiğini biliyorum. Özellikle devletten çok destek alıyorum. Basın ise her zaman olmasa da genelde hakkımda haber yapıyor. Ben şimdi bilinmeyen bir spor yapıyorum. O yüzden futbol kadar gözde olmayı beklemiyorum.
  </p>
  <p class="MsoNormal">
   -Bundan sonra neler bekliyor seni?
  </p>
  <p class="MsoNormal">
   Takımımdan ayrılıyorum. Bundan sonra Moto 2’ye gidiyorum inşallah. Bu da önümüzdeki haftalarda yapacağım anlaşmayla kesinlik kazanacak. Farklı bir yere gidiyorum. Daha popüler bir yer. Daha gözde bir yer. Yeni bir adım atacağım. İnşallah başarırım.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=97F693D83A0C69CF297249F166B1DAC7?newsId=27791), [web.archive.org (arşiv bağlantısı)](http://web.archive.org/web/20101013233205/http://www.aksiyon.com.tr:80/aksiyon/newsDetail_getNewsById.action;jsessionid=97F693D83A0C69CF297249F166B1DAC7?newsId=27791)
