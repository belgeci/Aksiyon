# Onlar şimdi nereye bakıyor?

*Emir Eren Özcan 2013.05.13*

<div class="pNewsDetailMainContent" itemprop="articleBody">
 <p>
  Son 10 yılda Türkiye’de iktidar değişmedi ancak kırmızı plaka sahipleri çok değişti. İşe bakan sayısını azaltarak başlayan Erdoğan’ın, buna rağmen onlarca siyaseti bırakmış eski bakanı var artık. Peki, kısa süre öncesinin kudretli isimleri şimdi ne yapıyor?
 </p>
 <p>
  Onlar bir dönemin kudretli isimleriydi. Bir dönem dediysek çok eski de değil. 10 yıl önce başlayan AK Parti iktidarında uzun süre bakanlık yapmış ve medyanın peşinde koştuğu isimlerden söz ediyoruz. Tek parti iktidarının ve siyasi istikrarın uzun süre devam etmesiyle hareketin kendi geçmişini oluşturduğunun, hatta kendi muhalefetini bile içinden çıkardığının ispatı onlar. Çok değil birkaç yıl önce piyasalar Kemal Abi’nin (Unakıtan) ağzından çıkacak sözlere kilitlenirdi. Kürşat Tüzmen, çalışkanlığı kadar, sportif kişiliğiyle de sürekli haber olurdu. Bundan sadece 5 yıl önce kurulan 60. hükümette ekonominin bütün yükü Nazım Hoca’nın (Ekren) üzerindeydi. Atilla Koç’un uyuklamaları neredeyse her gün ekrana gelirdi. AK Parti’nin en radikal demokratları görüntüsü verirdi Erkan Mumcu ve Ertuğrul Yalçınbayır… Görev alanlarındaki tavizsiz ve kararlı tutumlarıyla öne çıkardı Ali Coşkun ve Sami Güçlü. AK Parti’nin ilk yıllarının kırmızı plaka sahibi pek çok kudretli isminin artık siyasetle ilgisi yok. Peki, AK Parti’nin eski bakanları şimdi ne yapıyor?
  <p>
   Başbakan’a bağlı 65 kurum!
   <p>
    AK Parti, tek başına iktidarda 10 yılı geride bıraktı. 58, 59, 60 ve 61. hükümetleri o kurdu. İlkinde başbakanlık görevini, Erdoğan’ın siyasi yasakları sebebiyle Abdullah Gül üstlenmişti. Onun dışında bütün kabine üyelerini parti lideri Erdoğan belirledi. Bakan değişiklikleri genelde ortaya koyduğu hedeflere ulaşmakta yetersiz kalınması, tabanda veya toplum genelinde rahatsızlığa sebep olan icraatlarda ısrar edilmesi gibi durumlarda yapılıyor. İlgili bakanlar gittikten sonra, daha önce alınan kararlardan veya uygulamalardan keskin dönüşler yapılması da bunun göstergesi.
    <p>
     İhmal edince koltuktan olduk!
     <p>
      Nitekim bazı bakanların, çalışma anlayışları ve icraatlarının partide ve dolayısıyla liderin gözünde nasıl etki yaptığını işin sıcaklığıyla göremedikleri, daha sonraki sözlerinden ortaya çıkıyor. Hatırlanacağı gibi 58 ve 59. hükümetlerin Tarım Bakanı Sami Güçlü’nün başını da bazı demeçlerinin yediği yazılıp çizildi. Söylemediğini ısrarla vurguladığı ancak üzerine yapışan, çiftçilere yönelik, ‘gözünüzü toprak doyursun’ lafına, tarım ihracatını baltalayan at sineği vakaları eklenince, tarımda reform dönemi başlatan bakan, görevini Mehdi Eker’e devretmek zorunda kalmıştı. Güçlü, o günleri anlatırken ilginç öz eleştiriler yapıyor…
      <p>
       Halen Yıldırım Beyazıt Üniversitesi’nde yüksek lisans öğrencilerine ders veren Sami Güçlü, siyasette geçirdiği 7 yılı yeterli buluyor. “Siyaseti düşünce dünyasında tam anlamıyla bırakma imkânı yok ama artık eğitim ve kültür alanına geri döndüm.” diyen Güçlü’nün partiye kırgınlığı yok. Güçlü ile Erdoğan’ın ilişkileri, Millî Türk Talebe Birliği (MTTB) yıllarına dayanıyor. O dönem Sami Güçlü lise komitesindeyken, Tayyip Erdoğan ortaokul komitesindedir. Güçlü, kendisi gibi üniversiteden gelenlerin siyasete intibakta zorlandıkları tespitini yapıyor. Akademisyenler dışında hâkimlik mesleğinden gelenlerin de aynı kaderi paylaştığı görüşünde. Akademisyen ve yargıçların çalışma hayatında alıştığı davranış kalıpları ve olaylar karşısındaki tutumunun siyasette handikapa dönüştüğünü belirterek öz eleştirilerini sıralıyor: “Benim sloganım şuydu: ‘Biz çalışacağız ve bu emek bizim ihtiyaç duyduğumuz desteği kendiliğinden getirecektir.’ Oysa siyasi hayatta bu doğru değilmiş. Elbette çalışacağız ama bunun sonuçları çok geç çıkıyor, insanların tahammülü yok. Teşkilata ve milletvekillerine yeteri kadar ilgi göstermedik. Onlara vakit ayırmak, anlatmak ve onlarla hemhal olmak gerekirken biz o kadar çok iş odaklı çalıştık ki bu kadar teknik çalışma siyaseten anlaşılır değil. Bu benim öz eleştirim. Başka faktörler de vardır görevden alınmamla ilgili ama benim tespitim bu yönde.”
       <p>
        Sami Güçlü, aslen köylü çocuğu. Tarımın içinden geliyor. Babası, 1985’e kadar Konya’da Tuz Gölü’nün batısında tahıl ziraatı yapmış. Kendi de yıllarca hem okumuş hem de babasına yardım etmiş. 12 yaşına kadar köyde yaşayan Güçlü, “Kırsal kesimin tipik insanlarıydık. Ne zaman köylülerle bir araya gelsem, aralarında hep babamı görürüm. Onun için onları incitecek bir laf söyleyemem.” diyor. Tarım sektörüne bu kadar meraklı ve idealist yaklaşmasına rağmen görevden alındıktan sonra bütün ilgisini keser. Tarım hakkında görüş vermediği gibi gelişmeleri de takip etmiyor. Bu tavrında aynı partiden arkadaşının bakan olmasının etkisi var elbette.
        <p>
         Kurucusu olduğu AK Parti’nin de, her hareket ve partide olduğu gibi kendi öz eleştirisini yaparak yola devam etmesi gerektiğini vurguluyor. Eleştiri olmadan sürekli gelişme olamayacağını belirterek Türkiye’nin siyasi kültürünün buna müsaade etmemesine rağmen, partilerin kendi öz eleştirilerini en iyi zamanlarında yapması gerektiğini vurguluyor. Sami Güçlü, “Türkiye’yi dönüştüren hareketin bunu yapması lazım. Her siyasi hareketin belli süre sonra yenilenmeye ve arınmaya ihtiyacı vardır. AK Parti için bu çok daha elzemdir.” diyor.
         <p>
          Paranın döndüğü bakanlık zordur
          <p>
           58 ve 59. hükümetlerde Bayındırlık ve İskan Bakanlığı görevinde bulunan Zeki Ergezen de aktif siyaseti bırakmış AK Partili bakanlardan. Onun hikayesi 1991’e uzanıyor. Refah Partisi’nde başlayan siyasi hayatında, daha sonra Abdullah Gül ile yenilikçi harekette yer alan Ergezen, AK Parti’nin de kurucu kadrosundan. 20 yıllık aktif siyasi hayatından geriye kalanları sorarak başlıyoruz sohbetimize… “Yaşadığınız siyasi hayat sizi tatmin etti mi?” dediğimizde, bunun siyasetçi için çok zor bir soru olduğunu söyleyerek ilginç bir cevap veriyor: “Soruya net cevap vermek dürüstçe olur ama net cevap veremeyeceğimi söylemek de dürüstçe olur.” Kısacası içinde kalan ukdeler var ama Ergezen bugünkü siyasi kadroları rencide etmemek adına fazla açık konuşmak istemiyor.
           <p>
            Bakanlık görevinin yaklaşık 3 yılda sona ermesini, “Fincancı katırlarını ürküttük ama bugün de olsa aynı şekilde davranırım.” diyerek izah ediyor. 61. hükümet döneminde kaldırılan Bayındırlık Bakanlığı’nın, ‘paranın en fazla döndüğü’ bakanlık olması sebebiyle ilgi gördüğünü belirterek o koltukta oturmanın zorluklarını açık yüreklilikle anlatıyor: “Türkiye’de doyumsuzluk var. İnsanlar ellerindeki bir sepetin yanına bir sepet daha ilave etmek istiyor. Menfaatin cirit attığı yerlerden biridir. Ben 21 gün ve 3 ay gibi sürelerle bu bakanlığa dayanabilen bakanlar hatırlarım. Orada bazı şeylere göğüs germek kolay değil. Ya çok geniş olursunuz, ilkeleri bir tarafa bırakırsınız, geçmişinizi unutursunuz, yani gelene ağam gidene paşam dersiniz ya da ilkelerinizi ve ideallerinizi korursunuz. Ben siyaseti ideal için yaptım, gelene ağam gidene paşam demedim.”
            <p>
             Zeki Ergezen, görev süresi boyunca ideolojik ayrım yapmadan, emaneti ehline vererek çalıştığını belirtiyor. Kendi fikrine veya partisinin fikrine aykırı bile olsa ehil insanlardan faydalanmanın ülke menfaatine uygun olduğunu vurguluyor. ‘Partili olsun da kim olursa olsun’ yaklaşımına prim vermediğinin altını çiziyor. Bakanlığı döneminde ilk kez deprem şûrasını toplayan Ergezen, bugün devam eden kentsel dönüşüm sürecinin altyapısının bu şûrada hazırlandığını ifade ediyor.
             <p>
              Ergezen’e göre, siyaset çok aktif bir hayat olduğu için, bu işi bırakanlar ne yapacağını şaşırabiliyor. O ise bu duruma düşmemek için kendini memleket meselelerine adamış. Sürekli farklı gruplarla bir araya gelerek tecrübelerini paylaşıyor. Tecrübenin mektebi olmadığı, siyasette ciddi birikime sahip insanların topluma katkı sağlaması gerektiği kanaatinde: “Siyaseti vatan millet için yapıyorsanız, oradan sizi çekerlerse aynı mücadeleyi başka yerde verirsiniz. Siyaseti şahsi çıkarları için yapanlar, iş bittikten sonra boşluğa düşerler.”
              <p>
               Lobiciler pişman oldu
               <p>
                58 ve 59. hükümetlerin Sanayi Bakanı Ali Coşkun, aktif siyasi hayatını 2007 seçimlerinde noktalayanlardan. İki AK Parti hükümetinde 5 yıl sanayi bakanlığı yapan Coşkun’un siyasi yolculuğu Anavatan Partisi’nde başlıyor. Öncesinde de merhum Cumhurbaşkanı Turgut Özal ile yakın çalışan Coşkun’un hem sanayicilik hem de TOBB Başkanlığı şapkaları da var. Coşkun, halen Ankara Çukurambar’daki iş yerini aynı zamanda ofis gibi kullanıyor. “Siyasetten ayrıldığımız halde sanki siyasi gücümüz varmış gibi sualler ve taleplerle muhatap oluyoruz.” diyerek siyasetten tam kopmanın mümkün olmadığını söylüyor.
                <p>
                 Ali Coşkun, siyaset dışında sivil toplum kuruluşları, eğitim sektörü ve hayır kurumlarında da aktif. Onun diğer aktivitelerine geçmeden önce siyasetten ayrıldığı günlere dönelim. Partiyi kurarken aldıkları 65 yaş prensibine uyma kararı verdiğini belirten Coşkun’un ayrılma kararı vermesinde, yaş meselesi kadar 2007’deki liste tercihleri de etkili olmuş. Başbakan o seçimde neredeyse bütün bakanları memleketlerinden veya Anadolu’nun farklı şehirlerinden aday göstermişti. Ali Coşkun’a da Balıkesir, Malatya veya Çanakkale illerinden biri teklif edilmiş. O ise teklifi kabul etmemiş, böylelikle zaten planladığı ayrılık hızlanmış. Buna rağmen partiye veya Tayyip Bey’e kırgınlığı yok. Siyaseti zamanında ve tadında bırakabilenlerin, kaybetmeden ve incinmeden ayrıldıkları tespitini yaparak bu işi zirvede bırakmak istediğini söylüyor.
                 <p>
                  Ali Coşkun’un, bakanlık görevini devrederken dile getirdiği samimi itiraflar bugün bile konuşuluyor. Görev süresinde perakende yasasını çıkaramamış olmasının eksikliğini hisseden Coşkun, bu konudaki üzüntüsünü ayrılırken dile getirmişti. O dönem bu yasaya karşı çıkan ve yasanın çıkmaması için lobi yapan perakende gruplarının şimdi pişman olduğunu belirten Coşkun, yasal düzenlemeye esas direncin mahalle aralarına kurulan küçük zincir marketlerden geldiğini ifade ediyor.
                  <p>
                   10 yıllık AK Parti iktidarındaki bakanlık maceraları böyle özetlenebilir. Bu partinin 10 yıldır oylarını hep artırarak iktidarını devam ettirmesinin ve hâlâ anketlerde yüzde 50’lerde dolaşmasının şifrelerinden biri de denebilir bakanlık serüvenleri için. Gemileri yakıp gidenler haricinde hiçbir eski bakan, siyaseti bırakmış dahi olsa, eski partisi ve lideri hakkında olumsuz konuşmuyor. Bu çizgide kalanlar da elbette vefadan nasibini alıyor, kabinede veya Meclis’te olmasalar da kritik görevler üstlenebiliyor. Kısacası AK Parti, vefa duygusundan beslenen siyasi kimliğini koruyarak yola devam ediyor.
                  </p>
                  <h3>
                   <span>
                    Ak Parti’nin Emekli Bakanları şimdi ne yapıyor?
                   </span>
                  </h3>
                  <p>
                   <strong>
                    İmdat Sütlüoğlu:
                   </strong>
                   58. hükümetin Çevre Bakanı, şu an Çaykur Genel Müdürü.
                  </p>
                  <p>
                   <strong>
                    Prof. Mehmet Aydın:
                   </strong>
                   58, 59 ve 60. hükümetlerde Devlet Bakanı. Halen Bilkent Üniversitesi’nde lisansüstü öğrencilerine ders veriyor.
                  </p>
                  <p>
                   <strong>
                    Selma Aliye Kavaf:
                   </strong>
                   60. hükümette Kadın ve Aileden Sorumlu Devlet Bakanı. 2011 seçimlerinde partisi tarafından aday gösterilmeyince aktif siyaseti bırakan Selma Hanım, artık çok sevdiği tenis sporuna daha fazla zaman ayırıyor.
                  </p>
                  <p>
                   <strong>
                    Nazım Ekren:
                   </strong>
                   60. hükümette, Ekonomik Koordinasyondan Sorumlu Başbakan Yardımcısı, şimdi İstanbul Ticaret Üniversitesi Rektörü.
                  </p>
                  <p>
                   <strong>
                    Kürşat Tüzmen:
                   </strong>
                   59 ve 60. hükümetlerde Devlet Bakanı. Şu an özel bir şirketin yönetim kurulu üyesi.
                  </p>
                  <p>
                   <strong>
                    Kemal Unakıtan:
                   </strong>
                   58, 59 ve 60. hükümetlerin Maliye Bakanı. Kabinenin en renkli ismiydi. Şimdi emekli ve sağlık sorunlarıyla uğraşıyor.
                  </p>
                  <p>
                   <strong>
                    Hilmi Güler:
                   </strong>
                   58,59 ve 60. hükümetlerde Enerji Bakanı. Şimdi Turkcell Yönetim Kurulu üyesi.
                  </p>
                  <p>
                   <strong>
                    Doç. Dr. Sami Güçlü:
                   </strong>
                   58 ve 59. hükümetlerde Tarım Bakanı. Halen Yıldırım Beyazıt Üniversitesi’nde yüksek lisans öğrencilerine ders veriyor.
                  </p>
                  <p>
                   <strong>
                    Ali Coşkun:
                   </strong>
                   58 ve 59. hükümetlerin Sanayi Bakanı, halen kendi şirketiyle ilgileniyor. Eğitim sektörü ve sivil toplum kuruluşlarına danışmanlık yapıyor.
                  </p>
                  <p>
                   <strong>
                    Osman Pepe:
                   </strong>
                   58 ve 59. hükümetlerde Çevre ve Orman Bakanı. Halen Kendi adına kurulan vakıfta faaliyetlerine devam ediyor.
                  </p>
                  <p>
                   <strong>
                    Atilla Koç:
                   </strong>
                   59. hükümetin Kültür Bakanı. Halen Turkcell Yönetim Kurulu üyesi.
                  </p>
                  <p>
                   <strong>
                    Zeki Ergezen:
                   </strong>
                   58 ve 59. hükümetlerde Bayındırlık ve İskân Bakanı. Halen sivil toplum faaliyetleriyle uğraşıyor.
                  </p>
                  <h3>
                   <span>
                    Erdoğan’a bayrak açanlar
                   </span>
                  </h3>
                  <p>
                   <strong>
                    Abdüllatif Şener
                   </strong>
                   Ak Parti’nin 37 kişilik kurucu kadrosundan ve troyka diye anılan (Erdoğan-Gül-Arınç) üçlüden sonra gelen isimdi. Refah-Yol diye anılan 54. hükümette Maliye Bakanlığı yapan Şener, Abdullah Gül’ün başbakanlığındaki 58 ve Erdoğan başbakanlığındaki 59. hükümetlerde Başbakan Yardımcılığı görevinde bulundu. Parti ile yaşadığı görüş ayrılığı sonucu 2007 genel seçimlerinde aday olmadı. Mayıs 2009’da Türkiye Partisi’ni kurdu. 2011 seçimlerinde memleketi Sivas’tan bağımsız aday oldu ancak seçilemedi. Şener daha sonra kurucusu olduğu Türkiye Partisi’ni de feshederek aktif siyasetten ayrıldı. Hükümete yönelik muhalefetini halen ulusalcı yayın organları aracılığıyla sürdürüyor.
                  </p>
                  <p>
                   <strong>
                    Ertuğrul Yalçınbayır
                   </strong>
                   Bir diğer kurucu isim Ertuğrul Yalçınbayır da 58. hükümetin başbakan yardımcılarından. 1995’te Refah Partisi Bursa milletvekili olarak Parlamento’ya giren Yalçınbayır, daha sonra partisiyle görüş ayrılıkları yaşayarak ANAP’a geçti. 1999 erken seçimlerinde bu sefer ANAP’tan Bursa Milletvekili seçildi. Daha sonra ANAP’la da görüş ayrılıkları yaşayan Yalçınbayır, AKP kurucuları arasına katıldı ve 2002’de bu kez AK Parti’den Bursa milletvekili seçildi ve kabinede görev aldı. Yalçınbayır, AK Parti’nin de ilk muhalif isimlerinden biri olarak 2007 seçimlerinden önce partiden koptu. Halen Bursa’da yerel bir gazetede köşe yazarlığı yapıyor.
                  </p>
                  <p>
                   <strong>
                    Erkan Mumcu
                   </strong>
                   Anavatan Partisi’nin parlak isimlerinden ve lider adaylarından biriyken, 2002 genel seçimleri öncesi AK Parti’ye katılan Mumcu, 58 ve 59. hükümetlerde önce Milli Eğitim, daha sonra da Kültür ve Turizm Bakanlığı görevinde bulundu. Partisiyle yaşadığı anlaşmazlık sonucu 15 Şubat 2005’te bakanlık görevinden ve partisinden istifa etti. 2 Nisan 2005’te ANAP Genel Başkanı seçilen Mumcu, Mayıs 2007’deki Cumhurbaşkanlığı seçimlerinde Parlamento’ya girmeyerek meşhur 367 kararının çıkmasında önemli rol oynadı. ANAP’ı tekrar ayağa kaldırmayı başaramayan Mumcu, Ekim 2008’deki kongrede aday olmayarak aktif siyaseti bıraktı. Mumcu, medyayla da bütün ilişkisini keserek ticari hayata döndü.
                   <p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/onlar-simdi-nereye-bakiyor_535467), [web.archive.org (arşiv bağlantısı)](http://web.archive.org/web/20150831001145/http://www.aksiyon.com.tr:80/dosyalar/onlar-simdi-nereye-bakiyor_535467)
