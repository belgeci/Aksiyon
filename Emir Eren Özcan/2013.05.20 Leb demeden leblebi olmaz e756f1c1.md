# Leb demeden leblebi olmaz

*Emir Eren Özcan 2013.05.20*

<div class="pNewsDetailMainContent ctx_content" itemprop="articleBody">
 <p>
  Leblebi, kuruyemiş çeşitleri arasında fazla popüler olmasa da üretimi çok meşakkatli bir çerez. Kuru nohudun leblebiye dönüşmesi için 30 ayrı işlem ve en az 2 ay gerekiyor. İşte leblebinin çileli yolculuğu…
 </p>
 <p>
  Çay sohbetlerinin favori atıştırmalığı değildir leblebi. Fiyatı uygundur; ama çerezi seven Türk halkının gözüne girmeyi pek başaramamıştır nedense. Fıstık, fındık, kabak çekirdeği hatta ay çekirdeğinden bile sonra gelir atıştırmalık listelerinde. Oysa diğerleri kadar kolay değildir onun üretim serüveni. Ustalık isteyen, çileli bir süreçten sonra ancak gelebilir sofralara. Fazla bilinmese de, ustasının gözünde çok kıymetlidir leblebi. Onu ortaya çıkarmak için gece gündüz emek verenler bilir değerini. Satıcısı da müşterinin ilgisizliğini bildiğinden, dükkânın önünde kavurmayı tercih eder. İnsanları çeken de aslında o kavurma esnasında ortaya yayılan enfes kokusudur biraz da. Gelin, biraz daha yakından bakalım çay sohbetlerinin bu çilekeş çerezinin hikâyesine…
 </p>
 <p>
  Türkiye’de leblebi denince akla elbette Çorum geliyor. Ülkemizin şehirlerle özdeşleşmiş ürünlere güzel bir örnektir leblebi. Nasıl Bursa herkesin aklına kestane şekerini, Amasya elmayı düşürüyorsa, Rize’nin çayı varsa, Çorum’un da leblebisi var. Bakmayın siz Denizlili üreticilerin, ‘Leblebiyi biz üretiyoruz, Çorum satıyor’ serzenişine. Doğru, Denizli leblebi üretiminde iddialı bir şehir ama leblebi hâlâ ‘Çorum Altını’dır. Onun eski usul ustaları bu şehirde yaşar, hasbelkader de olsa üretime devam eder. Leblebi üretiminde bugün Çorum’un gerilemesinin ilginç bir gerekçesi var. 70’li yıllarda Çorum’da çok sayıda üretici ve elbette leblebi ustası vardır. Sonrasında şehirde tuğla üretimi öne çıkmaya başlar. Tuğlacılık başlayınca ve kiremit fabrikalarının sayısı artınca, leblebiciler bu işte daha fazla para olduğunu görüp tuğla üretimine başlar. Hatta bazı leblebiciler birleşerek, ortak tuğla fabrikası açar. Tabii tuğla işinden iyi kazanan leblebiciler asıl sektörlerine bir daha geri dönmez. Sektördeki bu gelişme ustalığı da etkiler. Leblebi üretiminde kalanlar da ustalarının önemli bölümünü tuğlacılara kaptırır.
 </p>
 <p>
  Çorum üretimde geriler gerilemesine ancak işi inatla devam ettiren becerikli birkaç usta sayesinde altınını kaptırmaz kimseye. Bugün hâlâ Çorum’dan dışarı gönderilen veya şehri ziyaret edenlerin en fazla aldığı hediyelik leblebiyse bunda işte o ustaların emeği, geleneksel iş kolunu yeni dönemin şartlarıyla harmanlayan sonraki kuşakların önemli rolü var.
 </p>
 <p>
  <strong>
   Her nohuttan leblebi çıkmaz
  </strong>
 </p>
 <p>
  Çorum’un ikinci nesil leblebi ustalarından Burhan Gülşen’den dinliyoruz, leblebinin serüvenini. Babası, 1909 doğumlu Hacı Mehmet Gülşen de leblebi ustasıdır. Gülşen ailesi için leblebiciliğin 100 yıla yaklaşan bir geçmişi var. Burhan Amca, kendi çocukluk ve gençlik dönemlerinde leblebiciliğin şehirdeki en yaygın geçim kaynağı olduğunu anlatıyor. Leblebicilik o dönem Çorum’un ‘bereketli’ mesleğidir. Yani leblebici çok zengin olmasa da, aç kalmaz diye bakılır. Burhan Amca, bu işin pirinin Ahmedi Sever Hazretleri olduğunu söylüyor. 1700’lerde leblebiyi ilk üretenlerden biri Ahmedi Sever Hazretleri’dir ancak rivayetlerde geçen diğer isim Şeyh Murat Gazi’dir. Kabri İstanbul’da bulunan Gazi’nin 1700’lerin sonuna doğru nohudu ıslatarak leblebiyi keşfettiği söyleniyor. Bugün her iki isim de leblebicilerin piri diye anılıyor. Evliya Çelebi seyahatnamesinde ise 17. yüzyılda İstanbul’da leblebinin çok talep gören bir ürün olduğu ve bu işle uğraşan 100 kadar esnaf bulunduğu anlatılıyor.
 </p>
 <p>
  Burhan Gülşen, 1956’da ilkokulu bitirip babasının yanında çalışmaya başlar ve ustalığı ondan öğrenir. Meslekte artık klasik ustalığın kalmadığını söylüyor. Eskiden ustanın yaptığı pek çok işin şimdi makinelerle yapıldığını belirterek, leblebi satan esnafın artık kuruyemişçiliğe döndüğü tespitini yapıyor. Leblebinin ana maddesi nohut; ancak her nohut leblebiye gelmiyor, ustaların tabiriyle. Mesela Çorum’da nohut çok ama cinsi küçük olduğu için daha çok yemeklik oluyor. Nohutluk leblebi Yozgat, Balıkesir, Kırkağaç, Uşak gibi yerlerden tedarik ediliyor. Mesela nohut kaliteli de olsa hasatta yağmur yemişse ondan leblebi olmuyor; çünkü üretim esnasında kırılıyor. O bakımdan leblebilik nohut çok hassas ürün.
 </p>
 <p>
  Çorum’un en eski leblebi imalat bölgesi, bugün Çöplük Çarşı diye anılan, leblebi dükkânları ile imalatçıların iç içe geçtiği bir semt. Leblebi ustası Yaşar Bodur’a da orada rastlıyoruz. Bir yandan leblebi imalatına devam ederken, diğer yandan hararetle anlatıyor. Nohudun makineye girip leblebi kıvamında çıktığının sanılmasına Yaşar Usta çok bozuluyor! Kendisi 62 yaşında ama 7 yaşından bu yana imalatın içinde. Leblebiciliği ‘baba sanatı’ diye tanımlıyor. Tamamen insan emeği ile yapılan işlerin artık makineler tarafından yapılmasından yakınsa da, işin ilerlemesinden memnun. Eskiden gazete kâğıtlarında satılan leblebilerin taze kalamadığını, şimdi ise modern ambalajlarda uzun süre dayanıp hediyeliğe uygun hâle geldiğini söylüyor. Bu sanatın çok zor olduğunu belirterek, “Ağır ve zahmeti bir iş, o bakımdan gençler buna ilgi duymuyor. Yeni leblebi ustası fazla yetişmiyor. İyi ustalar artık kalmadı.” diyor hüzünlenerek…
 </p>
 <p>
  Leblebi ustalarının 70’lerde nasıl tuğlacı ustası olduğunu anlatmıştık. Yaşar Usta’da bu yolda gidenlerden. Kendini aynı zamanda çok iyi bir tuğla ustası diye tanımlıyor. İşte bu ustaların el emeğiyle bugünlere getirdikleri Çorum leblebisi, patent tescili alan ilk leblebi oldu. 2002 yılında Çorum leblebisi tescillenirken, onu Tavşanlı ve Serinhisar leblebileri izledi. Çorumlu üreticiler artık bir yandan leblebi üretiminin geleneksel dokusunu muhafaza ederken, diğer yandan değişen şartlara uyum sağlıyor. Çorum leblebisini ilk kez ihraç eden üretici Mustafa Gülşen, geleneği korurken, değişen şartlara uyum sağlanamadığı takdirde leblebiciliğin ayakta kalmasının zor olduğu kanaatinde. Bunun için klasik leblebinin yanına farklı çeşitler ekleniyor ve albenisi yüksek ambalajlarla tüketiciye sunuluyor. Kısacası leblebinin imaj sorununu da çözmeye çalışıyor üreticiler. Onların gayreti belki de leblebiyi hak ettiği konuma taşıyacak.
 </p>
 <h3>
  <span>
   Nohut nasıl leblebi oluyor?
  </span>
 </h3>
 <p>
  Önce uygun büyüklükte ve kalitede nohut bulunur. Gelen mal elenmiş olsa bile imalatta tekrar elden geçirilir ve leblebilikler ayrılır. Leblebilik nohut en az 9 milim büyüklüğünde olmalı. Nohutların aynı büyüklükte fırınlanması gerekiyor, çünkü her sınıf nohudun pişme kıvamı farklı. İlk fırınlamadan sonra nohut 5 gün bekletilir ve devamında ikinci kez fırınlanır. Bu arada içindeki yabancı maddeler, çöp veya taşlar ayıklanır. İkinci fırınlamadan sonra 5 gün daha bekleyip üçüncü kez fırınlama işlemine tabi tutulur. Üçüncü kez fırınlanan nohut sertleşiyor. O bakımdan onları serip gevşemeye bırakmak gerekir. Serme işlemi ortalama 1-1,5 ay sürüyor. Bu süreçte zaman zaman karıştırılıyor. Bu işlemde nohudun hem içi gevşer hem de daha iyi pişmeye hazır hâle gelir. Serme işlemi bitince nohutlar 75’er kiloluk çuvallara doldurulur. Daha sonra ne kadar leblebi üretilecekse o kadar nohut ıslatılır. Suyu da ölçülü vermek gerekir. Sulamadan önce nohut yeterince dinlendi mi diye anlamak için önce deneme suyu verilir. Suyun yetip yetmediğini ustalar leblebiye dönüşme esnasında anlar. Nohutlar 24 saat ıslanmış vaziyette bekletilir. Sulandıktan sonra nohut bir gün daha dinlendirilir. Dinlenmeden sonra tekrar eleme yapılır ki bütün nohudun büyüklüğü aynı olsun. Artık nohut leblebiye dönüşmeye hazırdır. Özel ocakta kabuğu çıkarılır. Kabuk çıkarma için yapılacak dövme işleminde bakır tava kullanılmalı. Aynı şekilde ocak da özel olmalı. En iyi leblebi tavaları Muğla Yatağan’da üretiliyor. Ocak ateşi istenen kaloriye gelince, selvi kavaktan yapılmış tokmak kullanılarak kabuk nohuttan ayrılır. Bu işlem işin en hassas noktası. Tokmak vurma işlemi gecikirse, yani tam kabarma anında tokmaklama yapılmazsa, nohut kuruyor ve kabuk çıkmıyor. Bu noktada elbette ustalık devreye giriyor. Fırındaki bu 10 dakikalık işlemden sonra nohut nihayet leblebi hâline gelir. Tüketiciye ulaşmadan önce de çifte kavrulma işlemi yapılır. Sonuçta 1 kilo nohut, iki aylık bir işlemin ve emeğin ardından 600 gram leblebi hâline gelir.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/leb-demeden-leblebi-olmaz_535525), [web.archive.org (arşiv bağlantısı)](http://web.archive.org/web/20160303005904/http://www.aksiyon.com.tr:80/dosyalar/leb-demeden-leblebi-olmaz_535525)
