# ONLARIN ÖZÜRLÜSÜ MUTLU

*Mehmet Kızıltaş 2000.12.16*

<div>
 <img border="0" src="/web/20020329150825im_/http://www.aksiyon.com.tr/2000/315/resimler/onlar.jpg"/>
 <p class="spot">
  Murat ile Tony benzer özürlere sahip iki özürlü olsa ve yanyana              dursalar da size sorulsa, "Fark göremiyorum ya siz?" diyebilir misiniz? Hayır. Çünkü Murat eğer Türk vatandaşıysa, ki öyledir, onu sıkıntılı,  aşılmaz engellerle dolu "özürlü bir çevre ve devlet" beklerken  aynı şey İngiliz Tony için sözkonusu bile değil.
 </p>
 <p class="metin">
 </p>
 <p class="metin">
  Oherkes gibi hayatını yaşıyor ve hiç kimseye muhtaç olmadan kendi ihtiyaçlarını karşılayabiliyordu. Mutluydu ve neşe saçıyordu etrafına. Hayatı ile kucaklaşmış güzel duygular besliyordu geleceği için. Ama geleceğinin ona hazırladığı sürprizlerden habersizdi. Bir yaz günü arkadaşları ile serinlemek ve yüzmek için denize gittiler. Hava çok sıcaktı, yüzmek herşeye iyi gelecekti. Bir an önce suya atlayarak rahatlayacak ve özgürlüklere keyifle kulaç atacaktı. O vücudunu öne doğru fırlattığında ikinci ve daha zorlu bir hayata doğru balıklama atladığının farkında değildi. Su sığdı ve bütün vücuduyla boynunun üstüne düşmüştü.
 </p>
 <p class="metin">
  Murat Ereren o günü ve sonraki ayları hatırlamıyor. Uzun yıllar süren bitkisel hayat ve tedaviler sonucu yeni yeni kendine gelebilmiş durumda. Artık herşey değişmişti onun için. Farklı bir hayata gözlerini açmıştı. Hayata başka bir pencereden nasıl bakabileceğinin yollarını arıyordu artık. Vücudunun belden aşağısı tutmuyordu ve kendi başına hareket etmesi bile imkansızdı. Ancak birilerinin yardımı ile hareket edebiliyordu. Artık evden çıkamıyordu. Yatağından tekerlekli sandalyeye geçmek için bile kuvvetli birilerine ihtiyacı vardı. Araçlara binmesi mümkün değildi. Sürekli taksiye binecek parası da yoktu haliyle. Tekerlekli sandalyesi ile gittiği yerlerde bir sürü mimari engeller ile karşılaşıyordu. Bu ona yapılabilecek en büyük işkence idi aslında. Bilinçli bir toplum olma yolunda henüz aşamadığımız değerler yüzünden insanların kendisine ve özürlülere bakışlarından hoşlanmıyordu. Çünkü o hiç bir zaman suçlu değildi. Sağlamken gittiği ve gördüğü yerleri artık gezemiyordu. Tuvalet ihtiyacını karşılayabilecek özürlülere ait bir yer, ankesörlü telefon yoktu. Gerçi özürlülere ait bir otobüs yoktu ama mevcutlara da zaten sağlamlar da binemiyordu. Sürekli yatağa bağlı olması, kilo alması, fizik tedavi için maddi durumunun yetersiz olması moral yönünü daha da kötü etkiliyordu. Hareketsizlikten kaynaklanan böbrek ve mesane sorunları da cabasıydı. O kadar bunaltıcı sorunlar içindeydi ki; kazadan sonra sevdiği bankacılık mesleğinden zorunlu olarak emekliye ayrılması, arkadaş çevresinden yavaş yavaş uzaklaşması, yalnızlığın getirdiği psikolojik problemler, hergün aynı şeyleri tekrar tekrar dört duvar arasında yaşamak zorunda olmak... Hepsinden öte tıptaki son gelişmeleri ümitsizce takip ve sürekli zihninde kıvranan 'tedavi edilemeyeceğim' gerçeği ile boğuşmak ve ümitsizlik. Bunların hepsi Ereren ve onunla aynı kaderi paylaşan ülkemizdeki binlerce, onbinlerce, yüzbinlerce özürlü ve yakınlarının acı gerçekleri.
 </p>
 <p class="metin">
  Ülke ve zihniyet farkı!
 </p>
 <p class="metin">
  Ülkemizde özürlüler kendi kaderlerine terkedilmiş durumda. Ve sürekli ihmal edilen bir kesim. Üretimden uzak tutulan, tüm sosyal hakların dışında bırakılan özürlüler tüketici olarak büyük bir külfet oluşturuyor. Oysa imkanlar verildiğinde üretici olabilen ve bir çok alanda başarıda sınır tanımayan yüzlerce özürlümüz var.
 </p>
 <p class="metin">
  Acaba Murat Ereren ve tüm özürlülerin sahip oldukları problemlerin tam aksine sosyal, bağımsız, özgür ve hiç kimseye ihtiyaç duymadan kendi başlarına mutlu hayat sürebileceklerini hayal edebilir miyiz? Maalesef AB'ye aday bir ülke olarak bunları hayal etmemiz bile bir lüks. Eğer ülkemiz sınırları dışında düşünecek olursak işler değişiyor. Sosyal devlet kimliği bilinci öne çıkıyor. Bu bilinç özürlüyü kendine ve topluma kazandırıyor. Topluma kazandırılan her özürlü öncelikle toplumun temel taşı olan ailenin bölünmemesini sağlar ve psikolojik problemler oluşturmaz.
 </p>
 <p class="metin">
  İngiltere'de özürlü, yaşlı ve bakıma muhtaç insanların topluma kazandırılması için sosyal hizmetlere bağlı olarak çalışan bir kuruluşun neler yaptığını, ülkenin önemli bir misyonunu üstlenerek özürlü ve bakıma muhtaç insanları nasıl hayata kazandırdığını ve nasıl özgür bir birey haline getirdiğini gıpta ile göreceğiz.
 </p>
 <p class="metin">
  CSV nedir ve ne yapar?
 </p>
 <p class="metin">
  1962 yılında Dr. Alec Dickson tarafından kurulan CSV (Community Services Volunteer) uzun süreli sosyal projesi, yardıma ihtiyacı olan özürlü ya da sorunlu insanlara genç kuşağın hizmet vermesini amaçlayan ve bu alanda çalışma isteği olan kişilere gerekli ortamı hazırlayan bir kuruluş. "Sakat kendisi için üzüntü duymamamız gereken bir kişidir" sözünü çalışmalarında ilkeleştiren CSV, kurulduğu günden bugüne gerek İngiltere gerekse diğer ülkelerden pek çok gönüllüye çalışmalarından yararlanma imkanı sağlamış. 1981'de CSV ile GENÇTUR arasında yapılan anlaşma sonucunda 800 civarında Türk genci CSV projesine katılmış. Gençtur'un Yurtdışı Sosyal Projeler Koordinatörü Betül Erez CSV organizasyonunun İngiltere'deki çalışmalarını şöyle anlatıyor: "Britanya'da yaşayan özürlü ya da yardıma muhtaç insanlara yardımda bulunuluyor; onların topluma kazandırılmasını, günlük hayatlarının kolaylaştırılmasını sağlayarak projede yer alan her özürlünün ayrı bir birey olduğu hissettiriliyor".
 </p>
 <p class="metin">
  Hizmet gönüllülerinin katıldığı CSV projelerinin neler olduğunu merak ediyoruz. Betül Erez: "Anaokullarındaki özürlü ya da sorunlu çocuklarla, huzurevlerindeki yaşlılarla, sosyal etkinlik merkezlerinde bedensel ve zihinsel özürlü kimselerle, gençlik merkezlerinde ya da ıslahevlerinde sorunlu gençler ile çalışılır. 4 aylık projeler birebir projelerdir, (ILP — Independent Living Projects) yılın herhangi bir bölümünde 4 ay boyunca bu projelerde çalışılır".
 </p>
 <p class="metin">
  Erez bu projelerde yer alabilmek için günlük İngilizce konuşabilecek düzeyde olmak gerektiğini söylüyor, ve ayrıca en önemlisi "gönüllü" ruhuna sahip olabilmek. Projeye katılacak insanlar İngiltere'den gelen bir yetkilinin birebir yaptığı mülâkatlar sonunda tesbit ediliyor.
 </p>
 <p class="metin">
  Özürlülerin kolu—bacağı olmak
 </p>
 <p class="metin">
  Betül Erez, CSV gönüllüsünün hayatını özürlüyle birlikte geçirdiğini söylüyor; "Tek bir kişiye bakan CSV hizmet gönüllüsü teke tek bir projede yer alabilir. Özürlünün evinde kalır ve birlikte yaşar. Eğer bakımı yapılan engellinin maddi durumu iyi ise hizmet gönüllüsünün tüm masraflarını karşılayabilir. Maddi geliri hiç olmayan özürlüler için de devlet otomatik olarak el atarak tüm bakımını üstlendiği gibi çeşitli sosyal merkezler aracılığı ile gönüllünün tüm masraflarını karşılar".
 </p>
 <p class="metin">
  İngiltere özürlülere hizmeti devlet politikası haline dönüştürmüş durumda. Bu konuda çok önemli adımlar atılıyor. Sosyal Hizmetler Birimi kontrolünde çalışan CSV kuruluşlarının tüm masrafları devlet bütçesinden ayrılan büyük bir fon ile sağlanıyor. Hiç bir kuruluş kâr amacı gütmeyen ve sadece hizmet etmeyi amaç edinen bir ilkeye sahip.
 </p>
 <p class="metin">
  CSV'ye katılan her hizmet gönüllüsüne şu hizmetler sağlanıyor: Haftanın iki tam günü izin, konaklama, sağlık, 4 aylık bir çalışma sonrasında İngiltere içinde yapacağı geziler için otobüs bileti ve eğer dilerse ücretsiz bir İngilizce kursu imkanı. Her hafta 57 sterlin cep harçlığı.
 </p>
 <p class="metin">
  Her özürlüye bakılabiliyor
 </p>
 <p class="metin">
  Ailesi ile birlikte yaşayan özürlüler de CSV kuruluşlarından hizmet gönüllüsü isteyebiliyor. Böylece aile bireylerini eve bağlamaya ve özel yaşamlarından uzaklaşmadan yaşamalarına da imkan sağlanmış oluyor. Oysa ülkemizde özürlü bir çocuğa sahip her anne ya da baba çocuğu ile aynı kadere bağlı olarak yaşamak durumunda. Bu da ailelerin bölünmesine, çaresizliğine, psikolojik problemler ile karşı karşıya kalmasına neden oluyor.
 </p>
 <p class="metin">
  İşte bir gönüllü
 </p>
 <p class="metin">
  Sevda Tezerdi, 8 aylık projede yer alan bir CSV gönüllüsü, "Bakımını üstlendiğim özürlü çok yaşlı ama çok iyi biriydi. Onun tuvalete gitmesine, banyo yapmasına, birlikte dışarı çıkarak alışveriş yapmasına yardım ediyordum. Onun tek başına yapamadığı her şeyi birlikte yapıyorduk. Eğer banyo yapacak ise tek başıma yapamayacağımı söylediğim zaman CSV yetkilileri hemen müdahale ederek bir yardımcı gönderiyorlardı. Bakımını üstlendiğim kişinin psikolojik ya da sağlık problemi olursa yine yetkililere haber veriyordum. Yetkililer ânında ve hızlı bir şekilde özürlünün tüm problemleri ile ilgileniyordu".
 </p>
 <p class="metin">
  Projeye katıldıktan sonra kendisinde ne gibi değişiklikler olmuştu acaba, "Özürlü insanları daha farklı görmeye başladım. Türkiye'de bir acıma duygusu ile bakardım ama şimdi öyle düşünmüyorum. Çünkü çok çok özürlü olan insanların hayat dolu olduklarını, fiziksel problemlerine rağmen çok etkili olabildiklerini ve hiç kimseden farkları olmadıklarını gördüm. Bu yaşadıklarımdan sonra kendimi ve ülkemi sorgulamaya başladım. Neden bizim ülkemizde özürlülerin hayata kazandırılması için böyle çalışmalar yapılmıyor? Özürlüler neden toplumun her zaman ihmal edilen kesimi oluyor? Bunu artık hiç anlayamıyorum".
 </p>
 <p class="metin">
  Hakan Sargın ise bir yıldan fazla bir süre İngiltere'de kalarak CSV gönüllüsü olarak hizmet vermiş. Oradan edindiği izlenimlerin önemli noktalarını şöyle aktarıyor: "İngiliz vatandaşı olan her özürlü sahip olduğu fiziksel konumuna göre yaşamevlerine yerleştiriliyor. Yaşadığı evdeki tüm mimari donanımlar özel durumuna göre düzenleniyor. Bu evlerde yaşayan ve ekonomik geliri hiç olmayan özürlüye devlet haftada yaklaşık olarak 120 paund vererek günlük ihtiyaçlarını karşılamaya çalışıyor. Devlet özürlüsünden yaşadığı ev için hiçbir kira ücreti almıyor. Elektrik, su, telefon ve yemek gibi günlük giderlerini özürlü kendi maaşı ile karşılıyor. Bu maaş özürlünün fiziki durumuna göre değişebiliyor".
 </p>
 <p class="metin">
  Özürlüsünü her alanda ve her konumda özümsemiş bir devlet anlayışı içinde çalışmalarını yürüten İngiltere sosyal bir devlet olmanın ayrıcalıklarını vatandaşlarına sunabiliyor. Çalışmaların hepsi de özendirecek ve kıskandıracak nitelikte.
 </p>
 <p class="metin">
  Ülkemizde özürlü bir çocuğa sahip bir aile hayat ve gelecek kaygısı içinde verdiği yaşam savaşını her zaman kaybetmek durumunda. Çünkü sosyal devlet anlayışı içinde köklü, kalıcı ve süreklilik arz eden bir politika izlenmiyor. Tek dileğimiz özürlülerin de bir bütün içinde yaşayabilmeleri.
 </p>
 <br/>
 <center>
  <a class="anaorta" href="http://web.archive.org/web/20020329150825/mailto:mkiziltas@hotmail.com">
   mkiziltas@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/315/haberler/1.htm), [web.archive.org (arşiv bağlantısı)](http://web.archive.org/web/20020329150825/http://www.aksiyon.com.tr:80/2000/315/haberler/1.htm)
