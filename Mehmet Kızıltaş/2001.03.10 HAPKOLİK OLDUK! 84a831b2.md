# HAPKOLİK OLDUK!

*Mehmet Kızıltaş 2001.03.10*

<div>
 <img border="0" src="/web/20020222190731im_/http://www.aksiyon.com.tr/2001/327/resimler/Hap.jpg"/>
 <p class="spot">
  Son yıllarda ülkemizde ilaçlar ve  haplar günlük yaşamımızın ayrılmaz bir parçası haline dönüştü, hatta  sanki bir gereklilik oldu; su içmek  gibi, uyumak gibi. Doktorlar,  hapkolik bir millet olduğumuzu  belirtiyorlar; insanımız belli bir yaştan sonra, artık doktora bile  gerek duymaksızın şeker yer gibi  hap kullanma alışkanlığında
 </p>
 <p class="metin">
 </p>
 <p class="metin">
  Bugün başım çok ağrıyor. Bir ağrı kesici hap alırsam kendimi daha iyi hissedebilirim. Gülden, bir ağrı kesicin var mı? Güçlü bir ağrı kesici var ister misin? Çok iyi olur der ve sonrası malum; su ile birlikte hap çoktan midenin yolunu alır. Az önce okuduğunuz diyaloğu hemen her gün çevremizde ya duyuyor ya da bizzat yaşıyoruz. Kendimizi biraz kötü hissettiğimizde ya da bir sağlık problemimiz olduğunda ilk yaptığımız şey evdeki ilaçlarımıza sarılmak, komşumuzun tavsiyelerine dikkatle kulak vermek. Aldığımız tavsiyelerle kendimize şifalar arar dururuz ve böyle sürer gider. Oysa yanlış yerde, yanlış insanlardan şifa aramanın rahatsızlığımızın giderek daha da ilerlemesine nasıl davetiye çıkarttığının, tedavi süresinin uzamasından habersiz bilinçsiz bir alışkanlık ve tutum sergilediğimizin farkında mıyız? Bana sorarsanız maalesef değiliz.
 </p>
 <p class="metin">
  En çok ilaç tüketiyoruz
 </p>
 <p class="metin">
  Son yıllarda ülkemizde ilaçlar günlük yaşamımızın ayrılmaz bir parçası haline dönüştü, hatta sanki bir gereklilik oldu; su içmek gibi, uyumak gibi... Yaşadığımız sağlık problemlerinin sebeplerinin başında, gelir dağılımının eşitsizliği, eğitim seviyesinin düşüklüğü, hayat standartlarının yetersiz olması hasta başına düşen doktor sayısının az olması, hastaların tedavisine yeterli zamanın ayrılmaması ve dengeli beslenilmemesi gelmekte.
 </p>
 <p class="metin">
  Bir ağrı kesici deyip geçmeyin!
 </p>
 <p class="metin">
  Konuya ilişkin görüşlerine başvurduğumuz Dr. Onur Özgüler insanların rahatsızlandığında ilk olarak komşusuna ve evdeki ilaçlara yönelerek kendi kendilerini tedavi etmelerinin ne gibi riskleri olduğunu şöyle açıkladı: "Eğer bir baş ağrısı şikayetine göre değerlendirme yapacak olursak hastalarımızın tedavi arama süreçleri, komşuları ve yakınlarının önerilerine göre başlıyor. Eğer verilen tavsiyeden olumlu bir cevap gelmediğinde ya da ilaçlar yan etki yaptığında, daha da kötü olduklarında bize geliyorlar. Komşum şu ilaçları kullanıyordu diyerek, baş ağrısı ve mide bulantısı gibi rahatsızlıklarda antibiyotik haplar ve iğneleri hiç korkmadan ve hekimlere danışmadan kullanıyorlar. Kendilerini komşu tavsiyeleri ile tedavi edip olumlu bir sonuç bekliyorlar."
 </p>
 <p class="metin">
  Dr. Onur Özgüler konuyu farklı bir açıdan ele alarak; "Örneğin sinüziti olan bir hastaya antibiyotik verilmiştir ve sinüzit rahatsızlığı baş ağrısı yapar. Diğerinin uyku problemi ile ilgili baş ağrıları vardır. Sinüzite bağlı baş ağrılarına antibiyotik iyi gelir. Buna bakarak sinüziti olmadığı halde baş ağrısı için antibiyotik alanlar oluyor. Alınan yanlış bir antibiyotik bir insan vücudunda mikrop dengesinin bozulması, ishal ve vücudun hastalıklara karşı direncini sağlayan bakterilerin ölümü ile vücud dengesinin bozulması gibi problemler oluşturur" diyor.
 </p>
 <p class="metin">
  Mide kanserine davetiye...
 </p>
 <p class="metin">
  Doktor tavsiyesine uymadan rastgele ve sürekli kullanılan bazı ağrı kesici ilaçlar böbrek ve karaciğer rahatsızlığına neden oluyor. Hassas mideye sahip olan bir hastanın mide ağrısına iyi gelir düşüncesi ile ağrı kesici kullanan bir çok vaka ile karşı karşıya geldiğini belirten Dr. Onur Özgüler, "Mide ağrılarının geçmesi için kullanılan bir çok ağrı kesici midedeki ülseri ve şikayetleri daha da artırır. Yanlış davranışları yüzünden mide kanaması geçiren hastalarla sık karşılaşıyoruz. Biraz daha ileriye gidecek olursak mide ülseri olan hastaların belli bir yüzdesinde mide kanseri geçirme riski de vardır" dedi.
 </p>
 <p class="metin">
  Özgüler, insanların belli bir yaştan sonra doktora başvurma gereği duymadan, şeker yer gibi ilaç tüketmeye başladığını belirterek şunları söylüyor: "Her ağrı hissettiklerinde, sıkıntılardan dolayı üzüntülü oldukları anlarda hemen bir ağrı kesici yutuyorlar. Oysa ağrı kesici ilaçlar belirli bir kullanım süresinden sonra karaciğerde ilaçları yakan enzimlerin sürekli ilaç kullanımına bağlı artış nedeniyle ilaçların etki süresi azalmakta. Vücutta ilaca karşı tolerans gelişiyor. Böylelikle ağrı kesiciler ve diğer ilaçların vücuttaki etkinliği azalır. Ve ilaçların vücutta göstermesi gereken etkiler bir yetersiz kalmakta. Bu durumda verilecek ilaçlarda dozajların daha yüksek tutulması gerekiyor. Kullanılan yüksek dozajdaki ilaçlar karaciğer, mide ve böbrekleri olumsuz etkilemekte."
 </p>
 <p class="metin">
  Tedavide doktor değiştirmeli miyiz?
 </p>
 <p class="metin">
  İnsanların kendilerini iyi hissetmedikleri zaman ezbere ilaç kullanmak yerine bir doktora danışarak, doktor kontrolünde verilen ilaçların hastanın kendi kararından daha önemli ve öncelikli olduğunu belirten Özgüler; "Doktor kontrolünde ilaçlar iyi gelmediği zaman hasta hemen başka bir doktora gidiyor. Bu doktor olmadı başka bir doktor deneyelim diyerek ilaç değiştirir gibi doktor değiştirmemeli. Eğer tedavide doktorumuzu sabit tutar ve sürekli değiştirmezsek, doktor hastanın tedavisinde daha etkili ve başarılı olabilecek diğer ilaçları ve yöntemleri sağlar. Doktor değişikliğinde tedavinin değişmeyeceği ve hastanın rahatsızlığının ilerlemesi gibi risk taşıdığıda bir gerçektir" diyor.
 </p>
 <p class="metin">
  Çağdaş toplum örneği...
 </p>
 <p class="metin">
  Gelişmiş ülkelerde insanlar ilaçları doktor kontrolünde kullanıyor. Hastalarda teşhis ve tedavinin doğru uygulanmasında uzun ve yeterli süreler ayrılıyor. Soğuk algınlığı gibi hastalıklarda doktorlar, lütfen ilaç kullanmayın! gibi uyarılarda bulunuyor. Kullanılan her türlü ilaç yan etki potansiyeline sahip ve hastalığın doğal sürecini uzatıyor. Bol bol mendil değiştirerek burnunuzu temizleyin, beslenmenize dikkat edip dinlenin gibi uyarılar yapılıyor. Bu uyarıları dikkate alan insanlar zorunlu olmadıkça ilaç kullanmayı kabul etmiyorlar. Tedavide başarı doktordan çok, hastaların dikkatli ve titiz davranması ile gerçekleşebilecek bir olay. Tüm bunlar çağdaş bir toplum örneğinin en güzel biçimi olsa gerek.
 </p>
 <p class="metin">
  Alışkanlık halinde ilaç kullanmanın psikolojik sebeblerini Cerrahpaşa Tıp Fakültesi Psikiyatri Ana Bilim Dalı Öğretim Üyesi Prof. Dr. Kerem Doksat şöyle sıralıyor: "Biz animistik ve majik düşüncelere sahip bir toplumuz. Toplum ne kadar geri kalmışsa, kültürel açıdan gelişmemişse, komşu tavsiyesi ile ilaç kullanmalar da o kadar artmakta. Eğitim seviyesi yüksek ve bilinçli bir birey, sıradan bir gerginlik ve sırt ağrısı yaşadığında spor yaparak, duş alarak, müzik dinleyerek rahatsızlığını aşmayı tercih eder. Eğitim seviyesi düşük dar gelirli insanlar ise hemen bir ilaç alıp problemden kurtulmaya çalışır."
 </p>
 <p class="metin">
  Kurtulabilir miyiz?
 </p>
 <p class="metin">
  İlaç kullanma alışkanlığımızdan kurtulmamızın çok yönlü bir iş olduğunu söyleyen Doksat, şöyle devam ediyor: "Birincisi toplumun genel kültür düzeyinin yükselmesi ile paralel gidecek bir iş. Demek ki sadece sağlıkçıların değil, bu toplumun sevk ve idaresinden sorumlu herkesin ve devlet kurumlarının da bu işte önemli bir rolü var. Cehaleti azalttığımız oranda insanların gereksiz yere ilaç kullanmasını önleyebiliriz. İkincisi biz sağlıkçılara düşüyor. İnsanlara doğru mesajlar verip daha bilinçli birey olma yolunda önlerini açmalıyız."
 </p>
 <p class="metin">
  "Sizce hapkolik bir millet miyiz?" sorusuna Doksat, "Hap kullanmayı seven bir milletiz ama gerekli ilaçları kullanmama ve doğru tavsiyeleri uygulamama başarısını da ayrıca göstermekteyiz!" cevabını veriyor. Dr. Onur Özgüler ise aynı sorumuza şu cevabı veriyor: "Evet ilaç kullanmaya meyilli bir millet olarak hapçı bir millet sayılabiliriz!"
 </p>
 <p class="metin">
  Siz siz olun en yakın dostunuz olduğuna inandığınız ilaçların yanlış ve rastgele kullanılması ile ne kadar tehlikeli bir düşmana dönüşebileceğini asla unutmayın.
 </p>
 <br/>
 <center>
  <a class="anaorta" href="http://web.archive.org/web/20020222190731/mailto:mkiziltas@yahoo.com">
   mkiziltas@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/327/haberler/7.htm), [web.archive.org (arşiv bağlantısı)](http://web.archive.org/web/20020222190731/http://www.aksiyon.com.tr:80/2001/327/haberler/7.htm)
