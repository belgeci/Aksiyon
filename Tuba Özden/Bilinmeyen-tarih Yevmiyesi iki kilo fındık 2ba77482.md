# Yevmiyesi iki kilo fındık

*Tuba Özden Bilinmeyen-tarih*

<div>
 <p>
  <font>
   Kimi çocuğunu bırakmış geride, kimi annesini, kardeşini... Fındık işçileri, küçük yaşlarına ya da yaşlı bedenlerine aldırmadan geçim derdini yük edip düşmüşler yollara. Nerede, nasıl kalacaklarından çok aile bütçesine yapılacak küçük katkıları düşünen işçiler, bütün sefaletine rağmen çoluk çocuk, fındık bahçelerinde çalışmayı göze alıyor.
   <br/>
   <br/>
   Her yıl fındık zamanı gelince, mevsimlik işçiler Mardin, Siirt, Batman, Diyarbakır başta olmak üzere neredeyse tüm doğu illerinden Batı Karadeniz kıyılarına fındık toplamak için geliyor. Sakarya'nın Akyazı ilçesi de işçilerin yoğun olarak geldiği yerlerden biri. Bu yıl fındık toplamak için Akyazı'ya gelen işçiler Karadeniz'i tercih edenlerden daha şanslı. Karadeniz'deki fındık bahçelerinden verimli ürün alınamaması birçok işçinin o bölgelere çalışmak için gitmesini boşa çıkardı.
   <br>
    <br>
     Sadece Karadeniz değil ülkenin çeşitli yerlerindeki fındık bahçeleri de yağmurdan ve soğuk havadan nasibini aldı. Olumsuz hava şartları zaten kötü koşullarda çalışan işçi gruplarının durumunu daha da zorlaştırdı. Sakarya'nın Akyazı ilçesine bağlı Kuzuluk köyüne, Diyarbakır'ın Karacadağ köyünden gelen grup da bu olumsuz şartlardan etkilenenlerden bir tanesi. Grup Diyarbakır'dan buraya tuttukları minibüsle gelmiş. Gelmeden önce kalabilecekleri kapalı bir mekan bulabileceklerini umut etseler de karşılarına çıkan manzara beklentilerini boşa çıkarmış. Kalacak yer bulamayınca, yanlarında getirdikleri naylon çadırlara mecbur kalmışlar.
     <br>
      <br>
       Bir çadırda 20 kişi kalan grup, her bölümde bir aile kalacak şekilde kurmuş çadırı. Naylon çadırlarda gündüz durmak mümkün değil, içerisi tamamen havasız ve çok sıcak. Çadırlara elektrik kablosu çekilmediği için de akşamları karanlıkta geçiriyor. Sadece köyün ışıkları aydınlatıyor burada yaşayanların mekanını. Çadırda yaşamanın zorlukları sadece vakitlerini karanlıkta geçirmeleri ile sınırlı değil elbette... Su, tuvalet ve banyo ihtiyacını gidermek, çadırdakilerin hayatını sıkıntıya sokan faktörlerin başında geliyor. İşçiler, bu ihtiyaçlarını yakında bulunan cami tuvaleti ile nispeten karşılıyor.
       <br>
        <br>
         Yaşa göre yevmiye
         <br/>
         <br/>
         Çadır mahkumlarının diğer bir sıkıntısı ise yakacak odun bulamamaları. Yemeklerini ve ekmeklerini odun ateşinde pişiren işçiler, yağan yağmurda odunların ıslanması sonucu yemeklerini pişirmekte güçlük çekiyorlar. Yağmur, işçilerin çadırlarını su içinde bırakmakla kalmamış, fındık toplamalarına da engel olmuş. Günlerce, fındık toplamaya gidememişler.
         <br/>
         <br/>
         Yağmurdan nasibini almayan günlerde fındık işçileri, sabah saat yedide fındık bahçelerinin yolunu tutuyor ve akşam saat 19:00'a kadar fındık topluyor. İşçiler sabahtan akşama bahçede fındık toplarken, gruptan bir kişi çadırların başında nöbet tutuyor. Hem yemek ve ekmek pişirmek hem de çamaşırları yıkayıp eşyaların başında nöbet tutmak için çadırların başında bekleyen çadırcıya kendi aralarında "çandırcı" diyorlar. Fındık işçilerine ise "meciler".
         <br/>
         <br/>
         Genelde grup sayıları 15- 21 kişi civarında. Grubun başında kendi aralarında seçtikleri bir "çavuş" bulunuyor. Adı Ahmet Hamsan olan çavuş, mecilerin ardından geride toplanmamış fındık bırakmamak için dalları, yerleri kontrol ediyor. Çavuş, işçilerin iki katı yevmiye alıyor. Bütün grubun başında ise bahçe sahiplerinden biri duruyor. Bahçe sahibi toplanacak çuval sayısını artırmak için işçiler ve çavuşu gün boyunca sıkıştırıyor. Çavuş ise grubun çalışma düzenini sağlıyor.
         <br/>
         <br/>
         Fındık toplamaya gelen işçiler arasında çocuk ve yaşlılar da var. Fakat çocukların fındık toplayabilmeleri için 13 yaşını geçmiş olması gerekiyor. Verilen yevmiyeler yaşlara göre değişiyor. 16 yaşını geçmiş olanlar günlük 11 milyon lira yevmiye alırken, 13 ile 16 yaş arasındaki çocuk işçiler 9 milyon lira alıyor. Yevmiyelerin ne kadar olacağını ise belediye belirliyor. İşçiler yaşadıkları olumsuz şartlar kadar aldıkları yevmiyelerin azlığından da şikayetçi. Geçen sene bir buçuk iki milyona zorla satılan fındığın  fiyatı, yağmurun çok yağmasından dolayı fındığın az olması nedeniyle bu sene yükselmiş ve 5 milyon 250 bin liraya satılıyor. Fakat işçiler, fındık fiyatındaki bu artışa rağmen yevmiyelerin aynı oranda artmadığını söylüyor. Geçen sene 8,5-9 milyon lira olan yevmiye bu sene ancak 11 milyon olmuş. 30-40 gün boyunca fındık toplayan işçilerin eline sonuçta yaklaşık 450 milyon para geçiyor. Fakat kazandıkları bu paranın bir kısmı yol parasına ve yiyeceğe gittiği için ellerinde çok fazla para kalmıyor.
         <br/>
         <br/>
         İşçilerin alacakları yevmiyeler de kalacakları yerler gibi geldikten sonra belirleniyor. Memleketlerinden çıkmadan önce sadece telefon açıp, toplanacak fındık olup olmadığını soruyorlar. Fındık varsa hazırlanıp yola düşüyorlar. İşçilerin çalışma programını bahçe sahiplerinden biri ayarlıyor. Fındık işçileri bir bahçe bittiğinde sırayla diğer bahçeye geçiyor. Büyük küçük demeden gün boyu hepsi dalların ardındaki ve yağmurun yerlere serdiği fındıkları topluyor.
         <br/>
         <br/>
         Şartlar kötü ve annemi özledim
         <br/>
         <br/>
         Grubun en küçük üyelerinden biri Gülistan Hamsan henüz 13 yaşına yeni girmiş. Fındık toplamaya babası ve ağabeyi ile beraber gelen Gülistan, halinden memnun değil. Onun memnuniyetsizliğinin sebebi ise içinde bulunduğu olumsuz şartlardan ziyade Diyarbakır'da kalan annesi ve kardeşini özlemiş olması. Annesi rahatsızlığından dolayı fındık toplamaya gelememiş. Gülistan ise küçük ellerinin izin verdiği ölçüde fındıklarla gün boyu sepetini doldurmaya çalışıyor. Grup içinde Türkçe konuşmayı bilen nadir kişilerden biri. Türkçe'yi okula giden büyüklerinden öğrenmiş. Grubun en büyük üyesi ise 55 yaşındaki İsmail amca. O da bütün gün gençlerin gerisinde kalmadan fındık topluyor.
         <br/>
         <br/>
         Grupta yaşlı ve çocukların sayısı gençlere nazaran daha az. İşçiler daha çok 20'li yaşlarda. Hepsi bir akrabasıyla beraber gelmiş, yanlarında çoğunun ya ağabeyi ya da babası var. Canan ile Şerif Ekin ise yeni evli bir çift. Canan 19, Şerif 24 yaşında ve ailelerine 5 ay sonra katılacak olan bebeğin doğumunu bekliyorlar. Canan rahatsızlığına rağmen bütün gün çalışıyor. Şerif ise eşinin olabildiğince az yorulması için ona yardım ediyor. İkisi de daha önce fındık toplamaya Akyazı'ya gelmişler. Fakat geçen sene tam fındık zamanı Şerif, Canan'ı kaçırdığı için gelememişler.
         <br/>
         <br/>
         Şerif, Canan ile evlenme hikayesini "Bizim evlenme hikayemiz mucize gibiydi" diyerek anlatıyor: "Canan'ı geçen sene bir düğünde gördüm ve babasından istedim, fakat iki kere istememe rağmen ikna edemedim. Bunun üzerine Canan'a telefon açtım ve benimle kaçmak isteyip istemediğini sordum. Kaçmayı kabul etti. Bizim orada tezek toplamaya gidilir, yakmak için. Canan tezek toplamaya gittiğinde anlaştık, ben bir arkadaşımdan taksi aldım ve gidip kaçırdım." Daha sonra ailesinin elini öpüp barışan çiftin, başlık parası problemini ortadan kaldırmak için Şerif'in kız kardeşi ile Canan'ın erkek kardeşi birbiriyle evlenmiş. Şerif de gruptaki diğer meciler gibi Diyarbakır'daki yaşamını hayvancılıkla sağlıyor. Bunun dışında arada İstanbul'a gelerek konfeksiyon işi yapıyor.
         <br/>
         <br/>
         Her ne kadar bin bir türlü olumsuzluğa birden maruz kalsalar da işçilerin fındık toplamaya başlamalarıyla espriler, şakalaşmalar, yanık türküler dalların hışırtı seslerinin arasına karışıyor. Arada çavuşun uyarmasıyla buharlaşan bu atmosfer, kısa sürede tekrar kendine geliyor. Fındıklar toplanıyor, eller kızarıyor, molalarda yemekler yeniliyor ve saatin 19.00’a gelmesiyle traktörlere binilerek karanlık çadırların yolu tutuluyor. Bütün gece, karanlığın içinde bir sonraki gün bekleniyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1350 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=15078), [web.archive.org (arşiv bağlantısı)](http://web.archive.org/web/20050217132459/http://www.aksiyon.com.tr:80/yazdir.php?id=15078)
