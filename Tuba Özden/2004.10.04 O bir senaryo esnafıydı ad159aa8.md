# O bir senaryo esnafıydı

*Tuba Özden 2004.10.04*

<div>
 <p>
  <font>
   Yeşilçam, köklerini 1940’lı yıllardan alan ve 80’li yıllara kadar sinema camiasını gölgesinde muhafaza eden büyük bir ağaçtı. Önce kökleri kurudu, sonra yaprakları teker teker dökülüp toprağa karışmaya başladı. Ağaçtan düşen son yaprak ise bine yakın film senaryosuna imza atan Bülent Oran.
   <br/>
   <br/>
   Bülent Oran, kimi zaman ağlayarak, çoğu zaman gülerek izlediğimiz Yeşilçam filmlerinin diyaloglarının mucidi. “Sizi çok sevdim, size baba diyebilir miyim amca?”,” Siz ne iyi bir teyzesiniz. Keşke benim annem olsaydınız”, “Her şey bir oyundu, seni kandırmak için seviyor görünmüştüm”, “Bedenime sahip olabilirsin ama ruhuma asla” gibi hafızamıza kazınan birçok diyalog onun senaryolarının değişmez parçalarıydı.
   <br>
    <br>
     Zengin kör kız ile fakir delikanlı gibi kalıplaşmış şablonların ustası Bülent Oran, mizah ile masalsı anlatımı harmanlayarak ait olmadığı bir dünyanın kapılarını, perde vasıtasıyla, senelerce Yeşilçam izleyicisine açtı. Köklü ve aristokrat bir aileden gelen, Cevat Rifat Atilhan gibi sadece Türkiye’de değil dünyaca bilinen bir ismin çocuğu olan Bülent Oran’ın ailesinde birçok entelektüel ve yazar vardı.
     <br>
      <br>
       18 yaşında zengin çocuğu da fakir delikanlıyı da aynı bünyede yaşamak için hayatının sınırlarını zorlayan Oran, evinden ayrıldı. Bir bez fabrikasında çalışmaya, gecekonduda yaşamaya başladı. Hayatında almış olduğu bu keskin viraj onun yazmış olduğu sayısı meçhul film senaryolarına da yansıdı. Bu filmlerde fakir kız her an zengin olabilir, kör delikanlı aniden şifa bulabilirdi.
       <br>
        <br>
         Bülent Oran; Köroğlu, Malkoçoğlu, Karakolda Ayna Var, Fosforlu Cevriyem, Boş Çerçeve, Kınalı Yapıncak, Güllü, Birleşen Yollar, Oğlum Osman, Kızım Ayşe gibi binden fazla filmin senaryosuna imza atan, Yeşilçam’ın gelmiş geçmiş en hızlı senaristi idi. Kolay anlaşılır üslubu, sahneleri seyircinin de kendisi gibi yaşamasını sağladı.
         <br/>
         <br/>
         Yönetmen dostları yasta
         <br/>
         <br/>
         Bülent Oran’ın çalışma arkadaşlarının çoğu dostudur. Sırrı Gültekin, sık çalıştığı yönetmenlerden biri ve sinema sektörü ile tanışmasına vesile olan kişi. Gültekin’in asistanlık yaptığı dönemlerde Oran, önce hamallık ve figüranlık yaparak film setlerine girer. Daha sonra başrol oyuncusu olur ve nihayet senaryo macerası başlar. Gültekin, Bülent Oran’ın bilinçli olarak masalsı anlatımı tercih ettiğini söylüyor. “Kendisi, hayatı da bir masala benzetirdi. Ona göre herkes bir masal kahramanıydı.” Gültekin, buna rağmen filmlerin hepsinde realitenin olduğunu, yoksa kimsenin izlemeyeceğini de sözlerine ekliyor.
         <br/>
         <br/>
         Mehmet Dinler ise Oran’ın diğer bir yönetmen dostu. Cilalı İbo ve birçok filme imzasını atan Dinler’in Bülent Oran’la olan dostluğu 1947’ye dayanıyor. Önce Sanat Tarihi Fakültesi’nde daha sonra bez fabrikasında beraber olurlar. “O dönemde en çok rağbet gören iki-üç senarist vardı. Bülent sıranın başında yer alıyordu” diyen Dinler’e göre, Yeşilçam’ın dilini belirleyen isimlerin başında Bülent Oran vardı. Dinler, kendisi dahil birçok yönetmenin başkalarının yazdığı senaryoları Oran’a verip düzelttirdiklerini anlatıyor. Her türlü filme mizah katarak piyasaya sürdüklerini itiraf ediyor. Bülent Oran’ın çalışmalarının bazılarında isminin geçmediğini ve bunu hiçbir zaman umursamadığını söylüyor. Dinler’e göre ticari sinema anlayışını benimseyen Yeşilçam ekolü, seyircisiz bir sinema fikrine tahammül edemez. “Biz o zamanlar hep daha hızlı nasıl film çekebiliriz diye düşünürdük ve senaryolar için Bülent’i sıkıştırırdık.”
         <br/>
         <br/>
         Memduh Ün,  hem çalışma arkadaşı, hem de dostunu kaybetmenin vermiş olduğu üzüntü ve titreyen sesiyle anıyor dostunu; “O, insan gibi bir insandı. Yeşilçam için çok önemli bir isimdi. Mizahi yönü çok ağır basardı ama çok ciddi senaryoları da çok iyi yazardı.”
         <br/>
         <br/>
         Yeşilçam ona zarar verdi
         <br/>
         <br/>
         Sinema Tarihi Yazarı Giovanni Scognamillo, Bülent Oran’ın tipik bir Yeşilçam senaristi olduğunu söylüyor. “Hiçbir zaman pozisyonunu saklamadı ve ticari sinema yaptığını her zaman dile getirdi.” Bülent Oran’ın kültürel zenginliğini kullanma alanı sağlamadığı için Yeşilçam sinemasının sorgulanması gerektiğine inanıyor: “Yeşilçam’daki işleyişi daha çok halkın beklentisi ve ekonomi belirler. Sipariş edilen filmlerin çekilmesi Oran’ın belki de kapasitesini kullanmasına engel oldu.”
         <br/>
         <br/>
         Bülent Oran’ı son dönemlerinde memnun eden bir çalışma, kendisi hakkında yazılan ve Dergah Yayınları’ndan “Senaryo Bülent Oran” adıyla çıkan kitaptı. Her ne kadar kitabın yazarı İbrahim Türk’ü, “Yazma, beni kimse okumaz” diye ikna etmeye çalışsa da kitap Mart 2004’te okurla buluştu. Onu şaşırtan Bülent Oran gibi naif, mütevazı, hayalci, zengin dünyası olan bir karakterin, Yeşilçam gibi sert, herkesi kabul etmeyen, olumsuz reaksiyon verenleri içinden kusan bir sistemin içinde bulunuyor olmasıydı; “O, sistemi çok iyi bilen ve doğallığı ile içinde bulunmayı başaran özel bir karakterdi. Bana göre başarısı, kökleri çok gerilere gidilerek izlenebilecek aristokrat bir aileden geldiği hâlde, kitlenin beğenisine, sağduyusuna yaklaşabilmesinde yatıyor.”
         <br/>
         <br/>
         Beni enkazın altından çıkardı
         <br/>
         <br/>
         Hayat arkadaşı Ayşe Şasa için Bülent Oran’ın önemi çok daha fazla. Gençliğinde yakalandığı şizofreni hastalığının pençesinden onu Bülent Oran kurtarır. 1980 yılında Ayşe Şasa, buhranlı bir ruh haliyle, karşısına hayatı boyunca bir dost çıkıp çıkmadığını sorgular. İnsiyaki bir kararla eli telefona gider ve Bülent Oran’ı arar. Sadece derdini paylaşmak için açılan telefon, ömür boyu sürecek olan beraberliğin de başlangıcı olur. Bülent Oran, Şasa’yı heybetli görüntüsüne rağmen yağmurun altında ıslanan küçük bir kibritçi kıza benzetir ve yedi yıl Ayşe Şasa’nın başında nöbet tutar, onunla ilgilenir; “Bülent enkazın altından yeni bir Ayşe Şasa çıkardı, bana şifa oldu.”
         <br/>
         <br/>
         Bülent Oran’ın kumaşında maneviyat, asalet vardır. Çok rafine bir sanat haletine sahiptir. Çevresindeki mahlukata müthiş bir sevgi duyan, insan, hayvan hatta eşya dünyasına dahi sevgi ile bakmayı bilen bir şahsiyettir. Ayşe Şasa, sanat eseri ve güzel olandan çok iyi anlayan Oran’ın, basit şeylere bile değer verdiğini söylüyor: “Bülent, işportacıdan aldığı bir naylon parçasına öyle farklı bir açıdan bakardı ki, onun gibi baksanız nesne sihirli bir hale bürünürdü.” Okumaktan, yazmaktan, film seyretmekten, hayatı tatmaktan zevk alan Oran, sahip olduğu birikime rağmen bilgiçlik taslamayan, mütevazı bir karakterdir. Şasa, Oran için senaryo yazmanın hayatı tatma yöntemlerinin başında geldiğini ifade ediyor.
         <br/>
         <br/>
         Ayşe Şasa, Oran’ın Yeşilçam’da yaptığı filmlerle ülkenin bağrında olan kodları teorik olarak değil, tamamen sevgisiyle gün yüzüne çıkardığını söylüyor. O, masalsı, epik anlatımı hesaplar yapmadan yoğurabilen bir senaristtir. Şasa, dönem dönem senaryo yazmaktan nefret ederken, Bülent Oran, şevkle o kadar çok yazar ki çoğu zaman parmağına pamuk bağlamak zorunda kalır. “Bu işin sevimli bir delilik yanı var. Bülent’in heyecanında son ana kadar bir eksiklik olmadı. Onu ayakta tutan diziler, senaryolardı” diyor... Aynı anda iki-üç kanal izleyen, sabaha kadar televizyonu açık tutan Oran, daima bir günlük tutar ve izledikleri dizileri günlükte zikredermiş.
         <br/>
         <br/>
         Çok fazla senaryo yazdığı için “toptancı senarist” gibi laflara muhatap kalan Oran, bu sözlere üzülse de kendisinin her zaman bu işin esnafı olduğunu dile getirir. “Ben rugan ayakkabı değil, pabuç yapıyorum diyerek mütevazılığını gösterirdi.” Yaşama bakışını, cömertliğini, mizah anlayışını harmanlayıp senaryolarında ören Bülent Oran, filmlerinde yer verdiği diyalogları kahvelerde, kenar mahallelerde dinlediği sohbetlerden esinlenir. Ve kendisi de yazdıklarına izleyenleri kadar güler. Senaryolarını, ilham aldığı kahvehanelerde, kimi zaman iki masada 4 senaryoyu aynı anda yazarak film setlerine yetiştirir. Şasa, her ne kadar yaptığı işlerin birbirini tekrar ettiği konusunda eleştirilse de, Bülent Oran’ın aynı melodileri çalmaktan hoşlandığını söylüyor.
         <br/>
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1788 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=16467), [web.archive.org (arşiv bağlantısı)](http://web.archive.org/web/20060104063646/http://aksiyon.com.tr:80/yazdir.php?id=16467)
