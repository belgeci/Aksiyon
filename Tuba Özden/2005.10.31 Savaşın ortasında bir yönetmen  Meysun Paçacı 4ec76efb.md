# Savaşın ortasında bir yönetmen : Meysun Paçacı

*Tuba Özden 2005.10.31*

<div>
 <p>
  <font>
   Iraklılar dünyaya seslerini duyurabilmenin yollarını arıyor. Bütün imkânsızlıklara rağmen gençlerin büyük bir kısmı yönetmen olma sevdasında. Öyle ki Irak’ta kurulan sinema okulu ihtiyacı karşılamakta zorlanıyor.
   <br/>
   <br/>
   Irak, köklü bir kültürel geçmişe sahip. Fakat ilmin ve sanatın merkezi olan Bağdat artık dumanlar altında. 35 yıllık diktatörlük, üç savaş, 13 yıl süren yaptırımlar, işgal, ölümler, suç, anarşi ve belirsiz bir gelecek... Irak halkının yaşadığı trajedinin birkaç cümleye sıkışmış ifadesi bu. Yaşamın ciddi zorlukları barındırdığı bu ülkede kendini ifade etme yollarını bulmak zor. Sanatla uğraşmak ise büyük bir lüks niteliğinde; özellikle  sinema gibi arkasında büyük bütçelere ihtiyaç duyuyorsa... Fakat yine de bu sevdanın peşinde kimseden destek almadan koşan çok sayıda kişi var.
   <br>
    <br>
     Ortadoğu’da film yapmayı zorlaştıran nedenlerin başında maddi yetersizlik geliyor. Destek alabilen filmler ise içinde daha çok işkence ve acıyı barındırıyor. Meysun Paçacı, bu çerçeveden sıyrılarak kendi bakış açısıyla film çekmeyi tercih eden Iraklı bir yönetmen. İngiltere’de yaşayan Paçacı’nın babası, Irak’ın eski dışişleri bakanlarından Adnan Paçacı. Filmlerini çekerken daha çok, var olanı anlatmayı tercih eden Meysun Paçacı, kendi fikirlerini ve ideolojik görüşlerini dayatmamaya özen gösterdiğini söylüyor. Kameranın kendisine her zaman yeni kapılar araladığını, yeni şeyler öğrettiğini düşünüyor. Belgesel çalışmalarında ise ahlaki değerlere daha fazla önem verilmesi gerektiğine inanıyor. Uzun süredir sinema alanında çalışmalar yapan Paçacı’nın sekiz belgesel filmi var. Genelde Ortadoğu’yu konu ediliyor. Daha çok seslerini duyuramayan, kimsenin hayatları hakkında fikir sahibi olmadığı kişileri anlatıyor filmlerinde...
     <br>
      <br>
       Örneğin, Filistin’le ilgili filmde Beyrut’taki bir mülteci kampına gider ve orada dört kuşaktır mülteci olarak yaşayan bir ailenin hayatını filme aktarır. Siyasi bir söylem içermesine rağmen öykü bir aile üzerinden anlatılır. Irak’la ilgili ilk belgesel çalışmasında ise on sene önce sürgüne gönderilmiş Iraklı insanların yaşadıklarını aktarır beyaz perdeye. Filme konu olan kadınların hemen hepsi Londra’da yaşıyordur. Onların üzerinden Irak’ın tarihini anlatır; örneklerin çok farklı kesimlerden olmasına özen gösterir. Bu karakterlerden biri 80 yaşındadır ve kendi sülalesinde okula giden ilk kadındır. Bir diğeri ise ailelerinden çıkan ilk doktor. Belgesel buna benzer birçok hikâye içerir.
       <br>
        <br>
         Son olarak Irak’ta bir film çekmeye karar verir Paçacı. Fakat savaşın dumanının hâlâ tüttüğü bir ülkede film çekmek çok da kolay olmayacaktır. Filmini bir el kamerasıyla tek başına çekmeye karar verir. Bunun bir iyi bir de kötü yönü vardır. İyi yönü kameranın küçük olması nedeniyle insanların kendilerini, ürkmeden ve daha rahat bir şekilde anlatmalarıdır. Kötü yönü ise teknik açıdan çok sınırlı imkânlarla çekilmesinden dolayı görüntülerde yaşanan kalite kaybıdır. Paçacı, sokağa çıkmanın dahi çok tehlikeli olduğu bir ülkede film çekmenin hiç de kolay olmadığını anlatıyor. “İnsanlar bana çok açık, samimi davrandı. Film çekmeme çok yardımcı oldular.” diyor. Belgeselini çekerken insanlarla zaman geçirerek onların kendilerini daha rahat ifade edebilmelerini sabırla beklediğini de söylüyor. Paçacı, Irak’taki ilk filmini savaş nedeniyle gizli çekmek zorunda kalmış. Fakat yakın gelecekte Irak’ta uzun metrajlı belgesel filmi için izin almayı planlıyor.
         <br/>
         <br/>
         Irak’ta hayat şartları ağır olduğu için film çekmeye soyunan insan pek yok. Fakat sinemaya ilgi ve istek çok fazla. Paçacı, Iraklıların film çekmek adına her şeyi göze alabileceklerini düşünüyor. Bunu da yaşadıkları ağır sıkıntılardan dolayı anlatacakları çok şeyleri olmasına bağlıyor. “Irak çok büyük trajediler yaşadı ama kültüre, sanata olan ilgi hiçbir zaman durmadı. Iraklılar belki tuvale resim yapamadı ama o zaman da gidip duvara resim çizdiler. Müziklerinden, şiirlerinden vazgeçmediler.” diyen Paçacı’ya göre, sanata olan ilginin hiç tükenmemesinin nedeni halkın geçmişten aldığı güçlü kültürel miras.
         <br/>
         <br/>
         Meysun Paçacı, Iraklıların sinema yapmaya olan iştiyakına cevap niteliğinde. Kendisi gibi İngiltere’de yaşayan Iraklı arkadaşı Kasım Abid ile bir sinema okulu açmış. “Bağımsız Film ve Televizyon Koleji” adı altında 2004 yılının ilk aylarında açılan okul, bütün sıkıntılarına rağmen yoğun ilgi görmüş. Nisan 2004’te ilk mezunlarını veren okulda dersler üç aylık hızlandırılmış kurslarla sürdürülüyor. Kamera, ses, ışık ve belgesel film tekniklerinin ücretsiz öğretildiği okulda 25 öğrenci öğrenim görüyor. 21-30 yaş arası öğrencilerin oluşturduğu sınıf belirlenirken dörtte birinin kız olmasına özen gösteriliyor.
         <br/>
         <br/>
         Yıllardır hükümet denetimi dışında film çekmenin mümkün olmadığı Irak’ta dersler sivil toplum kuruluşları, vakıflar ya da bireylerden alınan ekipmanlar sayesinde başlamış. Okul çalışmalarında işgalci devletlerden gelecek yardımlar kabul edilmiyor. Bu nedenle dersler kısıtlı imkânlarla sürdürülüyor. Eğitim, yıkık dökük bir binanın tek katında yapılıyor. Bağdat’taki kurs binası, onarılmadan önce bir harabeymiş.  Bütün tamirler gönüllüler tarafından yapılmış. Tadilata rağmen birçok eksik söz konusu. Kamera ile çalışmalar aydınlık olması nedeniyle hâlâ terasta gerçekleştiriliyor. Birkaç mobilya, bir fotokopi makinesi, bir de jeneratöre sahip kursta elektrik, gün içinde iki ya da üç saat geliyor.
         <br/>
         <br/>
         Dersler bütün yetersizliklere rağmen devam ediyor. “Öğrenciler çalışmalarının tam sonuna gelmişken ya bir arkadaşları ya da bir yakınları öldürülüyor ve projelerini durdurmak zorunda kalıyorlar.” diyen Paçacı, bu nedenle çalışmaların normalden daha uzun sürmesine karşın derslere ara vermeden devam ettiklerini anlatıyor. Meysun Paçacı, ileride yapacağı film çalışmalarında yetiştirdiği öğrencilerinden de yardım almayı umuyor. Öğrencilerinin büyük bir heyecanla çalışmalara sarıldığını söyleyerek, Iraklıların sıkıntılarını başkalarından çok kendilerinin en iyi anlatacağına inanıyor. Bu nedenle onlara sinema yoluyla kendi öykülerini anlatabilmenin yollarını gösterdiğini ifade ediyor.
         <br/>
         <br/>
         Paçacı, kendisini film çekmeye iten duyguların başında insanların haksızlığa uğramasından duyduğu rahatsızlık geldiğini söylüyor. Filmlerinde ise daha çok kurban pozisyonundaki kişilerin içlerindeki yaşama dair tutkularını aktarmaya çalışıyor. Yönetmen, babasının diplomat olması nedeniyle çeşitli ülkelerde yaşamak durumunda kalmış. “Ben köprüde yaşıyorum. Ne batıda ne de doğuda. Bu durumda hem kendinizi her yere yabancı hissediyorsunuz hem de her yer eviniz gibi oluyor.” diyor yönetmen ve köprüde yaşıyor olmanın her tarafı görmesine de imkân sağladığına inanıyor. “Bazen kendimi insanlar arasında iletişim aracı gibi görüyorum” diyor. Fakat bunun olumsuz yönleri de var. İngiltere’de yaşayan Paçacı, Irak’a çok sık gidiyor. Bunun ruh halinde bir çatışmayla karşılık bulduğuna değiniyor. Filistin’e de sık sık giderek ders veren Paçacı, her yerde yabancı olarak algılanmasının kendisine acı verdiğini ve bunun filmlerine yansıdığını belirtiyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1124 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22753), [web.archive.org (arşiv bağlantısı)](http://web.archive.org/web/20060526102006/http://www.aksiyon.com.tr:80/yazdir.php?id=22753)
