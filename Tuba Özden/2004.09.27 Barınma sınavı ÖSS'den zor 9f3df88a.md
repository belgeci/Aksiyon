# Barınma sınavı ÖSS’den zor

*Tuba Özden 2004.09.27*

<div>
 <p>
  <font>
   İstanbul’da 16’sı vakıflara, 7’si devlete ait 23 üniversitede 100 bini aşkın öğrenci eğitim görüyor. Temel problem barınma. Öğrenci yurtları ihtiyacı karşılayamıyor. Yurt işletmeciliği yakın geleceğin en gözde sektörlerinden biri olmaya aday.
   <br/>
   <br/>
   Siyah-beyaz Türk filmlerinin değişmez sahnelerinden biri şöyledir: Taşralı genç, elindeki tahta valizle Haydarpaşa’da trenden iner. Daha önce sadece kartpostallarda gördüğü şehirle yüz yüze kalınca adeta büyülenir. Ancak hayranlık duyguları birkaç dakika sürer. Çünkü hava kararmadan başını sokacağı bir yer bulmalıdır. Bir şekilde imdadına ‘yakını’ ya da ‘hemşehrisi’ yetişir. İstanbul’da aynı manzaraların benzerleri bugün de yaşanıyor. Mekân Haydarpaşa değil, televizyonlar çoktan renklendi ve tahta bavullar artık antika ama barınma problemi her sonbaharda Anadolu’dan özellikle İstanbul gibi büyük şehirlere okumaya gelen gençlerin bir numaralı problemi olmaya devam ediyor.
   <br>
    <br>
     2003’te Marmara Üniversitesi Sosyal Bilimler Fakültesi’ni kazanan Hamit Akkoç, Van’dan İstanbul’a gelince sırat köprüsü niteliğindeki sınavı aşmanın sevinci yerini endişeye bırakır. Nerede kalacaktır? Devlet yurdu çıkmamıştır. Bir süre, ağabeylerinin yanında ikâmet eder. Fakat misafirliğin kısası makbuldür. Alternatifler aramaya koyulur. Özel yurtlar ya pahalıdır ya da kontenjanı doludur. Bir süre, okuldan arkadaşlarının kaldığı eve takılır ancak oradan da ayrılmak zorundadır. Okulun ilk dönemi ev ya da yurt arayışıyla geçer. Bazı geceler parkta sabahlar. Sonunda bir tanıdığının aracılığıyla özel bir vakıf yurduna yerleşir. Derslerinde başarılı olduğu sürece barınma kâbusu bitmiştir. Mezuniyete kadar burada kalmayı planlar.
     <br>
      <br>
       Hamit Akkoç gibi her yıl İstanbul’a binlerce öğrenci geliyor. Bu öğrenciler, sınav stresinden yeni kurtulmanın verdiği rehavetin ardından, başını sokabileceği bir yer bulmanın derdine düşüyor. Öğrenci sayısı yeni üniversitelerin açılması ve kapasite artırımı gibi sebeplerle sürekli çoğalırken, devlet yurdu sayısı değişmiyor. Bu noktada devreye giren özel yurtlar da kâfi gelmiyor. Çoğu ailesinden ilk defa ayrılan, bazıları 18’ini bile doldurmamış gençler emlakçıları tek tek dolaşıp ev bulmaya çalışıyor. Durumdan istifade etmek isteyenlerce işletilen fahiş fiyatlı yurtlar ile bodrumdan bozma daireler işin cabası...
       <br>
        <br>
         İlk durak yurtlar
         <br/>
         <br/>
         Öğrencilerin ilk tercihi iyi bir yurt. Kredi ve Yurtlar Kurumu (KYK), yerleştirme yaparken maddî ve sosyal durumu, ÖSS başarısını dikkate alıyor. Koca İstanbul’da Anadolu yakasında ikisi kızlara, biri erkeklere ait 3 yurt; Avrupa yakasında ise 7’si erkeklere, 6’sı kızlara ait ve 2 de karma olmak üzere 15 devlet yurdu var. KYK İstanbul Bölge Müdürü Mustafa Şahin, toplam kapasitenin 11 bin 676 olduğunu söylüyor. Aylık ücret ise 39 milyon lira.
         <br/>
         <br/>
         İstanbul Teknik Üniversitesi Telekomünikasyon Mühendisliği bölümü öğrencisi Yasemin ile ablası Aynur Çetin, Topkapı Cevizlibağ’daki devlet yurdunda kalıyor. Abla Çetin, iki yıldır barındığı yurttan memnun değil: “İmkânlarım yeterli olsaydı özel yurtta kalırdım” diyor.
         <br/>
         <br/>
         Üniversite yurtları ise ilk etapta kendi öğrencilerine imkan tanıyor. Özel üniversitelerin yurtlarında fiyatlar 1400 dolara kadar çıkıyor.
         <br/>
         <br/>
         Özel yurda rağbet var
         <br/>
         <br/>
         Fiyatları devlet yurtlarına nazaran epey yüksek olduğu hâlde, imkanları nedeniyle özel yurtlar daha fazla tercih ediliyor. Artan talep dolayısıyla, üniversitelerin yakınında bulunan evler yurt ya da pansiyona çevriliyor. İstanbul’da şu anda 169 özel yurt var. Bu yurtlar, konforuna ve verdiği hizmete göre 1’den 5’e kadar sınıflandırılıyor. Birinci sınıf yurtlarda tek kişilik odalar 500, iki kişilik odalar 340, üç kişilik odalar 260 ve dört kişilik odalar 230 milyon lira.
         <br/>
         <br/>
         Ne devlet yurdunda ne de özel sektörün ya da vakıfların işlettiği yurtlarda barınma imkânı bulamayan öğrencilerin tek çaresi ev tutmak. Fakat bu hiç de kolay değil. İstanbul Emlakçılar Odası Başkanı Sabri Ateş, vakıf üniversiteleri açılırken barınma sorunun da masaya yatırılması gerektiğine dikkati çekiyor: “Örneğin, Beşiktaş’ta beş tane üniversite var. Öğrencilerin yoğun talebi kira fiyatlarını yükseltiyor.” Genellikle öğrenciye ev zor veriliyor, verenler de kirayı abartıyor.
         <br/>
         <br/>
         50 milyona buzdolabı
         <br/>
         <br/>
         Özel yurtlar, fiyatları nispetinde ihtiyaçları karşılasa da öğrenciler genellikle okulun ikinci yılından sonra iki üç arkadaş bir araya gelerek kiraya çıkmanın planlarını yapıyor. Beşiktaş’ta Elçi Emlak çalışanı Serdar Çedimoğlu, öğrencilerin daha çok üniversitelerine yakın, güvenliği olan ve kombili evleri tercih ettiğini söylüyor. Beşiktaş ya da Üsküdar’da ev arayan öğrenciler, üç kişi tutacakları eve 1,5 milyar kira ödemeyi bile gözden çıkarıyormuş. İTÜ öğrencileri Erzurumlu Muhammed Akkuş ile Mehmet Emrah Özsoy, rahat edemedikleri için yurttan eve geçmişler.
         <br/>
         <br/>
         Öğrenciler, ev ihtiyaçları için soluğu Topkapı İkinci El Pazarı’nda alıyor. Mağazalarda 3-4 milyarı bulan alışveriş bu tür pazarlarda 700-800 milyona kapatılabiliyor. İkinci el eşya satan Füze Spot mağazasının sahibi Veli Taşdemir’in müşterilerinin tamamına yakını öğrenciymiş. Eşya fiyatları 10 ila 500 milyon arasında değişiyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2734 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=16188), [web.archive.org (arşiv bağlantısı)](http://web.archive.org/web/20060119002011/http://aksiyon.com.tr:80/yazdir.php?id=16188)
