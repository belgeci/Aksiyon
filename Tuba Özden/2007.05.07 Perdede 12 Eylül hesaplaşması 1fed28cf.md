# Perdede 12 Eylül hesaplaşması

*Tuba Özden 2007.05.07*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      ‘27 yıl önce yaşadık, geçti; ama unutmadık’ diyen yönetmenlerin ardı ardına gelen 12 Eylül filmleri ‘ertelenen bir haykırışı’ yansıtıyor perdeye. Darbeleri sorgulayacak bir sinema sektörü ise henüz mevcut değil.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071211005619im_/http://www.aksiyon.com.tr/resim/648/80.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Türkiye’nin belirli periyotlarla muhatap kaldığı darbeler, yaşandığı dönemlerde ciddi travmalara yol açsa da daha sonra hep ‘unutulur’ oldu, âdeta üzerleri örtüldü. Ama darbeler “ertelenmiş bir sıkıntı” nevinden birçokları için bir çeşit gizli gündem maddesi olarak varlığını sürdürdü hep. Sinema da, son yıllarda bu “ertelenmiş sıkıntıları” ifade etmek için önemli zeminlerden biri haline geldi. Üst üste vizyona giren 12 Eylül filmleri, bunun en bariz göstergesi. Sorular, cevaplar, tepki-karşı tepkiler ve nihayetinde bir dönemi deşifre etme çabası var bu filmlerde. Özetle, sinematografik lisanda yıllar sonraya bırakılmış 12 Eylül döneminin hesaplaşması.
   <br>
    <br>
     Daha önce de 12 Eylül filmleri çekilmişti. 1986’da Ali Özgentürk’ün ‘Su da Yanar’ı, 1998’de Reis Çelik’in ‘Hoşçakal Yarın’ı, 1999’da Atıf Yılmaz’ın ‘Eylül Fırtınası’, Zeki Alasya’nın ‘Dikenli Yol’u, İsmail Güneş’in ‘Gülün Bittiği Yer’i, Tunç Başaran’ın ‘Uçurtmayı Vurmasınlar’ı bunlardan birkaçı. Fakat uzun bir aradan sonra birkaç yıldır perdede yeniden o döneme dair filmlere rastlıyoruz. 2003’te Yılmaz Erdoğan’ın ‘Vizontele Tuuba’ ile girizgâh yaptığı bu süreçte daha sonra karşımıza Çağan Irmak’ın ‘Babam ve Oğlum’u çıktı, ciddi bir seyirci kitlesini peşinden sürükledi. ‘Beynelmilel’, ‘Eve Dönüş’ derken en son ‘Zincirbozan’ ile bir virgül atıldı filmler dizisine. 12 Eylül filmleri bunlarla sınırlı olmayacak muhakkak. Önümüzdeki günlerde vizyona girmeyi bekleyen ‘Fikret Bey’ ve çekilecek başka filmler var sırada.
     <br/>
     <br/>
     ZİHİNSEL SANSÜR UYGULANDI
     <br/>
     <br/>
     Üzerinden çeyrek asırdan fazla zaman geçen bir darbeye karşı gecikmiş bir tepki sinemadaki bu hareketlilik. Ve “Niçin bu kadar gecikti?” sorusunu da akla getiriyor bu durum. 26. İstanbul Film Festivali’nde izleyiciyle ilk defa buluşan ve Kasım ayında vizyona girecek ‘Fikret Bey’ filminin yönetmeni Selma Köksal da aynı soruyu soruyor ve ardından heyecanla cevaplıyor: “12 Eylül sonrası yürütülen politikaların ürünü bence. Bir kuşak çok yaralandı ve ardından gelenler bambaşka değerlerle büyüdü. Bu süreç insanların zihnini sansüre uğrattı.” Köksal, senaryosunda ablası Necla Algan’dan da destek almış. Babasının ve yanında çalışan Mehmet Bey’in hikâyesinden ilhamla senaryo şekillenmiş.
     <br/>
     <br/>
     Necla Algan, yaşadıkları 12 Eylül’ün  izdüşümü şeklinde tanımlıyor filmlerini. Hikâye özetle şöyle: Fikret Bey, iflas ederek işini kaybetmiş, oğlu ihtilalin ardından siyasi sürgüne gönderilen bir adamdır. Onun sıradan bir gününde oğluna olan hasreti filmde vurgulanır. Köksal, her ne kadar filmini 2000 yılında ‘Fikret Bey: O benim babam’ adıyla çekmeyi tasarlasa da projesi bu döneme kalmış. Sponsor ve yapımcı bulamamaları sebepmiş buna. Ablasının tavsiyesi üzerine film tek bir mekân ve güne indirgenerek masraflardan tasarruf edilmiş.
     <br/>
     <br/>
     FİLMİ KİMSE KONUŞMADI
     <br/>
     <br/>
     Maddi sıkıntılar sebebiyle filmini ertelemek zorunda kalan yönetmenlerden biri de Ömer Uğur. Onunla Ankara’da cumhuriyet mitinginin yapıldığı saatlerde Cihangir’deki Firuzağa Kahvesi’nde buluştuk. Günün anlam ve önemine uygun bir sohbetti yaptığımız. Filmlerinde büyük girdaplara kapılan küçük karakterleri tercih ediyor yönetmen. İlk gösterildiği dönemde çok konuşulan ‘Eve Dönüş’te, 12 Eylül’de işkence gören suçsuz bir karakterin hikâyesini anlatıyor Uğur. Kendi halinde bir hayat süren Mustafa’ya uygulanan işkenceler tüm şiddetiyle perdeye yansıyor. Film, 43. Altın Portakal Film Festivali’nde ulusal yarışma jürisi arasında tartışmaya yol açmıştı. Jüri başkanı Şerif Gören, 12 Eylül’den bu yana yapılan en gerçekçi örnek olduğu düşüncesiyle ödülü ‘Eve Dönüş’ün hak ettiğinde ısrar etmiş;  fakat jüri üyeleriyle uzlaşamayınca Antalya’yı erken terk etmişti.
     <br/>
     <br/>
     Film eleştirmenleri de benzer gerekçelerle yazılarında övgüler yağdırdı filme. Aslında bu durumdan yönetmen pek de memnun kalmamış. “Herkes konuya odaklandı, filmi kimse tartışmadı.” yorumunda bulunuyor. “Bu kadar cesur olduğu için filmi seyredin.” diyenlere de tepkili: “Hâlbuki niye sırf bu nedenle izlensin?”
     <br/>
     <br/>
     Uğur, her ne kadar ‘Eve Dönüş’ü 1992 yılında çekmek istese de para bulamadığı için ertelemek zorunda kalmış. O dönemde belki de yapımcıların çekindiklerini düşünüyor. Yaraların tazeliğinden ötürü o yıllarda çekse çok daha sert bir film çıkacakmış karşımıza. O da geçen bu zaman dilimine ihtiyaç olduğunu düşünüyor. 12 Eylül döneminin şiddetine doğrudan şahit olan yönetmen için çektiği film daha çok bir gönül borcu. Her ne kadar kendisini doksanlı yıllardan sonra ihtilal filmi çekmemesi konusunda çok uyarsalar da niyetinden vazgeçmemiş. Filmin hükmünün geçtiği yönündeki uyarılara cevabı da değişmemiş: “Bu ülkede hâlâ hukuk özümsenmedi ve askerin gölgesi her yerde.”
     <br/>
     <br/>
     ESKİDEN ÇEKSEK VİZYONA GİRMEZDİ
     <br/>
     <br/>
     Son dönemlerde yaşananlar Uğur’un ifadelerini doğrular nitelikte. Geçmişteki darbeler ve perde arkasında yaşananlar tam manasıyla gün yüzüne çıkmadıkça bu tartışmalar bitecek gibi görünmüyor. “Bu ülkede eli silah tutan iki teşkilat var; asker ve emniyet. Yeniçerilerden bu yana askerin siyasete müdahalesine şahidiz. Cumhuriyeti, imparatorluğu biz kurduk ve bizim haricimizdeki herkes potansiyel tehdittir düşüncesi hâkim.” diyen Uğur, bunun artık genetik bir tavır olduğuna değiniyor. Biraz da, “söyleyince bir kıymeti olmuyor en azından filmini çekeyim” düşüncesiyle yapmış ‘Eve Dönüş’ü. Görünen o ki işe de yaramış. Çünkü bu yıl kendini daha iyi hissediyor: “Yıllardır içimde taşıdığım bir şeyi boşaltma gibi.” Peki,  filmi onun için biraz da intikam almak duygusu mu barındırıyor? Uğur, buna katılmıyor. Ruh halini daha ziyade öfke boşaltımı ifadesiyle tanımlıyor. “Siz bunları bize yıllar önce yaptınız; ama biz içimize sindirmedik” demenin rahatlığı onunki.
     <br/>
     <br/>
     ‘Beynelmilel’ filminin senaristi, aynı zamanda yönetmenlerinden biri Sırrı Süreyya Önder de benzer bir yaklaşım içerisinde. O da 12 Eylül’ün şiddetine yakından şahit olmuş. Filmini ise çocuğunu düşünerek çekmiş. İleride “O kan revan içinde ne yaptın?” sorusu gelirse, “En azından beddua ettik” diyebilmek için… Filmin bir bölümünde replik olarak çıkıyor karşımıza bu cümle. ‘Beynelmilel’, 1982’de Adıyaman’da bir grup yerel müzisyenin başına gelen trajikomik olayları anlatıyor. Önder, 12 Eylül filmleri için sinemacıların niçin bu kadar geç kaldığını özetliyor: Sinemacılar üzerindeki ağır baskılar, yasal yaptırımlar, hapis tehdidi… Ve en etkilisi; bunları göze alamayıp destek vermeyen yapımcılar. Bir de memlekette tabuların çokluğu: “Askere, sağcıya, solcuya, futbolcuya dokunulmaz bu memlekette.” Bu tehditler ortadan kalktığı için mi şimdi filmler çekiliyor peki? “Yasal tehditler hâlâ mevcut. Fakat eskiden filmin gösterilmesi mümkün değildi, şimdilerde en azından bu kalktı. Fakat dava açabilirler yine de.”
     <br/>
     <br/>
     ELLİ FİLM ÇIKANA KADAR ELEŞTİRMEM!
     <br/>
     <br/>
     Bu kadar çok şey hangi ülkede yaşansa mutlaka çok daha fazla kitaba, filme konu olurdu. “Bugün 12 Eylül, bütün kurumlarda devam etmekte. Çünkü o dönemin aktörlerini yargılayamıyorsun.” diyen Sırrı Süreyya Önder hararetle devam ediyor: “Bu milletin değerleri tarumar edildi, başına vura vura milleti aptal ettiler çünkü. Toplumsal bazda hesaplaşma şart.” Önder, kendi adına hesaplaşmasının bir bölümünü filminde yapmış. Fakat halkın her kesimini buna davet ediyor. ‘Yeter ki yapılsın’ düşüncesiyle elli 12 Eylül filmi çıkana kadar kimseyi eleştirmemeye karar vermiş. Sağcısını, solcusunu hatta cuntacını kendi 12 Eylül’ünü çekmeye davet ediyor. Bir nevi ruh çağırma seansı bu filmler ona göre: “Psikanaliz yapılırken dahi tedavi için ‘çocukluğuna git’ denilir kişiye. Bizim ülkemizin de çocukluğu sakat;  rehabilitasyonu için o dönemi hatırlamamız gerektiği artık görmezden gelinmemeli.” Kendisi de ileriki dönemde bu konuyla sınırlı kalmamak kaydıyla 12 Eylül filmleri çekmeyi planlıyor, bunlar arasında bir müezzinin o döneme şahit oluşu da var.
     <br/>
     <br/>
     Önder’in filmini 2006’da hazırlamasının sebebi tamamen donanımıyla ilgili. Kırk yaşından sonra sinemaya ‘heveslenmesi’nin sonucu. Kendi ifadesiyle gayreti tam bir mücahitlik örneği. Fakat ‘Beynelmilel’i darbeden ziyade “bu topraklarda çekilmiş ilk anti-militarist hikâye” olarak görüyor: “12 Eylül filmi demek çok da doğru değil. Bu hikâyeyi alın 27 Mayıs’a, 12 Mart’a, 28 Şubat’a ya da Arjantin’e taşıyın kimse şikâyet etmez. Dar kışla mantığının, bir kentlinin sosyal hayatına dayatırsan ne olurun öyküsüdür bu.”
     <br/>
     <br/>
     ‘ZİNCİRBOZAN’ SAĞCI ATAĞI DEĞİL
     <br/>
     <br/>
     Yönetmenlerin söyledikleri, filmlerin daha çok duygusal bir tavırla çekildiğine dair izler sunuyor. Sinema yazarı Tül Akbal Süalp son dönemdeki filmlerin kronolojisinden yola çıkarak bu psikolojik ihtiyacı izleyiciler açısından yorumluyor. Dünyada da işkencelerden sonra uygulanan bilişsel metodu buna örnek veriyor. Tekniğe göre önce başına ne geldiğini kavraman gerekiyor, ardından deneyimin bilişe çıkması önemli. Roman, müzik, film gibi araçlar burada kullanılıyor. Yılmaz Erdoğan’ın ‘Vizontele Tuuba’ filmi 12 Eylül’ü izleyicilere güldürerek anlatmıştı, Çağan Irmak’ın ‘Babam ve Oğlum’u ise bol bol ağlatmıştı izleyicileri. ‘Beynelmilel’ yine güldüren örneklerdendi. ‘Eve Dönüş’ ise daha çok hırpaladı. ‘Fikret Bey’, düşündürme amacında. Akbal’a göre bunların hepsinin bir anlamı var.
     <br/>
     <br/>
     Son olarak gösterime giren ‘Zincirbozan’ diğer filmlerden birçok açıdan ayrılıyor. Dönemi sol değil de sağ cepheden yaşayan gazeteci yazar Avni Özgürel’e ait senaryo. Diğer filmlerde dolaylı hikâyeler filmin kahramanı üzerinden anlatılırken, burada doğrudan 12 Eylül filmin aktörü. Zincirbozan’ın yönetmeni Atıl İnaç’ın ilk uzun metrajlı projesi bu. İlk önce dizi formatında çekilmeye karar verilen film daha sonra sinemaya uyarlanmaya karar verilmiş. Altı bölümlük diziyi 100 dakikaya sığdırmak ise hiç kolay olmamış. Film önümüzdeki sene dizi formatında televizyonda görülebilecek. Sinemada kesilmek zorunda kalınan bölümlere de ekranda yer verilecek. Filmin başrolünde Kenan Evren, Bülent Ecevit, Süleyman Demirel, Turgut Özal gibi dönemin aktörleri var.
     <br/>
     <br/>
     ‘Zincirbozan’, Alparslan Türkeş’e yer vermediği için eleştirilmişti. Fakat Atıl İnaç, Türkeş’i diğer siyasilerle birlikte işlemenin mümkün olmadığı görüşünde. “O, başlı başına farklı bir filmin konusu olabilir.” diyor. Filmin darbeyi meşru göstermeyecek bir tavır sergilemesi, yönetmenlik teklifini kabul etmesini sağlamış İnaç’ın. Hikâye esas itibariyle 12 Eylül’ün Amerikalılar tarafından tezgahlandığını vurguluyor. Bu yorum genç yönetmen için önemli. Film daha önce çekilenlere bir cevap niteliğinde mi peki? Buna katılmıyor İnaç: “O dönemde sol cephede yer alanlar bu filmi bir sağcı atağı gibi yorumladılar. Hâlbuki ben ‘Zincirbozan’ın böyle bir tavrı olduğuna inanmıyorum.” Senaryo yazarı Avni Özgürel’in ideolojik geçmişinden kaynaklanan bu değerlendirme, Atıl İnaç’a göre anlamsız. “Avni ağabeyin ideolojik kimliğinin çok üstünde bir entelektüel kimliği var.” diyor. Filmde özellikle bir kahraman ön plana çıkarılmamış. Her ne kadar sağcı ve solcu gençlerin o dönemde kullanıldığı ifade edilse de daha çok solcuları görüyoruz filmde.
     <br/>
     <br/>
     Ömer Uğur ‘Zincirbozan’ı beğenmiş. Hatta bu tarz filmlerin artması gerektiği kanaatinde: “Yalnız ortada durmayı başarabildiği takdirde. Amerikalıların bir oyunu olduğunu biz solcular zaten biliyorduk. O dönem insanlar o kadar da piyon değildi. Toplumsal bir muhalefet vardı.” Fakat sağ yaklaşımlı bir film olarak değerlendirmiyor Uğur, ‘Zincirbozan’ı. Solcuların kullanıldığının vurgulanması sorun teşkil etmiyor onun için. “Çünkü o dönem sol üzerinden işledi siyaset.” Yenişafak Gazetesi sinema yazarı Ali Murat Güven ise sol camiadaki yönetmenlerin 12 Eylül üzerine çektiği bütün filmlerin ‘intikam’ ve ‘hesaplaşma’ duygusu taşıdığı görüşünde. Bu nedenle tamamına yakınını ahlaki açıdan sorunlu buluyor. Sinan Çetin’in ‘Prenses’ ve Çağan Irmak’ın ‘Babam ve Oğlum’unu tenzih ederek. 12 Eylül üzerine şimdiye kadar çekilmiş filmler arasında en sağduyulu ve objektif duruşa sahip olan ise ‘Zincirbozan’ ona göre: “Çünkü, ne solcuları tasvir edişi karikatürize ve kör bir nefretle bezeli, ne de ülkücülerin entrikalarını es geçmiş.”
     <br/>
     <br/>
     HERKES KENDİ DARBESİNİ ÇEKİYOR
     <br/>
     <br/>
     Radikal Gazetesi yazarı Uğur Vardan ise darbeye soldan bakış atan filmleri doğal karşılıyor: “Bu normal, çünkü cunta solun canını daha çok acıtmıştı. Sağcılar darbeyle ödeşmek istiyorsa, bu kuşkusuz sağcı yönetmenlerin problemi. Bu konuda anlatmak istedikleri varsa, çoktan kameralarına sarılmaları gerekiyordu.” Vardan’a göre hangi açıdan bakılırsa bakılsın o dönemle ödeşirken serinkanlı durmayı başarmak önemli.
     <br/>
     <br/>
     Aslında herkes kendi 12 Eylül’ünü çekiyor. Yönetmenlerin ortak kanaati, yaşananların şiddetine oranla çekilen film sayısının yetersizliği. Ömer Uğur da Sırrı Süreyya Önder de doğal olarak kendi yaşadıklarından beslemiş hikâyelerini. Fakat ikisi de MHP’lilerin 12 Eylül trajedisinin sinemaya uyarlanmaya çok daha uygun olduğu kanaatinde. “Fikrimiz iktidarda, bedenlerimiz hapiste” ifadesinin bile senaryoya son derece müsait olduğu konusunda iki yönetmen de hemfikir. Önder ekliyor: “Onları da astılar, Mamak’ta dayak yediler, birilerinin de bunların filmini çekmesi lazım. Bu nezaket anlayışı nereye kadar?”
     <br/>
     <br/>
     DİĞER DARBELER NEREDE?
     <br/>
     <br/>
     Türkiye’nin darbe tecrübesi maalesef 12 Eylül ile sınırlı değil; fakat sinemada gördüğümüz örnekler bu dönemden ibaret. İster istemez akıllara yönetmenler neden diğerlerine değil de 12 Eylül’e bu kadar odaklanıyor sorusu geliyor. Yoksa ‘senin darben, benim darbem’ muhabbeti hâlâ devam mı ediyor? Cevaben, “En kanlısı, terbiyesizi oydu. Hangi darbede bu kadar fazla insan öldü, yargılandı?” sorusunu soruyor Sırrı Süreyya Önder. “Yoksa ikiyüzlü bir tavır değil.” diye ekliyor. Dile getirilen diğer sebeplerden biri de o döneme tanık kişilerin ve objektif kaynakların yetersizliği. Bu gerekçeler tartışılır; fakat yönetmenlerin 12 Eylül tanıklıklarının varlığı da bir gerçek. Ömer Uğur, her ne kadar kişisel tecrübesinden yola çıkarak kendi 12 Eylül’ünü filmine aktardığını vurgulasa da genel itibariyle ‘Benim darbem senin darbenden daha iyi’ tavrının varlığına işaret ediyor. Eğer 27 Mayıs 1960 darbesine aydınlar gerekli tepkiyi gösterseydi 12 Mart 1971’deki ikinci müdahale gerçekleşmezdi ve nihayetinde 12 Eylül olmazdı, 28 Şubat’ı konuşmak zorunda kalmazdık. Aslında bütün bu kırılma noktaları aynı zihniyetin ürünü. Ömer Uğur da esas itibariyle bu mantığın mahkûm edilmesi gerektiğini vurguluyor. Önder ise Menderes’in idamını örnek vererek, bu hikâyelerin sineması yapılmıyorsa, bunun bütün sinemacıların ayıbı olduğunun altını çiziyor.
     <br/>
     <br/>
     “Neden diğer darbeler değil de 12 Eylül perdeye bu kadar ‘çok’ yansıyor?” sorusuna Ali Murat Güven’in yine provokatif cevapları var: “27 Mayıs, Türk solu tarafından alabildiğine kutsanmış bir darbedir. O dönemde yandaşlarının kayda değer fiziki ya da adli zarar görmemeleri ve Türk sağının Gürsel cuntasından esaslı bir dayak yiyip dağıtılması, sol hareketleri yönlendirenlerin işine gelmiştir. Oysa ki 27 Mayıs da kurduğu mahkemelerin hukuksuzluğuyla en az 12 Eylül kadar kirli bir darbedir. Ülkenin başbakanı ve iki önemli bakanının hangi ‘dehşetengiz suç’tan dolayı asıldıkları iki kuşaktır hiçbir aklı başında Türk vatandaşı tarafından anlaşılmamış durumda!”
     <br/>
     <br/>
     Aslında televizyondaki dizilere bakarak yakında beyaz perdede diğer darbelerle ilgili filmlerin boy göstermeye başlayacağına dair kehanette bulunulabilir. 12 Eylül filmleri sinemada çoğalmadan önce televizyonda bu konu işlenmişti. Mesela Çağan Irmak’ın ‘Çemberimde Gül Oya’ dizisi izleyiciden yoğun ilgi görmüştü. Şimdilerde Menderes dönemini anlatan yüksek reytingli ‘Hatırla Sevgili’ dizisinden ve Türkiye’deki ‘normalleşme’den hareketle 27 Mayıs filmlerinin de artık gün saydığını söylemek yanlış olmasa gerek.
     <br/>
     <br/>
     <br/>
     Gazeteci Yazar Tamer Korkmaz:
     <br/>
     'BİLDİK HİKÂYELER ANLATILIYOR; GERÇEKLER HENÜZ ORTAYA ÇIKMADI'
     <br/>
     <br/>
     “12 Eylül filmlerinin bu kadar geç perdeye yansımasında Türkiye’deki fikir hürriyeti gibi konuların etkisi var. Gazeteler bile yayın yapmakta uzun süre çekindiler. 1985’e kadar hiçbir şey yapılamadı, daha sonra ise medyada sorgulanmaya başladı. Kitap sıkıntısı açısından nasıl bir problem varsa sinemada daha fazlası mevcut. Sinema sektörünün gelişmesiyle de alakalıdır son dönemlerdeki ilgi. Fakat bunlar tabii ki bir gecikme olduğu gerçeğini ortadan kaldırmaz. Şimdiye kadar filmler duygusal yaklaşımlarla çekildi hep; fakat sağcıların da kendi hikayelerini anlatmadıkları için ayıbı var. Yapılan çalışmaların hepsini bir kazanım gibi görüp artırmak lazım. Birçok şey yazıldı çizildi; ama gerçekler henüz ortaya çıkmadı. Filmlerde genel, bilindik hikâyeler anlatılıyor. Perde arkası tam ortaya çıkmış değil. Hâlbuki dile getirilmeyen gerçekleri yakalayıp, filmleri onun üzerine oturtmak lazım. Bu açıdan Zincirbozan diğerlerinden farklı.”
     <br/>
     <br/>
     <br/>
     Senarist Avni Özgürel:
     <br/>
     'ZİNCİRBOZAN, DARBEYİ SORGULAYAN TEK FİLM'
     <br/>
     <br/>
     “İki üç filmin yapılmış olması 12 Eylül’ü sorguladığımız manasına gelmez. Toplum olarak 27 yıl önce yaşadıklarımıza yeni bakıyoruz ve çekilen filmlerde daha çok kişisel travmalar var. Diğer filmleri eleştirmiyorum; ama ihtilali sorgulayan tek çalışmadır Zincirbozan.
     <br/>
     <br/>
     O döneme dair yapılmış yeterli araştırma yok. Yaşadığımız ciddi vakıalar yokmuş gibi davranıyoruz. Nedeni, toplum olarak içinde bulunduğumuz hali öğrenmeyi reddetmemiz. Süratle yaşadıkları olumsuzlukları zihninden silen bir yapıya dönüşüyoruz. Bu, normal bir toplum tepkisi değil. En büyük sıkıntımız budur: Artık gerçeklikle irtibatımız yok. Bu yüzümüze söylendiğinde de tepki gösterip, inkâr ediyoruz. Hâlbuki yakın tarihimizle alakalı konuşmamız gereken o kadar çok olay var ki…
     <br/>
     <br/>
     Diğer darbeler değil de 12 Eylül’ün bu kadar konuşulma nedeni, 12 Eylül’e vurmanın bir bakıma legal hale gelmesi. Hâlâ 27 Mayıs’ı savunanlar var Türkiye’de. Fakat Türk sinemasında siyasi konulara sıcak bakan bir tavır gelişmekte ki, bu önemli.”
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr/detay.php?id=27347), [web.archive.org (arşiv bağlantısı)](http://web.archive.org/web/20071211005619/http://www.aksiyon.com.tr/detay.php?id=27347)
