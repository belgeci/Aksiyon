# İğne ile kuyu kazıyorlar

*Tuba Özden 2004.09.13*

<div>
 <p>
  <font>
   Gönen'de genç-yaşlı herkesin elinde bir iğne oyası var. Çeşit çeşit desenlerin kafa yorularak üretildiği ilçede oyalar, bir hobi olmaktan çok geçim kaynağına dönüşmüş. Gönen Belediyesi düzenlediği "İğne oyası festivali" ile oyaların dünya pazarına tanıtılmasını hedefliyor.
   <br/>
   <br/>
   Her kızın rüyalarını süsler içi dolu bir çeyiz sandığı... Ceviz ağacından yapılmış sandığın içinde enva-i çeşit eşya yer alır. Bunların arasında genç kızların en gözdesi ise şüphesiz iğne oyalarıdır. El emeği ve göz nuru ile desen desen işlenir oyalar. İğne ile iplik parmaklarda buluşur, ipe atılan düğümlerle ortaya çıkar iğne oyaları... İnce bir iştir hasılı. Sabır gerektiren zor ve meşakkatli bir ameliyedir de aynı zamanda...
   <br>
    <br>
     Balıkesir'in Gönen ilçesi, bu zor işi kolaya çevirmiş bir ilçemiz. Öyle ki iğne oyası bu şirin Ege ilçesinin bir simgesi haline gelmiş adeta. Her düğümde yaşanılan bir an'ın işlendiği oyalara, heyecanlar, hüzünler, sıkıntılar, tasalar hatta yapılan dedikodular sinmiş. Sinmiş de, yaşanan an kadar farklı farklı desenler çıkmış ortaya. 7'den 77'ye herkesin elinde Gönenli olmanın bir nişanı gibi duruyor çeşit çeşit, desen desen oyalar... Sonra da pazarda alıcıları ile buluşuyor. Gönen halkı, semt pazarları ve festival etkinlikleri ile yetinmeyip, ulusal arenaya çıkış yollarını arıyor. Belediye'nin düzenlediği "I. Ulusal Oya ve Çeyiz Fuarı" bu yolda atılan ilk adım.
     <br>
      <br>
       Her oyanın deseni kendine özgü
       <br>
        <br>
         Halkın büyük bölümü göçmen... Balkanlar'dan gelen farklı kültürlerin ortaya koyduğu sentez sonucu iğne oyaları bu topraklarda can bulmuş. Şehir merkezinde ve köylerde yaşayan her yaştan insan, zihinlerinde oluşturdukları şekilleri tasarlayarak, tamamen kendilerine özgü desenleri ortaya çıkarıyor. Ellerinde vücut bulan bu eserlerle kimi okul harçlığını çıkarıyor, kimi evini geçindiriyor, kimi de ilaç parası kazanıyor. Kışın üretip oya stok eden halk, yaz geldiğinde ellerindeki malları toptan satmanın derdine düşüyor. Gönenli kadınlar, normal ev işlerinin dışındaki tüm zamanlarını iğne oyası yaparak geçiriyor.
         <br/>
         <br/>
         Geçmişi hangi tarihlere dayandığı bilinmeyen bu gelenek belki de asırlardır devam ediyor Gönen'de. Şimdiki nineler, annelerinin dahi kendilerini bildi bileli Gönen'de oya yapıldığını söylediklerine şahit olmuş. İlçenin neresine gidilirse gidilsin, her yaştan insanın elinde iğne iplik görmek mümkün.
         <br/>
         <br/>
         Oya ile birlikte örülen yaşamlar
         <br/>
         <br/>
         Bunlar arasında 7 yaşındaki çocuklar da var 70-80 yaşındaki nineler de... Hepsi aynı ipin ucundan tutmuş, ellerindeki oyalarla beraber yaşamlarını da örüyor sanki. Yaptıkları oya desenlerinin her birinin bir adı var; her köyün de kendine ait uzmanlaştığı bir desen çeşidi. Gündoğan köyü sadece çember (tülbent) kenarına oya yaparken, Hasanbey köyünde yaşayanlar açma denilen fiskos, sehpa örtüsü gibi örtüleri yapıyor. Ortaya çıkan desenlerin büyük bir bölümü göç edilen yerlerin kültürünü yansıtıyor.
         <br/>
         <br/>
         Halk, oyalarını daha çok ilçedeki oya pazarında satıyor. Her salı, gün doğmadan yollara düşen oyacılar, pazarda akşama kadar müşterilere oyalarını satıyor. Kimi sadece pazarla yetinmeyip kendi piyasasını bile oluşturmuş. İstanbul, Ankara gibi şehirlerde kendilerinden sürekli oya alabilecek müşteriler bulanlar, belli dönemlerde ellerindeki oyaları toptan satıyor. Hasanbey köyünde yaşayan Hüsniye Doğan bunlardan biri.
         <br/>
         <br/>
         Hüsniye Teyze, iğne oyasını küçük yaşlarda büyüklerinden öğrenmiş. Pazarda gördüğü ve elindeki oyaları şehir dışına pazarlayan bir kadın, başta çok ilgisini çekmiş ve oyalarını pazarın dışında da satabileceğini fark etmesine vesile olmuş. Zamanla çevre oluşturarak oyalarını Gönen dışına da satmaya başlamış. Şu an Ankara ve Eskişehir'de müşterileri var. Sipariş verdiklerinde yaptığı oyaları onlara gönderiyor. Ayda 300-350 milyon arası para kazanıyor.
         <br/>
         <br/>
         Fakat herkes Hüsniye Doğan kadar şanslı değil. Gönen'de oya yapan kadınlar ayda yaklaşık 150 milyon lira ancak kazanabiliyor. Pazarın dışında kendilerine alternatif satış yöntemleri arayanlardan bazıları, oyalarını göndermek yerine kendileri satış yapmak için farklı şehirlere gidiyor. Semanur Subaşıoğlu, her sene Ramazan ayında İstanbul'a giderek yaptığı oyaları satmaya çalışıyor. 56 yaşında olan Subaşıoğlu, oya yapmayı annesinden öğrenmiş. "Gönen'de o zamanlar iğne oyası pazarı yoktu. Annem bana iğne oyasını öğretmek için ellerime iğneler batırırdı" diyerek geçmişi hatırlıyor. Aklının ermesinden bu yana oya yapan Subaşıoğlu'nun, 76 yaşındaki annesi de hâlâ aynı işle meşgul. Hatta yaptıklarını her akşam gelinleriyle karşılaştırıp, "Siz bu kadar yaptınız mı?" diye takılıyor.
         <br/>
         <br/>
         Sultan Subaşıoğlu ise Semanur Teyze'nin torunu. O da ninesi ile beraber iğne ile ipliği buluşturarak para kazanmaya çalışıyor. Kazandıkları ile okul harçlığını çıkarıyor. İğne oyası, Gönen'de farklı kuşakların aynı düzlemde buluşmasının da bir vesilesi aslında. Semanur Teyzenin ailesi, bunun bir göstergesi. Subaşıoğlu ailesinde Semanur Teyze, annesi, kızı ve torunu, dört kuşak iğne oyası yaparak ortak bir zeminde buluşuyor.
         <br/>
         <br/>
         Oyaların desenlerini bizler üretiyoruz
         <br/>
         <br/>
         İğne oyalarının çoğu yapılmadan önce zihinlerde kurgulanıyor. Kimi zaman bir halı ya da tüldeki desen, ilham kaynağı oluyor. Nitekim, bunun için özel bir zaman ayırıp kafa yoruyorlar. Oya piyasada ilgi görürse aynı desen yapılmaya devam ediliyor ve pazarda örnekleri çoğalıyor. Gönenli kadınların iğne oyasından para kazanmalarının bir diğer yöntemi ise Belediye'nin düzenlelediği "En güzel iğne oyası yarışması". Her sene festival kapsamında düzenlenen yarışma sonunda, kazananlara verilen ödüllerin yanı sıra yarışmayı kazanarak sergilenen ürün de normalden daha yüksek fiyata satılma imkanı buluyor. Yarışma öncesi tatlı bir rekabet ortamı doğuyor, katılımcılar kendi ürettikleri desenleri, oyaları teslim ettikleri tarihe kadar gizliyorlar.
         <br/>
         <br/>
         Belediye Başkanı Hüseyin Yakar, Gönen'in kaplıca ve diğer zenginlikleri gibi iğne oyasının da kültürel bir zenginlik olduğunu ve bunu bütün dünyaya tanıtmak amacıyla çalıştıklarını söylüyor. İğne oyasının tanıtılması için 8 senedir Gönen'de iğne oyası festivali düzenleniyor. Başkan Yakar, bu yıl yapılan festivalleri bir adım daha ileri götürerek fuar organizasyonu ile birleştirmiş. "I. Ulusal Oya ve Çeyiz Fuarı" adı altında 4-8 Eylül tarihleri arasında yapılan fuar, çeşitli etkinliklerle hem halkın hem de dışarıdan katılan insanların dikkatlerini daha çok çekmeye yönelik.
         <br/>
         <br/>
         Bu yıl Yıldız Tilbe, Murat Kekilli gibi ünlü isimlerin konser verdiği programda sempozyumlar, yarışmalar, tiyatrolar, halk oyunları gibi çeşitli etkinlikler düzenlendi. Ayrıca, kurulan standlarda da çeşitli iğne oyalarını görmek ve satın almak mümkündü. Bir ilçe ölçeğinde ilk defa fuar kurulduğunu söyleyen Yakar, organizasyon kapsamında her köyün yaptığı oyaları sergilemesi ve satması için bir stand ayarlandığını dile getirdi. Standlarda, bir sanat eseri kıymetindeki iğne oyaları köylerden gelen sanatçılar tarafından satışa sunuldu.
         <br/>
         <br/>
         Hüseyin Yakar, iğne oyasının ilçe ekonomisinde önemli bir yere sahip olduğunu belirterek, "Bu oyalar bir sektör haline geldi. İlçe ekonomisine yaklaşık yüzde 15-20 dolaylarında katkısı var. Biz de buradaki insanların ellerindeki ürünleri daha rahat pazarlamaları için yardımcı oluyoruz" diyor. İğne oyasıyla meşgul olan halkın sıkıntılarını tespit edebilmek için anketler düzenleyen Yakar, Gönen'i iğne oyasından yola çıkarak el sanatları merkezi haline getirmeyi hedefliyor.
         <br/>
         <br/>
         80 yaşında sedirde oya
         <br/>
         <br/>
         Fuarda her çeşit iğne oyası görmek mümkün. Fakat eserlerin bugüne taşıyıcıları 70-80 yaşlarındaki teyzelerin oyaları fuarda bulunsa da kendileri köylerinden gelecek dermanı dizlerinde bulamamış. İğne oyasının yapıldığı köylerden biri olan Hasanbey’e gidince bütün gayretleriyle oya yapan teyzeleri görmek mümkün.
         <br/>
         <br/>
         72 yaşındaki Zarife Aşık, mimarinin zevksizliğinin henüz uğramadığı köy evinde, camından sızan loş ışığın altında, sedirinde oturarak 20 yaşından bu yana iğne oyası yapıyor. Öğrendiği dönemlerde mısır püsküllerinden oya yapan Aşık, ilk oyasını satıp para kazandıktan sonra bu çok hoşuna gitmiş ve o günden beri parmaklarını bu uğurda kullanıyor. "Pazar olmadan önce oyaları kendimize yapıyorduk, şimdi kızımla beraber yapıp pazarda satıyoruz" diyor.
         <br/>
         <br/>
         Yalnızlığa çareyi oya işlemekte bulmuş
         <br/>
         <br/>
         Fatma Çavdar ise evinde yaptığı oyalarla ilaç paralarını karşılamaya çalışıyor. 80 yaşındaki Fatma Teyze oya yapmaya akranlarına nazaran daha geç başlamış. 15 sene önce iğne oyası yapmayı kaynanasından öğrenmiş: "Kızım öldükten sonra çok sıkıntılı günler geçirdim, kaynanam öyle ağlamakla olmaz dedi ve bana yapmam için iğne oyasını verdi." Sıkıntılarını oyaların arasına serpiştiren Fatma Teyzenin yaptığı oyalar yalnızlığına da zamanla çare olmuş.
         <br/>
         <br/>
         Köyün en yeteneklisi ise 71 yaşındaki Binnaz Yapıcı. 17 sene hasta kocasına yaptığı oyalarla bakan Binnaz Yapıcı, altı yaşından bu yana iğne oyası ile meşgul. Binnaz Teyzenin yaptığı oyalar o kadar muntazam ki, yaptıklarını görenler el ürünü olduğuna başlangıçta inanamıyor ve fabrika ürünü zannediyor. Pazarlarda ise Binnaz teyzenin oyalar çoğu zaman satıcılar tarafından müşteri çekmek için tercih ediliyor. İlgi o kadar yoğun ki zaman zaman pazarda görüp merak edenler onu eve görmeye dahi gelmiş. Halıdan, kilimden, görüp de etkilendiği her şeyden desenler çıkarabilen Binnaz Teyze, örtü, elbise gibi her şeye iğne oyası yapabiliyor. Yarışmalara ne zaman katılsa birinci olmuş. Oyaların hepsini sattığı için evinde hiç iğne oyası kalmadığını ve sadece bir tane sehpa örtüsü olduğunu söylüyor.
         <br/>
         <br/>
         Zahmetli bir uğraş olan iğne oyası, çoğu zaman zihinlerin yorulması hatta gözlerin bozulmasıyla sonuçlanabiliyor. Fakat sonuçta ortaya bir eşinin tam olarak çıkması mümkün olmayan el emeği eserler çıkıyor. Her ne kadar Gönen'in bayanları sattıkları iğne oyalarından hak ettikleri parayı kazanamadıkları için şikayetçi olsalar da oyadan vazgeçemiyorlar. "Yaptığımız iğne ile kuyu kazmak" diyerek uğaşlarının zorluğunu en iyi yine onlar ifade ediyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 5887 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=15463), [web.archive.org (arşiv bağlantısı)](http://web.archive.org/web/20060225083454/http://www.aksiyon.com.tr:80/yazdir.php?id=15463)
