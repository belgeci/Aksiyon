# Çek bir film, kısa olsun!

*Tuba Özden 2006.01.16*

<div>
 <p>
  <font>
   Kısa film çekenlerin sayısı her geçen gün artıyor. Neredeyse hepimizin çevresinde bu tecrübeye sahip birileri var. Bu ilgi sayesinde festivallerin sayısı da artıyor. Fakat nicelikteki artış niteliğe çok da yansımıyor.
   <br/>
   <br/>
   Elinde sadece, arkadaşından ödünç aldığı kamerası vardı, bir de betakam kaseti. Zihninde ise sıraya dizdiği senaryoları. Kısa film çeken arkadaşlarının çalışma ortamında bulunmuştu. Çok da zor olmamalıydı; alt tarafı 5-10 dakikalık bir filmdi nasılsa... Birkaç arkadaş bulurdu yardım edecek, montaj setini de temin etti mi tamam. Ardından ver elini ülke ülke festivaller. Ne de olsa bu kadar festivalin arasından birkaçı kabul ederdi filmini…
   <br>
    <br>
     Hayalî kahramanımızın işi sandığı kadar kolay değil aslında. Kısa film son dönemlerde birçok sinema meraklısını harekete geçirse de, bu alanı ciddiye alıp profesyonel çalışanların sayısı da azımsanmayacak kadar çok. Sırf kısa film çekmeyi sevdiği için ev hanımlığı, doktorluk, mühendislik gibi meşgalelerin yanı sıra bu uğraşa yoğunlaşanlar dahi var. Bu rağbetin nedenlerinin başında kısa filmin kısıtlı imkanlarla dahi çekilebilmesi var. Az maliyetlerle yapılabildiği için yönetmen bütçe baskısı yaşamıyor. Sınırsız ifade imkanı tanıdığından kısa filmler her türlü deneysel anlatıma olanak tanıyor. Yönetmenin üzerinde yapımcı baskısının da olmaması denemeleri bir kat daha kolaylaştırıyor. Kısa film çekildikten sonra filmlerin yönetmenler ve sinema eleştirmenleri ile paylaşılmasına geliyor sıra. Böylece sektöre girme sıkıntısı yaşayan özellikle genç yönetmenler kısa filmleri aracılığı ile yeteneklerini sergileme imkanı buluyor. Şüphesiz bu çalışmaların paylaşımında en uygun ortamı festivaller sağlıyor. Kısa filmlerin artışı ile paralel olarak sayıları artan kısa film festivalleri bu alana ilgiyi bir kat daha artırıyor. Fakat kısa filmlerin niceliğine nazaran niteliği çok daha yavaş yol alıyor.
     <br>
      <br>
       Türkiye’de yılda yaklaşık 200 kısa film üretiliyor. Hepsi kayıt altına alınmadığı için rakam hakkında net bir şey söylemek zor; 1000 kadar filmin çekildiğini iddia edenler bile var. 27 yıl önce ilki gerçekleştirilen İFSAK Kısa Film Festivali’nin kurucularından Hilmi Etikan, ilk dönemlerde festivale 15 film başvurusu olduğu hâlde, sinema okullarının arttığı yıllarda bunun 50-60’a çıktığını söylüyor. Günümüzde ise bu rakam yaklaşık 200 civarında. Etikan, kalitede aynı oranda artış olmamasından rahatsız: “Kısa film yönetmenlerinde bir süreklilik yok, kariyer yapmıyorlar. Belgesel ve canlandırma alanında nispeten para kazanmak mümkün fakat özellikle kurmacada bu ihtimal olmadığı için insanlar sürekli değişiyor.”
       <br>
        <br>
         Yeşim Ustaoğlu, ilk kısa filmini 1985 yılında tamamen kendi imkânlarıyla çekmiş bir isim. Asıl mesleği mimarlık olan yönetmen, sinema ile ilgili hiçbir eğitim almamış. Kısa filmleri ile farklı ülkelerde ödüller aldıktan sonra ilk uzun metrajlı filmi ‘İz’i 1994’te çekmiş. Ustaoğlu, yakın gelecekte yine kısa film çekmeyi planlıyor. Ona göre bu farklı bir anlatım türü. Geçmişte çektiği kısa filmler, yönetmeni uzun metraja hazırlamış: “Aslında benim kısa filmim Otel ile uzun metrajlı filmim İz özellikle üslup olarak birbirini tamamlar nitelikte.” Belgesel olmasına rağmen Sırtımdaki Hayat ile Bulutları Beklerken için de aynı durum söz konusu. Ustaoğlu, “Biz zor yoldan geldik. Ben hiç video çekmedim mesela, o dönem imkânımız yoktu fakat şartlar sağlandığında aklımıza dahi gelmedi.” diyor. Film çekmenin kolaylaşmasının bu manada dezavantaj olduğunu düşünüyor, filmler hızla çekiliyor ve yok oluyor, kalite de bu süratten olumsuz etkileniyor.
         <br/>
         <br/>
         Hilmi Etikan, filmlerdeki başarıların genelde rastlantısal olduğunu iddia ediyor, hâlâ ülkenin bu alanda standardı yakalayamamış olması ona göre talihsizlik: “Mesela İtalya ya da Fransa’dan gelen bir kısa filmin kalitesi hakkında fikir üretebilirim, fakat Türkiye için aynı şey geçerli değil.”
         <br/>
         <br/>
         Altın Portakal Film Festivali’nde bu yıl ‘Toz’ adlı kısa filmiyle ödül alan Fatih Kızılgök’e göre ‘Türkiye’nin kısa filmi’ denebilecek bir dil oluşmadı. Birbirine benzer sürreal rüyalar, gölgeler gibi imgelere yer veriliyor. Bazıları ise kliplerden, reklâmlardan çok etkileniyor. Sinema ve Televizyon Bölüm’ü öğrencisi, kısa film yönetmeni Sedat Şahin “Birçok filmde görüntüler hiçbir anlam ifade etmeyen, reklam, klip gibi nesnel kazançları besleyen amaçlar için kullanılıyor. İnsanlar artık etki peşinde koşuyor, hikâye anlatmak gibi bir dertleri yok.” görüşünde.
         <br/>
         <br/>
         Aynılaşan kısa filmler
         <br/>
         <br/>
         Farklı şartlarda çekilmesine rağmen değişik ülkelerin kısa filmlerinde ortak yön çok. Kısa film yönetmeni Kayhan Kırmızıgül, aynı zamanda ‘İzmir Uluslararası Kısa Film Festivali’nin organizatörlerinden. Türkiye’nin tek uluslararası kısa film yarışması olan festival, ilk olarak 2000 yılında yola çıkmış. İlk yıl iki farklı ülkeden katılım olan festivale, bu sene 58 ülkeden kısa film katılmış. Son etkinlikte 10 bin 83 örneği izleyen Kırmızıgül, başvuran filmlerin dikkat çekecek derecede koşan insan, sigara içme sahnesi, bunalımlı iç konuşmalar, uzun yürüyüşler gibi görüntüler ihtiva ettiğini söylüyor. Kendisiyle hesaplaşan gençlerin var olduğu kısa filmler aslında sosyolojik analiz için uygun bir zemin, çünkü farklı ülkelerde yaşayan gençler zihinlerindekileri seçtikleri görüntülerle sunuyor. Kırmızıgül, bu benzerliğin küreselleşmenin bizi getirdiği noktadan kaynaklandığı görüşünde. “1980’lerden sonra yaşanan tüketim toplumu olma tecrübesi, eğitim sistemi bu benzerlikte etkili.” diyor Yeşim Ustaoğlu. “Gençlerin etkileşim, ilgi alanları birbirine benziyor. Kolay tüketen, canı sıkılan, ilişki kurmakta zorluk çeken bir kesim var karşımızda.” Ustaoğlu’na göre bu sadece Türkiye için değil bütün dünya için geçerli. Ne tüketim toplumu ne de birey olmayı başaramamamızın neticesi.
         <br/>
         <br/>
         Artık merkezde birey var
         <br/>
         <br/>
         Her zaman sinemanın gölgesinde kalan kısa filmler aslında dünyada sinema dilinin oluşmasında da belirleyici. Kısa filmlerdeki öncü deneyler sinemanın yerleşik kalıplarını kırarak yeni üsluplara kapı araladı. Özellikle reklâmcılar bu deneyimlerden ciddi şekilde istifade etti. Türkiye ise bugün bildiğimiz anlamda kısa film olgusu ile daha çok 1960’larda tanıştı. O dönemde bu alan çok gelişmese de Nazım Hikmet, Şadi F. Karagözoğlu gibi isimlerin dikkatini çekerek kısa film çekmelerine vesile oldu. 1968’li yıllarda ise kısa filmlerde sosyo-kültürel etkiler belirginleşti. Özellikle politik tavır içeren bu filmlerden günümüze kalan örnek neredeyse yok. Bir ihtimal kaybolmuş, unutulmuş ya da devlet tarafından yok edilmiş.
         <br/>
         <br/>
         Türkiye’de kısa filmlerin belirgin bir şekilde yaygınlaşması 1980’lerin sonlarına rastlıyor. Bunda açılan sinema okulları, sinema kulüpleri ve festivallerin etkisi büyük. Ayrıca filme nazaran büyük kolaylık sağlayan video formatının gelişmiş olması da tesirli. Bu süreç şüphesiz içeriğin de belirlenmesinde etkili, özellikle siyasi hareketliliklerin yoğun olduğu dönemde daha çok işlenen konular toplumcu görüşlerin yörüngesindeyken günümüzde merkezde birey var.
         <br/>
         <br/>
         Kısa filmin ülkemizde bir sektörü yok. Türkiye’de ‘Ulusal Sinema Merkezi’nin olmaması bunun nedenlerinden biri. Etikan’a göre böyle bir kurum içinde kısa film bölümüne de kapsamlı bir yer ayrılmalı. Bunun çeşitli ülkelerde örnekleri var. Fransa’da ‘Unifarence’, Yunanistan’da ‘Greek Film Centre’, Macaristan’da ‘Hungary Film Unio’, Meksika’da ‘Instituto Mexicane de Cinematograpfia’, İran’da ‘Young Cinema Society’ bunlardan birkaçı. Etikan, bu tür bir merkezin kısa filmcilerin birçok sorununa çözüm olacağı inancında.
         <br/>
         <br/>
         Kısa filmlerin gereken yolu alamamasında önemli etkenlerden biri sinema okullarının yetersizliği. Fakat en ciddi sorun sponsorluk. Son yıllarda kısa filme artan rağbetle birlikte festivallerde de bir enflasyon yaşanıyor. Etikan, bunun ilk bakışta sevindirici olduğunu düşünüyor. Fakat Akbank gibi büyük bütçesi olan kurumların festival düzenlemek yerine kısa filmlere maddi destek sağlamasının daha anlamlı olacağına değiniyor. Teknik tabii ki başarılı çalışma için birinci şart değil fakat Etikan, birçok gencin imkân yetersizliği nedeniyle bu sevdadan vazgeçiyor olduğuna işaret ediyor.
         <br/>
         <br/>
         Fatih Kızılgök, kısa filmlerin tek paylaşım alanının festivaller olduğunu söylüyor. Türkiye’de ve yurtdışında festivallerde ödüller alan Kızılgök’e göre iyi kısa film çekmek için ileri teknoloji şart değil, önemli olan kullanılan malzemeden sonuna kadar istifade etmek. Teknolojinin sunduğu imkân ile her eline kamera alanın kısa film çekmeye soyunmasının problemli olduğunu düşünen Kızılgök, bunun görüntü çamuruna dönüşüyor olmasından rahatsız. Kızılgök, yurtdışında katıldığı festivallerle karşılaştırdığı zaman Türkiye’de yeterli film elemesi yapılmadığını ekliyor sözlerine: “Avrupa’da film festivallerinde 3 bin film başvurmuşsa bunun ancak 50’sini izlersiniz. Fakat Türkiye’de 200 film başvurusunun 100’ünü izleme ihtimaliniz yüksek.”
         <br/>
         <br/>
         Kısa filmler okuldan daha eğitici
         <br/>
         <br/>
         Sedat Şahin şimdiye kadar dört film çekmiş. Kısa filmlerin, çeken kişi için çok geliştirici olduğu görüşünde. Öyle ki sinema alanında hiçbir okul sisteminin bu kadar öğretici olmadığını düşünüyor. Bunda kısa filmi çeken kişinin yönetmen, yapımcı, reji gibi sürecin her aşamasında aktif olarak bulunmasının payı büyük. Şahin, şimdiye kadar kısa film festivallerine katılmış, her ne kadar festivallerin sayısının artmasını olumlu görse de içeriğinin de önemli olduğu görüşünde. “Ortaya koydukları beğeni ve ödül merkezi üzerinden mi gençleri film çekmeye itiyorlar yoksa amaçları filmleri bir araya getirerek kısa filmcilerin paylaşımını sağlamak, tecrübe edinmelerine ortam oluşturmak mı?” sorusunu soruyor.
         <br/>
         <br/>
         Hilmi Etikan’a göre festivallerin hem olumlu hem de olumsuz yönleri var. Sermaye sahipleri senelerdir ilgilenmedikleri kısa filmlere gençlerin yoğun rağbetini görünce festivaller düzenlemeye başladı. Bunun iyi yanı filmlerin artık daha konforlu mekânlarda gösterilmesi ve tabii ki verilen ödüller. Olumsuz olan ise festivallerin çekilen filmlerin tarzında belirleyici olması. “Biz eskiden Ankara sinema derneği ya da İFSAK olsun, elemelerde daha demokratik davranırdık. Farklı ifade türleri de gösterimlerimizde yer bulurdu, ideolojilerin bu dille aktarılmasında sorun yaşanmazdı.” Etikan, festivale göre film çekmeye çalışanların varlığına işaret ediyor: “Politik olmayan ya da farklı noktalarda otosansüre uğramış filmler üretiliyor. Ödüle talip olanların bir kısmı bunu tercih ediyor, diğerleri ise film çekmekten vazgeçiyor.”
         <br/>
         <br/>
         Gördükten sonra her şey film
         <br/>
         <br/>
         Kısa film çekenlerin yaklaşımını ikiye ayırabiliriz. Biri amatör diğeri ise profesyonele daha yakın. Profesyonele yakın olanların bir kısmı kısa filmi ayrı bir anlatım türü olarak ya da uzun metrajlı filme geçiş için basamak gibi görüyor. Bazıları ise kısa filmi sırf sinemaya olan tutkusundan, kendilerini mutlu etmek adına yapıyor. Murat Pay kısa filmlerini uzun metraja geçiş olarak görenlerden. Şimdiye kadar 12 kısa film çekmiş. Sinema Radyo Televizyon Bölümü’nden mezun olan Pay, filmlerinin bir kısmını sadece arkadaşlarıyla paylaşmış. Az da olsa festivallere katılmış, fakat bunun zahmetli bir iş olduğu görüşünde. Önemli olanın kişinin amacına doğru ilerlemesi olduğunu belirtiyor. Kısa filmin tercih edilebilir bir alan olduğunu kabul etmekle birlikte kendisinin kısa filmlerine sadece ‘çalışma’ gözüyle baktığını ekliyor.
         <br/>
         <br/>
         Çiğdem Aşur üç çocuğu olan bir ev hanımı. Sinema onun için her zaman önemli olmuş, çocukluğundan bu yana film çekmeyi hedeflemiş. Nihayetinde ‘Bir adam yürüyüşü’ adlı ilk kısa filmini çekmiş. Amacı ileride uzun metrajlı bir film de çekebilmek ama kısa film çekmenin de ayrı bir zevk olduğunu düşünüyor. Pahalı bir uğraş olmasına rağmen evdeki stresini azaltmak, kendini oyalamak amacıyla sinemayla ilgilendiğini anlatıyor. Onun filmlerini çekerken kaygıları diğer meslektaşlarından farklı. Özellikle çocuklarının ve evinin düzenini aksatmayacak şekilde çalışmalarını devam ettiriyor.
         <br/>
         <br/>
         Kısa film çekmeye amatör bir ruh ile başlayan diğer bir isim ise Ahmet Uluçay. Tepecik köyünde yaşayan Uluçay, imkânsızlıklar içerisinde neredeyse sinemayı yeniden keşfetmiş. İlk kısa filmini, 1994’te, bir Almancının elinden düşme üstelik formatı olmayan bir kamera ile köyünde çekmiş. Geçmişte filmlerini ismini unutturmamak için sık sık festivallere göndermiş ve sonunda amacına ulaşarak ilk uzun metrajlı filmi ‘Karpuz Kabuğundan Gemiler Yapmak’ı çekmiş. Birçok festivalden davet ve ödüller alan filminin ardından Uluçay’a, hem yurtdışından hem de yurtiçindenteklifler gelmiş.
         <br/>
         <br/>
         “Ben elime kamerayı aldığımda uzun metrajlı film çekmeye kararlıydım.” diyen Uluçay, kısa filmin daha farklı, kavramsal bir anlatım türü olduğu görüşünde. “Eğer uzun metraj film çekme imkânım olmasa kameramı alır ve yine kısa film yapardım. En azından oturduğum sokağı çekerdim, her yer film dolu.” diyor. Uluçay’a göre film çekmek isteyenlerin mazereti olamaz: “Söyleyecek sözü olan bunu her halükârda başarır. Van Gogh olabilmek için bir tuval, bir fırça, bir boya ve bir de Van Gogh gerekir. Yönetmen olabilmek için ise kötü bir kamera, elektrik, kaset yeterli.”
         <br/>
         <br/>
         DÜNYADA KISA FİLM
         <br/>
         <br/>
         Türkiye’de kısa film çekenlere bir dokun bin ah işit. Kısa filmler öğrenci filmleri olarak anılıyor hâlâ. Bazı Avrupa ülkelerinde ise kısa film, profesyonel prodüksiyonlarla yapılan bir deneme sahası. Film fonları arasındaki farklar belirgin. Yurtdışında 50 bin avro’ya çekilen filmler dahi var. Türkiye’de ortalama maliyet 2 milyar. Dünyanın genelinde kısa film çekenlerin sorunları pek farklı değil. Kısa metraj film çekerek geçinmek neredeyse imkânsız. Belgesel ya da animasyon çekenler için bu bir derece mümkün fakat kurmaca çekenler için hayal. İngiltere, Fransa gibi hem ekonomisi hem de sinema sektörü gelişmiş ülkelerde durum nispeten farklı, bu ülkeler kısa filmleri daha ciddiye alıyor.
         <br/>
         <br/>
         Phil Mulloy, İngiltere’de yaşıyor. 1970’li yıllarda uzun metrajlı filmlerin senaryosunu yazıp çekerek girmiş sektöre. Daha önceleri çizim de yapan Mulloy, evlendikten sonra eşinin de desteği ile tekrar animasyon yapmaya başlamış. Mulloy’un on adet altı dakikalık animasyon filmi var ve bunları çeşitli televizyonlarda gösterebilmiş, fakat İngiltere’de herkesin kendisi kadar şanslı olmadığı söylüyor. Diğer ülkelere nazaran İngiltere, Fransa ve Almanya’da kısa filmler çekenlerin daha iyi imkânlara sahip olmasına rağmen yine de sıkıntıların var olduğuna değiniyor. “Son 15 yıldır hep kısa film çekiyorum. İnsanlar artık uzun metrajlı film çekmem gerektiğini söylüyor.” diyen Mulloy, kısa filmlerini çekerken çok daha özgür olduğunu düşünüyor. “İstediğim şekilde ifade edebiliyorum her şeyi. Daha deneysel çalışabiliyorum.” Mulloy, uzun metraj filmlerden insanların daha farklı beklentileri olduğunu ve bu filmlerin yönetmen üzerinde para baskısına neden olduğunu belirtiyor. Ayrıca ilgilendiği konuların kısa film ile daha iyi anlatılabildiği görüşünde. Fakat kendisinin bir istisna olduğunu sözlerine ekliyor. Nedeni genelde kısa film çektikten sonra yönetmenlerin uzun metraja geçtiği halde kendisinin tam tersini yapmış olması. Londra’da kısa film gösterimleri yapan 5-6 sinema olduğunu söyleyen Mulloy, sinemaların daha çok, reklamları tercih ettiğini sözlerine ekliyor.
         <br/>
         <br/>
         Payman Haghani ise İranlı bir kısa film yönetmeni. Astrofizik okumasına rağmen daha sonra yönetmen olmaya karar vermiş. Şimdiye kadar dört kısa film çekmiş ve bunlarla kendi ülkesinde ve yurtdışında çeşitli ödüller almış. İran’da yılda 1000-1500 kısa film çekiliyor. Kısa filmler sinemalarda gösterilmiyor fakat televizyonda özel gösterimler yapılıyor. Haghani, başarılı genç yönetmenlere destek veren kurumların olduğunu söylüyor. Kısa filmin daha çok imkân yetersizliği nedeniyle tercih edildiğini söylüyor. Fakat kendisi aynı görüşte değil. “Bazı öyküler uzun, bazıları ise kısa metrajda daha başarılı olur. Kısa filmin uzun metraj ile karıştırılmaması gerekir. İkisi de farklı sanatlar.” diyen Haghani, uzun metraja geçtikten sonra kısa filmi bırakanların aksine kendisinin bu alanda uzmanlaşmak istediğini söylüyor. Örnek olarak ise İranlı ünlü yönetmenler Abbas Kiarostami ve Bahman Gobhadi’yi gösteriyor. Dünyada başarı sağlamış bu isimlerin bile hâlâ arada kısa film çektiklerini hatırlatıyor.
         <br/>
         <br/>
         Kanadalı yönetmen Jeff Winch ise uzun metrajlı filmi bir orkestra gibi düşünürsek kısa filmin bunun bir parçası olduğunu söylüyor. Kanada’da uzun metraj çekecekler için bir ön hazırlık gibi kısa film. Winch, uzun metraj çekecek olanlara ilk sorulan sorunun ‘kısa filmin var mı?’ olduğunu söylüyor. Hayır cevabı karşısından ise ‘önce kısa film çekmelisin’ karşılığı geliyor. Üreticilerin kısa film çekmekten hoşlanmasına rağmen endüstrinin buna hoş bakmadığını söylüyor.
         <br/>
         <br/>
         KISACA KISA FİLMLER
         <br/>
         <br/>
         Kısa film kendi içinde bazı türlere ayrılıyor: Kısa belgesel film, animasyon, deneysel film, kurmaca, canlandırma ve video art denilen deneysel sinemaya yakın tür. Kısa filmlerin süresini daha çok, festivaller belirliyor. Bu ise dünya standartlarına göre değişiyor. Bazı ülkeler bir saatin altındaki filmlere, bazıları ise yarım saatin altındakilere kısa film diyor. Mesela Fransa’da bir saatin altındakiler kısa film olarak değerlendiriliyor. Genelde ise 20 en fazla 30 dakikalık filmler kısa film olarak kabul görüyor. 1937’deki 3122 sayılı kanunun etkisiyle bir dönem Türkiye’de kısa filmler uzun metrajlılardan önce gösterilmek zorunda olsa da pratikte yasa hemen hiç uygulanmamış.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1675 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23191), [web.archive.org (arşiv bağlantısı)](http://web.archive.org/web/20060527063048/http://www.aksiyon.com.tr:80/yazdir.php?id=23191)
