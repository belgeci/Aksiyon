# Evlenmek kolay anlaşmak zor

*Tuba Özden 2006.01.23*

<div>
 <p>
  <font>
   AB Türkiye ilişkilerini büyük ölçekli bir evliliğe benzetmek mümkün. Bu süreci anlamak adına yapılan ‘Evet-Ja’ belgeseli, Türk Alman evliliklerini mercek altına alıyor. Görünen o ki iki taraf da gerçek sorunları her zaman görmezden geliyor
   <br/>
   <br/>
   Almanya’da yaşayan Türkler ile ilgili belgesel yapacak olsanız nasıl bir konu seçerdiniz? Eğitim, iş hayatı, ekonomik sorunlar? Gökhan Yorgancıgil, ‘Evet-Ja: Türk Alman evliliklerine kısa bir bakış’ adlı belgeselini çekmeden önce bu soruyu, internet vasıtasıyla, Almanya’da yaşayan Türklere sormuş. Beklediğinden çok daha fazla cevapla karşılaşan yönetmen, yoğun istek üzerine kendini Alman-Türk evlilikleriyle ilgili çekim yaparken bulmuş.
   <br>
    <br>
     Belgesel, aile kurmak amacıyla bir araya gelen kültürleri mercek altına alarak; yaşanan sorunları, etkileşimleri, dönüşümleri ortaya koyuyor. Mikro düzeydeki bu manzaradan yola çıkarak, Avrupa Topluluğu ile Türkiye izdivacının ne kadar mümkün olduğunu ve nasıl bir sonuç doğuracağını da görmeye çalışıyor.
     <br>
      <br>
       Aslında belgeselin konusu kadar karar verme aşaması da ilginç. İstanbul’daki tarihî yarımada ile ilgili belgesel çekmek üzere yola çıkan Gökhan Yorgancıgil ve arkadaşları, ihtiyaç duydukları bir kamerayı almak üzere Almanya’ya gider. Bir tanıdıklarının; “Neden burayla ilgili de çalışma yapmıyorsunuz.” önerisi üzerine Almanya’da yaşayan Türklerin üye olduğu bir e-posta adresine “Nasıl bir konu seçerdiniz?” sorusunu yöneltirler. En fazla üç-beş kişi dikkate alır niyetiyle gönderilen maile yüzlerce yanıt gelir.
       <br>
        <br>
         Tavsiye edilen konular arasında en vurgulu olanı ‘Türk-Alman evlilikleri’dir. Böylece çalışmanın istikameti belirlenir. “Evlilik deyip geçmemek gerek, bu birlikteliklerin Türkiye ile AB ilişkilerine kadar uzanan yönü var.” diyor filmin yönetmeni Gökhan Yorgancıgil. Nihayetinde bireylerinki ile toplulukların evlilikleri paralellik arz ediyor. Bu nedenle birçok akademisyen ve yazar, Türkiye ile AB’nin ilişkisini evliliğe benzetiyor. Zira uzun bir birliktelik için yola çıkılıyor ve her iki tarafın da fedakârlık göstermesi gerekiyor.
         <br/>
         <br/>
         Almanya’da Türklerin varlığı bilinenin aksine 1960’lı yıllardan öncesine dayanır. Almanya arşivleri, 20’nci yüzyılın ilk yıllarında binlerce Osmanlı gencinin meslek eğitimi için Münih ve Berlin’e gittiğini gösteriyor. Aynı tarihlerde Mercedes ve AEG gibi sanayi şirketleri ile Osmanlı arasında iş gücü antlaşması yapılır. Bu ilişkiler sonucunda 1907 yılında Almanya’da 12 bin Türk genci vardır. 1960’larda ise iki ülke arasında yapılan antlaşma sonucunda Türkiye’den çok sayıda işçi Almanya’ya gurbete gider.
         <br/>
         <br/>
         İlk kuşak Almanlarla evlenmiyor
         <br/>
         <br/>
         İkinci Dünya Savaşı’nın ardından toparlanmaya çalışan ülke, 500 bin işçi açığını telafi amacıyla Türkiye dışında İtalya, İspanya, Yugoslavya, Portekiz gibi ülkelerden ‘misafir işçi’ alır. İlk gittiklerinde coşkuyla karşılanan bu insanlar sadece sistemin gediklerini telafi için çağrılmışlardır fakat zamanla o toprakların bir parçasına dönüşürler. Beklemedikleri bir sonuçla karşılaşan Almanların yaklaşımını Max Frich’in sözlerinde görmek mümkün: “İşçi gücü çağırdık, insanlar geldi.”
         <br/>
         <br/>
         Belgesel,  bu süreçten yola çıkarak günümüze kadar geliyor. Birinci, ikinci ve üçüncü kuşak göçmenlerin karşılaştırmasını iki farklı milletin evlilik ilişkileri üzerinden yapıyor. Belgesel danışmanı Prof. Dr. Edibe Sözen, köyden Almanya’ya göçen ilk kuşağın kendisini savaş sonrası kaotik bir ülkede bulduğuna değiniyor. Karşılaştıkları manzarada çiçek çocuklar, hippi kültür, uyuşturucu ve çarpık ilişkiler hâkim. Dolayısıyla içine kapanan bu kesim, gettolar oluşturuyor. Dili öğrenmeye dahi direnç göstererek, ‘öteki’ olarak gördükleriyle evliliklere hoş bakmıyor. Aynı tavır Almanlar için de geçerli. Prof. Sözen, ikinci ve üçüncü kuşağın çift kimlikli, çift dilli olduklarına değiniyor. İkinci kuşak ilk dönemlerde dil sorunu yaşadığı için spastik, zihinsel özürlü çocuklarla bir tutularak eğitim görüyor.
         <br/>
         <br/>
         Fakat paylaşımların artması sonucu Almanlarla evlenme fikri bu nesilde ortaya çıkıyor. Hayat tarzlarını belirlerken genelde iki yoldan birini seçtiler diyor Yorgancıgil: “Bazıları kendini Alman gibi hissetti, diğerleri ise dinî ya da marjinal milliyetçi akımlara takıldı.” Üçüncü kuşağın ise yeraltı, uyuşturucu ile teması artıyor. Yorgancıgil, Almanya’daki bu karmaşayı iki ülkenin ihmaline bağlıyor.
         <br/>
         <br/>
         Fakat evlilikler entegrasyonu bir nevi hızlandırıyor. Birlikteliklerde Türk erkek, Alman kadın oranı daha fazla. Evdeki hayat tarzı ise daha çok kadın tarafından şekilleniyor. Yorgancıgil, konuk oldukları evlerde ev hanımı Türk olduğu zaman çay ve börekler ikram edildiği halde; Alman bir eşin evinde havyar ve şampanya sunulduğunu anlatıyor. Bu sonuç çocukların hayat tarzında da belirleyici oluyor. Belgeselde, akademisyenler ve evli çiftlerin haricinde çocuklardan da görüşler alınmış. Annesi Alman olan Yeşim Gülsular, kendini Alman gibi hissettiğini söylüyor ve Katolik olduğunu vurguluyor.
         <br/>
         <br/>
         Edibe Sözen, bu görünüşe rağmen Avrupa’da Türk imajının, Osmanlı ile aynı olduğuna dikkat çekiyor. 1960’lardan sonra Almanya’daki Türkler değişime karşı ne kadar direnç gösterdiyse Türkiye de o kadar Batılılaşma çabasına giriyor. Gurbetçilerin sadece televizyondan takip ettikleri Türkiye’deki hızlı değişimi anlamakta zorlandıklarını söylüyor Sözen.
         <br/>
         <br/>
         Belgesel çekimlerinde ekip, beklemedikleri birçok mevzuyla karşılaşmış. Yorgancıgil, Almanya’da Türk-Alman evliliklerine danışmanlık yapan Ulrika Zabel’in görüşünü örnek veriyor. Zabel, evliliklerde kültür ya da din uyumsuzluğunun söz konusu olmadığını vurguluyor. “Bizim bilimsel verilerimiz bu sonuçları gösteriyor. Asıl sorun, evlilikten sonra en küçük bir problemin dahi kültür sorunu olarak algılanması.” Bunun nedeni eşlerden birinin kültürün arkasına sığınması.
         <br/>
         <br/>
         Bu detay üzerinden Avrupa Topluluğu ile Türkiye arasındaki ilişkilere bakılacak olursa benzer sonuçları görmek mümkün. Her iki tarafda ekonomik çıkarlardan yola çıksa da en küçük bir sorun dil, din gibi kültürel öğelerle ilişkilendiriliyor. Velhasıl gerçek sorunlar göz ardı ediliyor.
         <br/>
         <br/>
         BASİT VE FAYDALI OLMASI ÖNEMLİ
         <br/>
         <br/>
         Gökhan Yorgancıgil, İstanbul Teknik Üniversitesi Makine Mühendisliği Bölümü’nden mezun. Fakat arkadaşlarıyla oluşturdukları bir ekiple sinema ile ilgili çalışmalar yapıyor.
         <br/>
         <br/>
         Geçimlerini sağlayabilmek adına tanıtım çekimleri yapan grubun ileriye dönük televizyon projesi üretmeye de niyeti var. Amaçları, sinema ve belgesel adına kaliteli eserler ortaya koyabilmek. Şimdilik yaptıkları işin bilimsel alt yapısını kavramaya ve basit, faydalı olanı üretmeye gayret ediyorlar.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1748 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23223), [web.archive.org (arşiv bağlantısı)](http://web.archive.org/web/20060527024732/http://www.aksiyon.com.tr:80/yazdir.php?id=23223)
