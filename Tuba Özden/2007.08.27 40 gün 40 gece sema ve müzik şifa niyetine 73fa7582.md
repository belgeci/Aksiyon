# 40 gün 40 gece sema ve müzik, şifa niyetine…

*Tuba Özden 2007.08.27*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Mesafeler, farklı kültürler, hatta dinler bile onları Mevlana gölgesinde buluşturmaya mani olmadı. Sema ayinlerini düzenleyen TÜMATA, ‘müzikle terapi’ konusunda da önemli bir boşluğu dolduruyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071107104508im_/http://www.aksiyon.com.tr/resim/664/62.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Günde sadece iki saat uyuyor Kanadalı Cennet Hanım. Çok az yemek yiyor, bu vakitler dışında saatlerce sema ediyor. Onun gibi dünyanın farklı coğrafyalarından gelen onlarca insan var bu mekânda. 24 saat icra edilen musiki eşliğinde aşka geldikçe semaya kalkıyorlar. Bazıları Müslüman olmasalar bile abdest alıp zikrullaha katılıyor. Onları aynı dairenin etrafında buluşturan daha çok Allah sevgisi; Hz. İbrahim’in (as) yolunda birleştikleri inancındalar. Mevlana ise hepsini aynı ovaya sevk eden bir kanal gibi. Bir araya gelme sebepleri onun ‘gel’ çağrısına cevap niteliğinde, 40 gün 40 gece sema yapmak.
   <br>
    <br>
     Burası Yalova… Ve modern bir dergâhtayız; Rasim Mutlu Kültür Merkezi’nde... Kurucusu nam-ı diğer ‘Mutlu Baba’ yani Rasim Mutlu, klasik dergâh yapısına göre inşa ettirmiş mekânı. ‘40 gün 40 gece sema’ programı için yüzlerce insan buradan gelmiş geçmiş. Binaya girmeden önce dışarıda ilk önce çadırlar göze çarpıyor. Gelenlerin bir kısmı çadırlarda kalmayı tercih ederken, bazıları da pansiyon ya da kültür merkezindeki kadınlara ve erkeklere ayrılan yerlerde konaklamayı tercih ediyor.
     <br/>
     <br/>
     SEMA HİÇ DURMUYOR
     <br/>
     <br/>
     Kalabalığa rağmen sakin bir ortam var kültür merkezinde. Biz tam yemek faslında içeriye giriyoruz. Yiyecekler de ortam kadar enteresan. Farklı bitkilerle tatlandırılmış, mütevazı bir menü. Daha çok yabancılar gelmiş ‘40 gün 40 gece sema’ yapmaya. Türklerin işleri nedeniyle daha çok hafta sonları katıldıklarını öğreniyoruz. Kimsenin özel bir görevi yok burada; fakat her an yemek pişiren, servis eden ya da ortamı temizleyen birileri mevcut. Herkes gönüllü çalışıyor ve bir şekilde sessiz sedasız zaruri ihtiyaçlar karşılanıyor. Üst katta ise sema hiç durmuyor. Kadın-erkek aynı ortamda sema yapılmasını ya da kıyafetlerdeki rahatlığı başta yadırgasak da zamanla bu programın içeriğinin sadece semadan ibaret olmadığını anlıyoruz. Dans, müzikle terapi, müzik, sema, ibadet, muhabbet velhasıl her şey var bu buluşmada. Kimi zaman zikrullah, Kur’an tilaveti ya da sufi caz eşliğinde!...
     <br/>
     <br/>
     TÜMATA’nın (Türk Musikisini Araştırma ve Tanıtma Grubu) kurucusu Yard. Doç. Dr. Oruç Rahmi Güvenç bu organizasyonun ilk olmadığını anlatıyor. Daha önce ilk kez Zürih’te yine farklı coğrafyalardan insanlarla 3 gün 3 gece sema yapılmış. Bu niyetlerinde muvaffak olduktan sonra İsviçre, Almanya, Avusturya, İspanya ve Türkiye’de farklı zamanlarda 16 defa bu tekrarlanmış. Geçen yıl ise ilk defa Türkiye’de 40 gün 40 gece sema yapmak üzere niyet edilmiş ve Yalova’da TÜMATA’nın üyeleri buluşmuş. Birkaç yüz insanın gelip geçtiği bu seremonide Avusturya, Almanya, İsviçre, Norveç, İngiltere, İsrail ve Filistin’den katılanlar olmuş.  Bu yılki programa ise ilaveten İsveç, Moğolistan, Kore ve Belçika’dan iştirak var.
     <br/>
     <br/>
     Oruç Rahmi Güvenç, ‘40 gün 40 gece sema’ fikrinde Ahmet Eflaki’nin ‘Menakıbül-Arifin’ kitabından esinlendiklerini söylüyor. Eserde Mevlana’nın sayısız defa üç gün üç gece, yedi gün yedi gece, bazen 16 gün 16 gece ve üç kez de 40 gün 40 gece sema yaptığı aktarılıyor. Gelenekleri yaşatmayı amaç edinen TÜMATA, bu âdetin de yok olmasına göz yummak istememiş.
     <br/>
     <br/>
     İSLAM’I SEÇENLER ÇOK
     <br/>
     <br/>
     Rasim Mutlu Kültür Merkezi’ndeki sema ayininde alışılmışın dışında görüntüler hâkim. Oruç Güvenç, şimdiki ayinlerin Mevlana’nın vefatından 100 yıl sonra Adil Çelebi’ye yakaza halinde göründükten sonra şekillendiğini ve Hz. Mevlana döneminde semanın farklı yapıldığını anlatıyor: “Hz. Mevlana zamanındaki sema cezbeye dayalı, doğaçlama ve anlık duygularla örülü idi; insanı yücelten, sonsuz hürriyet duygusu veren bir ibadetti. Bizim ortamımızda da isteyen istediği zaman semaya girer ve dilediği kadar yapar. Biz meydanı açtık, 40 gün 40 gece isteyenler sema yapsın diye."
     <br/>
     <br/>
     Kuralları yok bu semanın, içinden geldiği gibi dönüyor insanlar. Peki, İslamiyet’ten bağımsız düşünülmeyecek olan semada Müslümanlar ile gayrimüslimler nasıl bir uyum sergiliyor? Merkeze gelenlerin altyapısının varlığına değiniyor Güvenç. TÜMATA’nın düzenlediği daha önceki sema ya da seminerlere katılmış çoğu. Bunların haricindekiler, internetteki çağrıdan yola çıkanlar ise yine Mevlana’yı tanıyan, Kur’an-ı Kerim’i bilen insanlar. Hz. Mevlana’nın tebliğ ettiği İslam’ı kendi inanışları ile birleştiren kişiler. Güvenç, çağrılarına kulak veren herkese kapılarının açık olduğunun altını çiziyor. Bu ortamdan etkilenip de Müslümanlığı tercih edenlerin de çok olduğunu ekliyor.
     <br/>
     <br/>
     İLK DERS: MÜZİKLE TERAPİ
     <br/>
     <br/>
     Bu insanları bir araya getiren TÜMATA bir kurumdan ziyade fikir. Oruç Güvenç’in kurucusu olduğu TÜMATA, 1976 yılında meydana çıkmış. Asıl çalışma alanı Türk musikisinin tarihî  derinliklerinden bugüne gelmiş olan değerleri araştırmak, uygulamak ve bozmadan, geliştirerek geleceğe aktarabilmek. Başlangıçta 4-5 kişi iken şu an yüzlerce insan var TÜMATA bünyesinde. İspanya, Avusturya, İsviçre, Almanya ve İtalya’da merkezleri var. Türk musikisinin özelliklerini dünya ile paylaşmak adına farklı ülkelerde çok sayıda konserler verilmiş, seminerler düzenlenmiş. Seminerlere katılan öğrencilerin ilk vazifesi; repertuara çalışmak, rebab, ney, ud, tanbur, çeng, kanun gibi enstrümanları kullanmayı öğrenmek. Daha sonra ise sıra konserlere katılmaya geliyor. Böylece Türkiye’deki konserlerin aynıları farklı ülkelerde de düzenlenerek, kültür mirasımız bütün dünyada bir nefes gibi dolaşıyor.
     <br/>
     <br/>
     Oruç Güvenç, özellikle gençler arasında rağbet gören elektronik ve rock müziğin zararlarına değiniyor: “Yüksek desibelli müzik türleri insan sağlığını ciddi manada tehdit ediyor. Biz bunlara alternatif olarak ecdadımızın tedavi amacıyla kullandığı ve insan sağlığını iyileştirici ve beraberinde tedavi edici özellikleri taşıyan musikiyi öneriyoruz."
     <br/>
     <br/>
     KOMADAN MÜZİK DİNLEYEREK ÇIKIYORLAR
     <br/>
     <br/>
     Sadece önermekle kalmayıp öğretiyorlar da. Oruç Güvenç, farklı ülkelerdeki merkezlerinde yılda 4-5 defa müzikle tedavi üzerine kurslar düzenliyor. Yetiştirilen öğrenciler ile uygulamalı dersler yapılıyor. Yıllardır yapılan eğitimlerin ürünleri çoktan alınmaya başlamış. Viyana’daki kliniklerden birinde çok sayıda araştırma devam ediyor; kanser, kalp, yaşlılık psikiyatrisi, bağışıklık sistemi, nöroloji projesi gibi. Bunlar arasında ilginç sonuçlar da edinilmiş. Mesela komadaki hastalar üzerinde yapılan araştırmalarda müzikle tedavinin çok etkili olduğu görülmüş. Beyinlerindeki alfa ve teta dalgalarında ciddi bir değişim görülen hastalar arasında komadan çıkan çok olmuş. Güvenç, müzikle tedavinin etki alanının beyindeki limbik sistem olduğunu söylüyor, bu bölge duyuların da kaynağı aynı zamanda. Müzik bu sisteme doğrudan etki ediyor ve hormonlar üzerinde yapılan ölçümler bu değişimleri test etme imkânı sunuyor. Güvenç ve arkadaşlarının Gazi Üniversitesi’nde yaptığı çalışmalarda da ciddi sonuçlar edinilmiş bugüne kadar. İki ay önce ağır kronik ağrı çeken 20 hasta üzerinde müzikle tedavi uygulanmış. Tıbbın çare bulamadığı bu hastalara 2,5 saatlik bir seans uygulandıktan sonra kan ölçümleri yapılmış. Ağrıya sebep olan hormon seviyelerinde düşme görülmüş. Gazi Üniversitesi’nde şimdi de otistik çocuklar üzerinde çalışmalar yapılıyor.
     <br/>
     <br/>
     DOĞUMU KOLAYLAŞTIRAN MAKAM
     <br/>
     <br/>
     Müzikle tedavi iki türlü uygulanıyor: aktif ve pasif terapi. Aktif müzik terapide Kazak, Kırgız, Altay Türklerine ait bir dans yapılıyor. Pasif terapi ise Selçuklu ve Osmanlı dönemindeki şifahanelerden miras. Evliya Çelebi’nin Seyahatname’sinde Edirne Şifahanesinde uygulanan tedaviler detaylı bir şekilde anlatılıyor. O dönemdeki gibi bu tedavi yönteminde de rebap, kopuz, çeng, ney gibi enstrümanlar kullanılıyor. Önce hastanın ihtiyacına göre hangi makamın dinletileceğine karar veriliyor. Eser icra edilirken hasta istirahat pozisyonuna alınıyor.
     <br/>
     <br/>
     Uygulanan tedavi yöntemleri tamamen eski kaynaklardan beslenerek şekillenmiş. Fakat klasik eserlerde ancak sınırlı tarifler var. Müzik terapide hangi aletler ya da makamların kullanıldığı belirtilse de repertuara dair bilgi yok. Bu durumda Abdulkadir Meragi gibi farklı kaynaklardan o dönemdeki repertuarlar inceleniyor, yetersiz kalınan yerlerde ise doğaçlama müziğe başvuruluyor. Bu şekilde farklı rahatsızlıklara merhem olan makamlar da tespit edilmiş. Acemaşiran makamına geçmişte kullanılan müzikle terapi literatüründe pek rastlanmıyor. Yapılan çalışmalar sonucunda bu makamın ağrılara iyi geldiği, doğumu kolaylaştırdığı, ana karnındaki yanlış pozisyondaki çocuğun duruşunu düzelttiği gözlemlenmiş. Farklı enstrümanların tedavide uygulanabilirliği konusunda da araştırmalar devam ediyor.
     <br/>
     <br/>
     500 MAKAMIN SADECE 40’I BİLİNİYOR
     <br/>
     <br/>
     Oruç Güvenç, Türk musikisinde 500’e yakın makamın var olduğunu ve bunların ancak 40’ının müzikle tedavi literatüründe yer aldığını söylüyor. Bu 40 makam hakkında da sınırlı bilgiler mevcut. Her makam ayrı bir çalışmayı gerektirse de bu konuda ne çalışacak yeterli eleman ne de imkân var. Güvenç’in en büyük sıkıntısı tıp camiasının ve rektörlüklerin bu yöntemlere sahip çıkmaması. Her ne kadar geçmişte Cerrahpaşa Tıp Fakültesi’nde şimdi de Gazi Üniversitesi’nde araştırmaları için imkân sunulsa da bunlar kâfi değil. Akademik ortamda insan yetiştirmedikçe çalışmalar her açıdan sınırlı kalıyor.
     <br/>
     <br/>
     Bakırköy Ruh ve Sinir Hastanesi ile Gazi Üniversitesi şimdilik Türkiye’deki uygulamaların yapıldığı yerler. Oruç Güvenç, sürekli yurt dışındaki merkezlerde de eğitim seminerleri vermeye gidiyor. Oralarda da Türk musikisi ile tedaviye ciddi rağbet var. Türk musikisi farklı kültürden insanlara da şifa oluyor. Güvenç, elinde bulunan ‘Haşim Bey Mecmuası’ndan bahsediyor. Farabi ve İbni Sina’dan gelen bilgilere haiz yaklaşık bin yıllık bu eserde; insan vücudu ve makamlar hakkında ilginç bilgiler var. Bu kaynaktan da istifade ederek TÜMATA müzik CD’leri oluşturmuş. Güvenç, Avusturyalı bir arkadaşı ile 25 Alman denek üzerinde hazırladıkları müzikleri uyguladıklarını anlatıyor: “Bin yıl önceki sonuçlar ile elde ettiklerimiz aynıydı bu tetkikte. Almanya’da komadaki hastalara artık Türk musikisi dinletiliyor. Böylece müziğimiz evrensel bir boyut kazanıyor. Bu, bizi tevhide götürecek unsurlardan birinin de musiki olduğunun göstergesi aynı zamanda."
     <br/>
     <br/>
     TÜRK MÜZİĞİ NİYE ŞİFA?
     <br/>
     <br/>
     “Ecdadımız musikinin zarafetinden istifade etmiş." diyor Güvenç. Türk musikisinin bu etkisi, büyük ölçüde, onun düşük desibelinden kaynaklanıyor. Tıbbi verilere göre 85 desibelin üzerindeki sesler, insanlarda kişilik bozukluklarına ve beyinde nöron kaybına sebep oluyor ki bu nöronlar kendilerini yenileyemiyor. Kalp ritimlerine de etki ediyor müzik. Eğer 60-80 olan kalp ritmi 130-140’a çıkarsa şahsiyet değişiklikleri ortaya çıkıyor. ‘Yabancılaşma’ semptomu ortaya çıktığı takdirde, kişinin ortama uyum sağlaması güçleşiyor. Kendini çevresinden izole eden, içe kapanık, intihara ve uyuşturucuya meyilli bir karakter baş gösteriyor zamanla.
     <br/>
     <br/>
     Yapılan araştırmalar, yüksek tondaki müziklerin insan üzerindeki etkisini de gün yüzüne çıkarıyor. İnsanlar üzerinde yapılan deneyler, bu tür müziklerin iradeye ambargo koyarak kişiyi olumsuz mecralara ittiğini gösteriyor. Bitkiler ve su molekülleri üzerindeki müzikli uygulamalarda da benzer sonuçlar elde edildiği biliniyor. Bu nebze, bitkiler ve cansızlar bile ‘güzel’ olana böylesine yöneliyorsa, insan nasıl kendini ‘çirkin’e mecbur ediyor sorusunu getiriyor. TÜMATA ise ‘güzel’e ulaşmak ve ulaştırmak için semaya ellerini kaldırmış ‘40 gün 40 gece’ dönüyor; birlik, beraberlik ve şifa niyetine…
     <br/>
     <br/>
     <br/>
     <br/>
     SEMA VE MÜZİKLİ TERAPİDE BULUŞANLAR
     <br/>
     <br/>
     Alman bir bilim adamı “Trans hali insanın ihtiyacıdır, eğer normal yollarla bu karşılanmazsa insan anormal yollara başvurur." diyor. Bu sözün örneklemesi rock konserlerinde kendinden geçen gençleri hatırlatıyor. TÜMATA farklı ülkelerde müziğin aşındıran değil de onaran yanını insanlara takdim etmeyi kendine vazife edinmiş. Bu amaçla yola çıkan Türk, yabancı, Müslüman, gayrimüslim çok sayıda gönüllüsü var. Bunların hemen hepsinin bir araya geldiği nadir ortamlardan biri ‘40 gün 40 gece sema’ programı. İnternette gördüğü bir çağrının peşine düşenler de var burada, TÜMATA’ya yıllardır hizmet eden müzik terapistleri de. Avusturyalı Gernof Galib Stanfel bunlardan biri. 19 yıl önce Oruç Rahmi Güvenç ile tanışmış ve eğitim görmüş. Şimdi bütün işi müzikle tedavi uygulamak. Viyana ve çevresinde dokuz ayrı enstitüde down sendromlulara, koma hâlindekilere  ve otistik vakalara terapi düzenliyor. Stanfel’in bir de müzik grubu var. Kendisi hemen her enstrümanı çalabiliyor ve grubuyla Türk musikisi icra ediyor. 40 gün 40 gece semaya gelince, “Mevlana’nın izdüşümü bence buradaki buluşma. Ben bu birlikteliğin dünyaya huzur, barış ve sevgi getirdiğine inanıyorum." diyor. Geçen yıl olduğu gibi bu sene de programın tamamına katılıyor.
     <br/>
     <br/>
     Avusturya’dan gelen diğer bir isim Enis Mete. Onun annesi Avusturyalı, babası Türk. İslam kültürü ile tanışması 17 yaşında Türkiye’ye geldiği döneme rastlıyor. Oruç Güvenç o dönem bir yol gösterici olmuş Mete’ye. Viyana’da beş yıl önce ‘Makamname’ adında bir dernek kurmuş. Orada sürekli makamları icra ediyorlar. “Bence müzisyenlerin en yüksek mertebesi Allah’a insanları yaklaştıranlar."diyor Enis Mete. O da müzikle tedavi üzerine çalışıyor, bir yandan da ressamlığa devam ediyor.
     <br/>
     <br/>
     <br/>
     <br/>
     KARAR VERMEDEN MÜSLÜMAN OLDU!
     <br/>
     <br/>
     Azize Hanım, dergâhtaki ilginç simalardan. Oruç Güvenç’in eşi aynı zamanda. Sürekli hareket halinde. İkram yaparken, musiki icra ederken, sema esnasında her an karşınıza çıkabiliyor. 1994 yılında Almanya’da tasavvuf musikisi ile tanışması hayatında dönüm noktası olmuş. O yıllarda işi ‘meşguliyet terapisi’ yapmakmış. Konserden sonra, uzaktan gelen bir sesin nasıl bu derece kendisini etkilediğini kavrayamamış. Mevlana’nın Fîhi Mâ  Fîh’ini açtığında da benzer duygular yaşamış. Başlarda Müslümanlara karşı önyargılı olsa da Oruç Güvenç’in seminerlerine katıldıkça fikirleri değişmiş. Kendisinin Müslümanlığa karar vermediğini, bunun otomatikman gerçekleştiğini anlatıyor.
     <br/>
     <br/>
     <br/>
     <br/>
     HER BURCA FARKLI MAKAMLA TEDAVİ
     <br/>
     <br/>
     TÜMATA'nın klasik eserlerden yola çıkarak derlediği bilgilere göre bazı makamlar, dönemine göre bazı burçlar üzerinde daha tesirli:
     <br/>
     <br/>
     Nihavend	Oğlak burcu
     <br/>
     <br/>
     Rast	Koç burcu
     <br/>
     <br/>
     Rehavi	Terazi burcu
     <br/>
     <br/>
     Hüseyni	Akrep ve kova
     <br/>
     <br/>
     Hicaz	Yay burcu
     <br/>
     <br/>
     Uşşak	Balık burcu
     <br/>
     <br/>
     Isfahan	İkizler ve yengeç
     <br/>
     <br/>
     Neva	Kova ve oğlak
     <br/>
     <br/>
     Irak	Boğa burcu
     <br/>
     <br/>
     Büzürk	Aslan burcu
     <br/>
     <br/>
     Zirefkend	Yengeç burcu
     <br/>
     <br/>
     Zengule	Başak ve terazi
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr/detay.php?id=28240), [web.archive.org (arşiv bağlantısı)](http://web.archive.org/web/20071107104508/http://www.aksiyon.com.tr/detay.php?id=28240)
