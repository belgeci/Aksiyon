# Doğu’da sanat ideolojiye kurban

*Tuba Özden 2005.08.01*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Güneydoğu’da hayata tutunmak zor. Hele bir de ressam, tiyatrocu, müzisyenseniz... Çalışmalarıyla imkansızlıkların arasından sıyrılanların en büyük sorunu eserlerini paylaşacak mekan bulamamaları. Bölgede işlerini kolaylaştırmak adına kültür merkezlerinin kapısını çalanlara ise sadece sanat değil ideoloji de sunuluyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070804130510im_/http://www.aksiyon.com.tr/resim/556/68.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Türkiye’nin doğusu, batıda yaşayanlar için sadece mekansal olarak değil zihinsel olarak da çok ötelerde. Halbuki her türlü acının, sevincin harmanlandığı bu topraklarda güçlü bir kültürel miras saklı. Eskiden zanaatkârların eserlerinde ince ince kendini gösteren bu zenginlik, günümüzde birçok sanatçıya ilham kaynağı oluyor. Fakat çömleklerden tuvallere taşınan desenler, dilden dile dolaşıp notalara dizilen türküler kendini ifade edecek ortam bulamıyor. Müzik, resim, tiyatro gibi sanatlarla ilgilenenler bu alanda hoca bulmakta sıkıntı yaşıyor. Hasbelkader eserini ortaya çıkaranlar ise paylaşmanın yollarını bulmakta zorlanıyor.
   <br>
    <br>
     Güneydoğu’da resimleri sergileyecek salon ya da tiyatro oyunu sahneleyecek mekan bulmak zor. İmkansızlıkların bu denli fazla olmasında ise uzun yıllar yaşanan terörün etkisi yadsınamaz. Bunun beraberinde istihdam yetersizliği ve eğitim sorunları da gelince kendi içine kapanmış ve her çekilen yöne meyletmeye razı portreler çıkıyor ortaya. Doğu’nun nesilden nesile aktarılan sanatı da aynı kadere mahkum. Senelerdir terörün hafızalara hapsettiği sanata olan hasret son dönemlerde daha sistematik çalışmalarda ortaya çıkıyor. Kişisel çalışmaların yanı sıra yeni yeni açılmaya başlayan kültür merkezleri de bu süreci hızlandırıyor. Yoğun rağbet gösterilen merkezlerde gençlere sadece resim, müzik gibi sanatlar değil ideolojiler de aktarılıyor.
     <br/>
     <br/>
     Sanat nereye çekilirse oraya gidiyor
     <br/>
     <br/>
     Evin Batıl, hiç okula gitmemiş. Okuma yazmayı kendi gayreti sonucu öğrenmiş. Gitar çalmayı da yine kimsenin yardımını almadan başarmış. Batman’da bulunan Bahar Kültür Merkezi’nde öğretmenlik yapacak kadar gitar çalabildiğini söylüyor. Şimdilik on öğrencisi var fakat yoğun ilgiye bakılacak olursa yakında bu sayı artacak. Evin Batıl, hak ettiği konumda olmadığına inanıyor. Ona göre imkanlar yeterli olsaydı hem bu işi daha bilinçli yapabilecek hem de insanlara daha iyi aktarabilecekti.
     <br/>
     <br/>
     Adil Arslan ise kültür merkezinde görev yapan diğer bir isim. O da Batman’da şan dersi alabileceği bir tane bile öğretmen olmadığını söylüyor. Bahar Kültür Merkezi’nde ise insanlara bu tür imkanları sağlamaya çalıştıklarını anlatıyor. Kültür Merkezi 2000 yılında, Mezopotamya Kültür Merkezi’nin desteği ile açılmış. Burada tiyatro, resim, folklor, gitar, def, yerel bir çalgı olan erbani dersleri veriliyor. Arslan, kursu açtıklarında bu kadar ilgi beklemediklerini itiraf ediyor. Bölgede işsizlik oranı çok yüksek. Arslan’a göre ekonomik sorunlar olmasa katılım çok daha fazla olurdu.
     <br/>
     <br/>
     Bahar Kültür Merkezi, Batman’da İl Kültür Müdürlüğü’nün dışındaki tek kültür merkezi. Şehirde bunların dışında küçük tiyatro ve müzik grupları da var; ama imkansızlıklar nedeniyle çok fazla faaliyet yapılamıyor. Özellikle intihar vakaları ile ün yapmış olan şehirde gençlerin farklı uğraşlara ihtiyacı var. Bölgedeki en büyük sorunlardan biri eğitim. Kültür Merkezi’ne gelerek kurslara katılan gençler, eğitim ihtiyacını da bu şekilde gidermeye çalışıyor. Arslan, Batman’da halkı ayakta tutan tek şeyin kültür-sanat olduğuna inanıyor.
     <br/>
     <br/>
     Batman geçmişte birçok terör olayının yaşandığı bir şehir. Adil Arslan, Batman halkının çok ezildiğini hatırlatıyor. “Halkımızın senelerce yaşadığı acılar, dertler söylediğimiz türkülere, çizdiğimiz resimlere, oynadığımız oyunlara yansıyor.” diyen Arslan, halkın çektiği zorlukları unutturmak için omuzlarına ciddi sorumluluklar yüklendiğini düşünüyor. Evin Batıl ise Batman gibi bir şehrin resim, müzik gibi keskinlikleri törpüleyebilecek sanatsal faaliyetlere ihtiyacı olduğuna inanıyor. Bu çalışmaların ideolojilerin geçişkenliğine ve birbirini anlamalarına ortam oluşturabileceğini ifade ediyor. “Müzikle insanlar yumuşuyor, kendi geçmişini hatırlıyor. Bu eserlerde halkın kendisi, geçmiş, gelecek var. Söylenen türküler insanın duygularına yön verir.” diyor.
     <br/>
     <br/>
     Adil Arslan ise yaptıkları faaliyetlerin ideolojileri doğrultusunda olduğuna vurgu yapıyor: “Bizim burada yapmış olduğumuz çalışmalarda şüphesiz ideoloji var. Zaten öyle olmasa bu çalışmanın içine girmezdik!” Felsefi ve teorik çalışmalarda ideolojinin her zaman var olduğunu dile getirerek Batmanlıların bundan memnun olduğunu sözlerine ekliyor.
     <br/>
     <br/>
     Medeni Akbaş ise senelerdir kendi tiyatro grubu ile Batman’da çalışmalar yapıyor. Şimdiki dönemle geçmişi kıyaslayacak kadar uzun süredir tiyatro ile ilgileniyor. 1980 öncesinde nüfusu 100 bin bile değilken  Batman’da üçü kışlık ikisi yazlık olmak üzere beş tane sinema varmış. Bugün sadece bir tane sinema salonu var. Akbaş, kültürel çalışmaların şehirde 1980 yılında kesildiğini ve 1997’ye kadar hiçbir faaliyetin yapılmadığını söylüyor. Hareket alanının daraldığı 1990-97 arasında değil kültürel faaliyetlerin, neredeyse normal hayatın dahi durduğunu anlatıyor. Medeni Akbaş, o dönemlerde bir afiş bastırmak için saatlerce belediye kapısında beklediğini anlatıyor. Özellikle 1995-96’a kadar sanatsal etkinliklere hiçbir kesimden destek gelmemiş. Akbaş, “Uğraşan çok kişi vardı, fakat hepsi hayal kırıklığına uğruyordu.” diyor. 1990’lardan sonra hızla gruplar oluşmaya başlamış. Tiyatro, folklor çalışmaları her ne kadar devam etse de imkanların kısıtlı olması insanların önünde her zaman engel olmuş. Batman halkı bütün sıkıntılara rağmen her zaman tiyatro, resim ve müziğe ilgi duymuş fakat hiçbir zaman ihtiyacı olan desteği bulamamış. Akbaş, o dönemleri anıp bu günleri değerlendirmeye başladığında ise “Artık sanat nereden destek buluyorsa o yöne kayıyor. Belli bir adresi yok. Sanatçı nereden destek görürse o tarafa yöneliyor.” diyor.
     <br/>
     <br/>
     İl Kültür Müdürlüğü’nde kültür uzmanı olarak görev yapan Şehmuz Kartal ise Kültür ve Turizm Bakanlığı’na bağlı olan kurumun şehirde yetersiz kaldığına değiniyor. Bölgede amatör sanatçılar yetişiyor fakat imkanların yetersizliği, bu kişilerin Batı’ya gitmeyi tercih etmesiyle sonuçlanıyor. Sözlü kültürün, türkülerin, masalların hiçbir envanter çalışmasının yapılmamasını talihsizlik olarak gören Kartal, güzel sesi olanları, müzik aleti çalabilenleri bir araya getirecek merkezin olmamasını eksiklik olarak görüyor. İl Kültür Müdürlüğü, dört sene öncesine kadar gençlere saz ve halk oyunları kursları vermiş. Talebin yoğun olduğu kurslara dört sene önce gerekçesiz bir şekilde son verilmiş. Bölgedeki insanın her zaman sanata ilgi gösterdiğini söyleyen Kartal, en ciddi sorunun ekonomik olduğunu düşünüyor.
     <br/>
     <br/>
     Sanatın bir bakış açısı olmalı
     <br/>
     <br/>
     Mezopotamya Kültür Merkezi’nin desteğiyle açılan diğer bir kurum ise Dicle Fırat Kültür Merkezi. Diyarbakır’da 1990’lı yıllarda iki defa Mezopotamya Kültür Merkezi açılmış. Fakat siyasi nedenlerle kapatılmış. Her daim kültür sanat çalışmalarının var olduğu şehirde, siyasal ortamdaki yumuşamanın da verdiği cesaretle 2003 yılında Dicle Fırat Kültür Merkezi kurulmuş. Burada sinema, tiyatro, müzik, folklor kursları veriliyor. Kültür Merkezi’nin Organizasyon Basın Yönetim sorumlusu Nurullah Batur, amacın Kürt kültür sanatını ortaya çıkarmak ve Diyarbakır halkını bunlarla buluşturmak olduğunu söylüyor. Kültür Merkezi açılırken siyasete bulaşmadan, halkın kültür sanat alanındaki susamışlığına cevap vermek amaçlanmış. Batur, Diyarbakır’da yaşayınca siyasetten ayrı hareket etmenin çok zor olduğunu söylüyor. Geçen sene kültür merkezine polisin kameralarla baskın yaptığını anlatan Batur, 10-15 yıllık çatışmalı bir sürecin içinden çıkan insanlara o günleri hatırlatan süreçlerin bir kültür merkezinde tekrarlanmasının rahatsızlık verici olduğunu ifade ediyor.
     <br/>
     <br/>
     Batur, merkezin sadece kültür sanatla ilgilendiğini fakat bir halkın kültürüyle beraber ona ait olan değerlerin de verildiğinin altını çiziyor. Yaptıkları çalışmaların ideolojik bir yaklaşım içerisinde olmadığına değinerek, “Sanat yapacaksanız eğer, bir bakış açınız olmalı. Bizim çalışmalarımız devletin Kürt halkı üzerindeki politikası üzerine bir söylemdir. Yaptığımız çalışmalarda Kürt insanının yaşama bakış açısını yansıtmaya çalışıyoruz. Sosyalizm, komünizm gibi değil. Sanat çok farklı bir şey.” diyor.
     <br/>
     <br/>
     Devletin eskisi gibi kültür sanat faaliyetlerine baskı yapmasa da destek de olmadığını belirten Batur, altı yıldır şehirde rehabilite sürecinin yaşandığını söylüyor. Eskisi gibi silahların, çatışmaların olmadığı Diyarbakır’da şimdiki en büyük tehdit eğitimsiz ve işsiz gezen gençler. Son dönemlerde tinercilerin ve uyuşturucu bağımlılarının arttığı şehirde gençlerin kendi varlıklarını hissedebilecekleri uğraşlara ihtiyacı var. Batur, kursa gelen gençlerin zamanla saz çalarak, resim yaparak kötü alışkanlıklardan vazgeçtiğini söylüyor. Eskiden kahve köşelerinde gezen gençler artık sırtlarında sazlarıyla dolaşıyor.
     <br/>
     <br/>
     Siirt ise bölgedeki diğer şehirlere göre kültürel çalışmalarda çok daha cılız. Şehirde hiçbir kültür merkezi yok. Sadece valiliğe bağlı Siirt İlim Spor Kültür ve Araştırma Vakfı (SİSKAV) çalışmaları ile gençlere ulaşabiliyor. Org, gitar, saz derslerinin verildiği vakıfta en çok ilgiyi kütüphane görüyor. Bayanların sadece kitap ödünç almak için uğradığı kütüphanede çoğunlukla erkek öğrenciler bulunuyor. SİSKAV’ın müdavimlerinden meslek lisesi mezunu Hacı Akcan, Siirt’te hiçbir sosyal faaliyetin olmadığından yakınıyor. Eskiden var olan tek sinema da geçtiğimiz senelerde yeterli talep olduğu halde kapanmış. Tiyatro ise Halk Eğitim Merkezi’nin ancak senede 2-3 programı ile Siirtlilerle buluşuyor. Şehirde işsizlik oranının çok yüksek olduğunu söyleyen Akcan, gençlerin vakitlerini bahis oyunlarıyla ve internet kafelerde geçirdiğini söylüyor.
     <br/>
     <br/>
     Mardin, Güneydoğu’daki diğer şehirlere nazaran daha şanslı. Kozmopolit yapısı itibarıyla kültürel geçişkenliğe iyi bir zemin olan şehrin, terör macerası da diğer şehirlere nisbetle daha az. Şehirde ‘Güney Doğu Anadolu Gençlik İçin Sosyal Gelişim Projesi’ kapsamında 1999’dan bu yana gençlere yönelik faaliyetler yürütülüyor. GAP kapsamında kurulan projede, gençlerin kendilerini geliştirebilmeleri ve sorunlarında aktif rol edinebilmeleri amaçlanıyor. İngilizce, bilgisayar, üniversite hazırlık kurslarının da verildiği çalışmada tiyatro, resim, müzik, halk oyunları dersleri  de var. İstihdama yönelik çalışmaların da yer aldığı atölyelerin yanı sıra bir de dergi çıkarılıyor. Dokuz ilin yer aldığı projede taleplerden yola çıkarak her il kendi ifadesini de ortaya koyuyor. Kilis, Gaziantep, Adıyaman, Urfa, Diyarbakır, Batman, Mardin ve Şırnak’ın yer aldığı projede olayların sık yaşandığı bölgelerde insanların sosyal hayata katılması daha zor oluyor. Gençlik Kültür Evi’nin amacı geçmiş kültürleri yaşatmak. Bu nedenle günümüze kalan ustaların birikimlerinden de beslenmeye çalışıyor. Örneğin telkari ya da bakır işleme sanatlarını öğrenmek isteyen gençleri bu işin ustalarına yönlendiriyor.
     <br/>
     <br/>
     Mardin Kızıltepe’de yaşayan Furkan Özmen Gazi Üniversitesi Güzel Sanatlar Fakültesi Resim Bölümü’nden mezun. Özmen, Kızıltepe’de güzel sanatlarda okumak isteyen cok sayıda genç olduğunu söylüyor. Diğer bölümlere nazaran daha kolay kazanılan güzel sanatlar bölümüne rağbetin diğer bir nedeni; halkın sanata olan yoğun ilgisi.
     <br/>
     <br/>
     “Çocukluğumuzda çamurla heykeller yapardık. Köyümüzün yakınındaki dikenli telleri koparır arabalar, taşları oyar bilyeler yapardık. Böceğin anatomisini bilirdik.” diyen Furkan Özmen, gerçek sanatın içinde büyüdüğünü anlatıyor. “Burada insanların yaşadığı tek bir şey var o da çocukluğu.” diyerek, bu birikimlerin eğitimsizlik, ekonomik yetersizlik ve yaşadıkları zaman kaybı nedeniyle aktarılamıyor olmasını büyük kayıp olarak değerlendiriyor. Ona göre Türkiye’nin bu birikime ihtiyacı var.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=22244), [web.archive.org (arşiv bağlantısı)](http://web.archive.org/web/20070804130510/http://www.aksiyon.com.tr:80/detay.php?id=22244)
