# Âşık maşukuna kavuştu

*Tuba Özden 2005.01.31*

<div>
 <p>
  <font>
   Tahirü’l Mevlevi’nin talebesi, klasik usûle göre son icazetnâmeli mesnevihan Şefik Can, geçtiğimiz hafta Hakk’ın rahmetine kavuştu. Mesnevi’yi her okuyuşunda Mevlana’nın kalp atışlarını duyan ve yazdığı şerhleri aşkıyla harmanlayan Can, artık mesnevi satırlarının arasında bizlerle buluşacak.
   <br/>
   <br/>
   Sıkıntılı bir hastalık sürecinin ardından, verilen ilaçların tesiriyle önce yüzüne renk gelir. Odadakiler iyileşmesine sevinir ve çok sevdiği Mevlevi zikrini kasete koyar. Yatağından doğrultulur, ağzına pamukla bir iki damla zemzem verilir. Şeyhin sağ gözünden bir damla yaş süzülür. Ardından düşen birkaç damla ile Azrail ruhunu bedeninden usulca sıyırıp alır. Böylece ‘Şeb-i Arus’ odada zuhur eder.
   <br>
    <br>
     Son Mesnevihan Şefik Can’ın vefatını Doktoru Ömer Faruk Önder böyle anlatıyor; şimdiye kadar çok ölüme şahit olduğunu ama böylesini daha önce hiç görmediğini vurgulayarak... Kronik rahatsızlığı olan hastalarda genelde ağır koku olmasına rağmen Şefik Can’da hiç böyle bir hâl olmamış. Merhumun tedavi sürecinde olmasına rağmen yanına gelenlere şifa olduğunu, vefatında ise başında eşi Sabahat Hanım, asistanı Nur Artıran, Deniz Arcak, kendisi ve eşinin bulunduğunu söylüyor.
     <br>
      <br>
       1909 yılında Erzurum’da doğan Can, müftü babasından çocuk yaşta Arapça ve Farsça öğrenmiş. İlkokul bitince askeri okula başlamış. İstanbul Üniversitesi’nden öğretmenlik diploması aldıktan sonra  1935’te Tahirü’l Mevlevi’nin yanında stajını tamamlayıp Kuleli Askeri Lisesi’nde, emekliliğine kadar, öğretmenlik yapmış. Kendi çabasıyla 5 tane dil öğrenen Can, mesnevi şerhinin yanı sıra çeşitli alanlarda önemli eserler vermiş.
       <br>
        <br>
         Mesneviyi şerh edenlere verilen unvan olan ‘mesnevihan’lık için klasik tertipte, Hz. Mevlana yolunda belli birtakım bilgiler edinilir. Önce Hakim Senai ve Feridüddin Attar, Pendnâme, İlâhinâme ve Mantık-ut Tayr okunur. Ardından Hafız ve Sadi divanları okunur ve Mesnevi okunmaya başlanır. Mesnevi şerh edilecek hale gelindikten sonra mesnevihanlık verilir. Şefik Efendi’nin mesnevi hocası, Tahirü’l-Mevlevi. Araştırmacı Dursun Gürlek, “Tahir’ül Mevlevi Süleymaniye, Laleli camilerinde Mesnev-i Şerif okuturdu. Mesneviyi son 2 cildi hariç şerh eden Tahir’ül Mevlevi’den sonra yerine Üstad Şefik Can geçti ve hocasının ömrü vefa etmediği için tamamlayamadığı 5. ve 6. ciltleri şerh etti.” diyor.
         <br/>
         <br/>
         Onda Hz. Mevlana kokusu vardı
         <br/>
         <br/>
         İstanbul Tarihi Türk Müziği Topluluğu Müdürü Tuğrul İnançer, Şefik Can’ın çok kıymetli bir zat-ı şerif olduğunu şu sözlerle anlatıyor: “Her bilgi olgu haline gelmez. Şefik Can merhumda bilgi olgu haline gelmişti. Hali tavrı, davranışlarıyla tam bir Hz. Mevlana evladıydı. Bazı evliyaullah kendi halini kendini sevenlere giydirir. Şefik Bey’den erbabının anlayabileceği gibi bir Hz. Mevlana kokusu, Mevlevilik şuası yayılırdı.”
         <br/>
         <br/>
         Bilgi satmak ile o bilgiyle olmaklığın farklı şeyler olduğunu söyleyen İnançer, Şefik Bey’in bilgiyle olanlardan olduğunu söylüyor. Her vesile insanı hakikate götürmeye bir yol, bir merdiven. İnançer, Şefik Bey’in bir merdiven değil belki hızlı bir asansör, yükseltici olduğunu sözlerine ekliyor. Mesnevi meselelerinin akademik seviyelerde tartışıldığı günümüzde, son icazetnameli mesnevihan olması nedeniyle de Şefik Can’ın önemine vurgu yapan İnançer, geleneksel usulün Şefik Can’la beraber bittiğini söylüyor.
         <br/>
         <br/>
         Canlı bir mesneviydi
         <br/>
         <br/>
         Şefik Can’ın asistanı Nur Artıran ise hocanın hayatının bütün yansımalarının Mevlana’dan geldiğini söylüyor. Mesnevihan olmasından öte, Şefik Can’ın canlı bir “mesnevi” olduğunu söyleyen Artıran, “Biz canlı bir mesnevi kitabını kaybettik.” diyor. Artıran, bir gün “Kimdir senin hocan?” diye sorduklarında ne cevap vereceğini geceler boyunca düşünmüş ve hocasının bir “hiç” olduğunu anlamış. Hiç’liğin manasını bilenler için bu cevabın kafi olduğuna kanaat getirmiş. “Şefik Dedem, hiçbir şeyin suretinde kalmadı, hep öze baktı.” diyen Artıran, manevi dedesi için “Çok kıymetli bir hazineydi. İnsanlar sadece hazinenin saklı olduğu sandığı gördüler.” diyor.
         <br/>
         <br/>
         Hocanın sonsuz bir Hak hazinesi olduğunu ama bu süslü sandığın sadece dışına bakarak vakit geçirildiğini, kapağını açıp içindeki hazineyi görmenin kimsenin aklına gelmediğini söylüyor. Nur Artıran, hocası için herkesin fatiha okumasını istiyor: “Ben inanıyorum ki onun fatihası gökyüzünde melekler tarafından okunuyor. Dedem Hakk’a yürüdüğü andan itibaren, gökyüzü dedem için zikrediyor. Yine de Şefik Can hocaya bir fatiha okumak, okuyanlar için bir lütuftur.”
         <br/>
         <br/>
         Şefik Can’ın vasiyetleri için, “Vasiyetini yerine getirmek bu fakire düşmez. Gönlüm ister ki Şefik Can dedemin sözü yerde kalmasın.” diyor.
         <br/>
         <br/>
         Onunla konuşmak isteyen mesnevi okusun
         <br/>
         <br/>
         Çok uzun seneler Şefik Can hocanın talebeliğini yapan, Hz. Mevlana’nın 22. kuşak torunu Esin Çelebi Bayru ise hocayı 40 seneyi aşkın süredir tanıdığını ve hoca ilişkisinden öte bir baba gibi yakın olduğunu söylüyor. Her fırsatta yanında olup kendinden istifade etmeye çalıştığını söyleyen Bayru, merhumun bilgisini aktarmaktan zevk aldığını söylüyor. “Bir daha onu görmeyecek olmamızın üzüntüsü yanında Allah’a kavuştuğunu bildiğimiz için seviniyoruz.” diyor.
         <br/>
         <br/>
         Hz. Mevlana: “Kim ki mesneviyi açar bir sayfa okursa benimle konuşmuş gibi olur.” diyor. Şefik Can’ın canlı bir mesnevi olduğunu söyleyen Nur Artıran, ona mesnevi okuduğu zamanlarda hocanın heyecanlanarak “Hz. Mevlana’nın kalbinin atışını duyuyor musun?” diye kendisine sorduğunu söylüyor. Hocayla tanışamayan, kelam edemeyip üzülenlere ise tavsiyede bulunuyor. “Mesneviden bir sayfa açıp okusunlar, o zaman onunla, Mevlana hazretleriyle konuşmuş olurlar.” diyor.
         <br/>
         <br/>
         ŞEFİK HOCA YANLIŞ ANLAŞILDI
         <br/>
         <br/>
         Tuğrul İnançer, Nuriye Akman’ın Şefik Can’la yaptığı röportajdaki kimi ifadelerden rahatsız olduğunu söylüyor. “Kadınlar kendi aralarında sema ederler ama erkeklerle beraber ya da onların karşısında sema yapmaları diye bir şey hiçbir tekkede, dergahta mümkün değildir. Bu bir ibadettir, oyun değildir.” diyor. Kadınların mesnevihan olabileceğini, bunun bir ilim olduğunu; fakat hiçbir şekilde bayandan mesnevihan olmayacağını söyleyen İnançer, “Allah tarafından kadınlar, peygamberlik ve şeyhlik vazifesinden muaf tutulmuşlardır. Bu bir noksanlık değildir. Cenabı Allah kadın kullarına böyle bir yük yüklememiş, iltimas geçmiştir.” diyor. Yazıda verilen, geçmişteki kadın   örneklerinin hatalı olduğunu, bunlardan sadece Afyon Mevlevihanesi’ndeki Destina Hatun’un şeyhliğinden söz edildiğini; bunun da tetkik edildiğinde orada sadece idari görevde bulunduğunun görüleceğini söylüyor. “Şefik Can’ın böyle bir şey söylediğine katiyen inanmam.” diyen İnançer, son dönemlerde rahatsızlığından ötürü konuşmasında sorun olduğunu ve bunun hataya sebebiyet vermiş olabileceğini sözlerine ekliyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2159 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=19461), [web.archive.org (arşiv bağlantısı)](http://web.archive.org/web/20051220173944/http://aksiyon.com.tr:80/yazdir.php?id=19461)
