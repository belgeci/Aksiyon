# Abe bi kimlik veresin

*Tuba Özden 2005.05.23*

<div>
 <p>
  <font>
   Her yıl mayıs ayı geldiğinde Türkiye ve dünya gündeminde Çingeneler ön plana çıkar. İsimleri hep şenlikleri ve danslarıyla anılır. Halbuki onlar artık kendi kimliklerinin peşinde. Türkiye’de göçebe olarak yaşayan yaklaşık 100 bin Çingene’nin kimliği yok. Esmer tenli insanlar artık ‘Roman’ değil Çingene olarak anılmak istiyor.
   <br/>
   <br/>
   Varlıklarını dünyanın dört bir yanında sürdürüyorlar. Kimi zaman horlanıyor kimi zaman da el üstünde tutuluyorlar. İsimleri hep eğlenceyle ve yaşadıkları özgür hayatla birlikte anılıyor. Yüzyıllar geçse de onlar hep aynı isimle çağrıldı: çingene. Tarihin her karesinde yer alan; ancak hep kıyıda köşede kalan bu topluluğu anlatan Emir Kusturica’nın “Çingeneler Zamanı” filmi, bütün dünyada Çingenelere yönelik ilgiyi artırdı. çingene müziği, dansı, kültürü ele alınmaya, haklarında akademik çalışmalar yapılmaya başlandı. Aslında bu filmle onlar da kendilerini tanımaya, tanıtmaya; bireysel haklarını bulundukları ülkelerden resmen istemeye başladılar. Çingenenin kültürel kimliği ve sosyal boyutu yine kendileri tarafından masaya yatırıldı, sempozyumlar, paneller düzenlendi.
   <br>
    <br>
     İşte bunlardan biri geçenlerde Türkiye’de gerçekleştirildi ilk kez. Ulaşılabilir Yaşam Derneği (UYD) ile Edirne Çingene Kültürünü Araştırma Geliştirme Yardımlaşma ve Dayanışma Derneği (EDÇİNKAY) tarafından Edirne’de düzenlenen I. Uluslararası Roman Sempozyumu’na dünyanın çeşitli ülkelerinden temsilciler, akademisyenler, yerel yöneticiler katılarak, Avrupa Birliği ülkelerindeki Çingenelerin durumu ile Türkiye’de yaşayan Çingenelerin geleceğini tartıştı.
     <br>
      <br>
       Kimliksiz tehlike
       <br>
        <br>
         Avrupa’dan sosyal haklarını ve bireysel özgürlüklerini isteyen Çingeneler, bulundukları ülkede resmi vatandaş olarak kabul edilmeyi talep ediyor. Türkiye’deki durum da çok farklı değil aslında. Yeşil kart almakta zorlanan Çingeneler, sosyal hayatta yer bulmakta da sıkıntı çekiyor. Şüphesiz, bu zorlukların altında yatan en önemli sebep bir kimliğe sahip olmayanların varlığı.
         <br/>
         <br/>
         Türkiye’de yaklaşık 100 bin Çingenenin kimliksiz olarak yaşadığı tahmin ediliyor. EDÇİNKAY Başkan Yardımcısı Mustafa Taşçeviren, bu rakamın daha fazla olduğu görüşünde. Göçebe olarak yaşayan ve nüfus kayıtları olmayan bu insanların ileride ciddi problem olacağına dikkat çeken Ege Üniversitesi Sosyoloji Bölümü Öğretim Üyesi Dr. Suat Kolukırık, “Kısa zamanda istihdamları için çözümler üretilmeli. Aksi takdirde artan nüfuslarıyla birlikte sorunlar da büyüyecek.” diyor. Türkiye’de yaşayan kimliksiz Çingeneler hem iş bulmakta zorlanıyor hem de birey olarak sosyal haklardan faydalanamıyor. Resmi görev ise hiç alamıyorlar. Onlar da esnek çalışma saatleri olan işleri tercih ediyor. Sempozyumda “Romanlar ve Önyargı” başlığıyla bir tebliğ sunan MAZLUMDER Yönetim Kurulu Üyesi Av. Halim Yılmaz, Çingene mahallelerinde suç oranlarının yüksek olduğunu hatırlatarak, “İskan kanunundan kaynaklanan bir boşluk var. Yasa var deniyor, fakat uygulanmıyor. Buna rağmen, göçmen Çingeneler adresleri olmadığı için yeşil kart alamıyor.” diyor.
         <br/>
         <br/>
         Çingenelerin kimlik sorunu eskiye dayanıyor. Çingeneler yoğun olarak Türkiye’ye Birinci Dünya Savaşı sırasında Bulgaristan ve Yunanistan’dan geliyor. 1934 tarihli İskan Kanunu ile Çingenelerin Türkiye’ye girmesi yasaklanıyor. 1993’te Çek Cumhuriyeti’nde düzenlenen Çingene Zirvesi’nin ardından eski DSP Edirne Milletvekili Erdal Kesebir, 15 Ocak 1993 tarihinde Meclis’e bir önerge sunarak, Çingenelere haklarının verilmesini istiyor. Önergede, 1934’te çıkarılan kanunun Çingenelerle ilgili bölümünün değiştirilmesi talep ediliyor, başka yurttaşlara gösterilen ilginin Çingenelere gösterilmediği belirtiliyor. Cumhuriyet tarihinde ilk kez Çingene kavramının resmi makamlara taşındığı önergeye hâlâ cevap verilmediğini söyleyen Erdal Kesebir, “Çingeneler bugün 1934 kanunundaki anarşistlerle, casuslarla aynı kefede tutuluyor. Ülkeye girmeleri ve vatandaşlıklarının kabul edilmesi diye bir durum söz konusu bile değil. Bu haksızlıktır. 1989-90 yıllarında Bulgaristan’dan Türkiye’ye sığınanlar arasında Çingeneler de vardı. O dönemde akrabası olmayanlar içeriye alınmadı. Diğer göçmenler için sorun olmadığı halde, Türkiye’de akrabaları olan Çingeneler ülkeye giriş yapamadı.” diyor.
         <br/>
         <br/>
         1934’te yürürlüğe giren İskan Yasası’nın 1. Maddesi’nde “Muhacir ve mültecilerle, göçebelerin ve gezginci Çingenelerin yurtiçinde yerleştirilmeleri, Türk kültürüne bağlılık ve nüfus, oturuş ve yayılışının düzeltilmesi amacıyla Bakanlar Kurulu’nca yapılacak programa uygun olarak İçişleri ve Sağlık ve Sosyal Yardım bakanlıklarınca tertiplenir.” ifadesi yer alıyor. Aynı yasanın 4. maddesinde ise “Anarşistler, casuslar, göçebe Çingeneler ve memleket dışına çıkartılanlar Türkiye’ye muhacir olarak alınamaz.” deniyor. Halen geçerli olan bu yasa, göçebe yaşayan ve dışarıdan göçle gelmiş Çingenelerin ‘vatandaş’ olmasını engelliyor. Uygulamada ise sadece Bulgaristan’dan göçen Çingenelerin sınırdan geçişinde yasa problem çıkarmış.
         <br/>
         <br/>
         1923’te 470 bin civarındaki bir nüfusun Türkiye’ye göçtüğü biliniyor. Göçenlerin ırkına dair bir bilgi olmamasına rağmen bu dönemde büyük bir Çingene nüfusun mübadele sonucu Türkiye’ye geldiği tahmin ediliyor. Suat Kolukırık, 1934 tarihli yasanın çıkış sebebini şöyle izah ediyor: “1930’lar Avrupa’da faşizmin ayyuka çıktığı yıllardı. Yasanın Türkiye’de çıktığı dönemde Almanya’da bir buçuk milyon Çingenenin katledildiğini biliyoruz. Türkiye’de bu dönemde yasanın çıkması, Avrupa’dan etkilenmesinden kaynaklanabilir.” 23 Kasım 2003’te İçişleri Bakanı Abdülkadir Aksu tarafından nüfus ve vatandaşlık il müdürlüklerine gönderilen genelgede, vatandaşlık başvurusunda bulunanlar hakkında değerlendirme yapılırken, “dilencilik ve Çingenelikle ilişkilerinin bulunup bulunmadığının” da kriter kabul edilmesine yönelik ifadelere yer verildi. Genelgede, konunun emniyet müdürlüklerince de araştırılması istendi. Ancak, CHP Balıkesir Milletvekili Sedat Pekel’in konuya ilişkin verdiği soru önergesi üzerine Bakan Aksu, genelgede yer alan bu maddelerin geri çekildiğini ve Çingenelerden özür dilediğini belirtti. Vatandaş olmak isteyen Çingeneler bu genelgeden çıkarılsalar da yine 1934 tarihli yasaya takılıyor.
         <br/>
         <br/>
         Roman değil Çingene
         <br/>
         <br/>
         Türkiye’de yaşayan Çingenelere göre ‘roman’ kavramı kendilerini tam olarak tanımlamaya yetmiyor. Edirne’deki sempozyumda gündeme gelen bu konu bundan sonra da tartışılacağa benziyor. Çingene dışındaki kelimelerin hiçbirinde etnik köken olmadığını belirten Mustafa Taşçeviren, “Biz Roman değil, Çingene olarak anılmak istiyoruz. Çingeneler bulundukları ülkenin yasalarına en uyumlu topluluktur. Bizlerin alt kimliği Çingene, üst kimliği Türk’tür. Azınlık değil, ülkenin kurucu üyelerinin bir parçasıyız. Bizim de Çanakkale’de şehitlerimiz var.” diyor. Ancak, Alman etnolog Rudiger Benninghaus, 1971’de Londra’da yapılan konferansta bütün Çingenelerin “Roman” olarak anılmasına karar verildiğini hatırlatıyor. Benninghaus’a göre Çingeneler ‘Roman’ kavramına hapsedilemez. Zira, Artvin’de yaşayan Ermeni Çingeneler var ve bunlar kendilerine “poşa” diyor. Doğuda Karaçi, Dom ve Lomlar var. Bunlar da kendilerini “Roman” olarak nitelendirmiyor.
         <br/>
         <br/>
         Çingenelerin rahatsız olduğu diğer bir konu ise azınlık olarak görülmeleri. Lozan Antlaşması’na göre Türkiye’de sadece Rumlar, Ermeniler ve Museviler azınlık olarak tanımlanıyor. Çingeneler ise Türkler, Kürtler ve Çerkezlerle aynı haklara sahip. Ancak İskan Kanunu’na göre azınlık statüsünde değerlendirilen Çingeneler bu çelişkiden rahatsız. Edirne Milletvekili Ali Ayağ, Çingenelerin azınlık olarak görülmesinin iyi niyetli olarak değerlendirilemeyeceğini belirterek, “Bu ülkede kendini Türk hisseden herkes Türk’tür. Millet kavramı ayrıştıran değil bütünleştiren bir unsurdur.” diyor.
         <br/>
         <br/>
         Çingenelerin hakları, Osmanlı döneminde korunmuş. Daha çok gemicilikle hayatlarını kazanmışlar. Bu özelliklerinden ötürü Fatih tarafından ödüllendirilmişler. 1530 yılında Kanuni Sultan Süleyman’ın çıkardığı kanunnamede hakları korunmuş ve yerleşebilmeleri için yasa çıkarılmış. Kale duvarı yapımında, demircilikte ve sepetçilikte önemli bir boşluğu doldurmuşlar. Günümüzde Çingeneler, Türkiye’nin hemen her yerinde dağınık olarak yaşıyor. Yaşadıkları bölgelerin başında Marmara, Ege ve Akdeniz geliyor. Bunu Karadeniz, İç Anadolu, Doğu Anadolu ve Güneydoğu Anadolu bölgeleri takip ediyor. Türkiye’de genel olarak “Çingene” adıyla biliniyorlar. Ancak yakın zamana kadar onlar için “Kıpti” kelimesi de kullanılmış. Erzurum, Artvin, Bayburt, Erzincan ve Sivas Çingeneleri için “Poşa”; Van, Hakkari, Mardin ve Siirt Çingeneleri için “Mutrib”; İç Anadolu Çingeneleri için “Elekçi” tabiri kullanılmış. Resmi dilde ise “Esmer Vatandaş” deniyor. Akdeniz’de “Arabacı”; Ankara’daki “Teber”; Adana ve Osmaniye yöresinde ise “Cono” tabiri kullanılıyor. Roman ise daha çok Trakya’da öne çıkıyor.
         <br/>
         <br/>
         Gelenekleri ve kendilerine özgü hayat biçimleriyle Çingeneler, her ne kadar sosyal anlamda eksik kalan yönleri olsa da varlıkları inkar edilmiyor. Özellikle müzikleriyle turizme önemli katkı sağlayan bu insanlar şimdi kendileri için yeni statü talep ediyor. Kendilerine atfen söylenen aşağılayıcı sözleri ve haklarında oluşan olumsuz imajı silmek için Diyanet’ten fetva bile alıyorlar. Hatta, “Türkiye Çingeneleri” isimli kitapta yer alan “Derme çatma evlerde ve çadırlarda yaşıyorlar. Çok eşli, çok çocuklu olurlar. Kavgacıdırlar, dilencilik, vurgunculuk, gaspçılık, fuhuş yaparlar. Karıları da kocalarını aldatır.” ifadelerinin düzeltilmesi için yerel mahkemenin verdiği kararı beğenmeyip AİHM’e de başvuruyorlar.
         <br/>
         <br/>
         Bakalım kimliksiz akrabalarının sorunlarını da çözebilecekler mi?
         <br/>
         <br/>
         AVRUPALI, ÇİNGENELERİ HİÇ SEVMİYOR
         <br/>
         <br/>
         Hindistan hariç dünyadaki Çingenelerin sayısı 7-8 milyon olarak tespit ediliyor. Avrupa’da da 4 milyon Çingenenin yaşadığı tahmin ediliyor. Avrupa’da yaşayan altı Çingeneden ancak biri iş sahibi, biri kayıtsız işçi iken diğer dördü işsiz. Avrupa’da her cinayetin bir numaralı faili olarak Çingeneler görülüyor. Çekoslovakya döneminde Çingenelerle baş etmenin yolunu kadınları kısırlaştırmada bulan anlayış, bugün AB üyesi Çek Cumhuriyeti ve Slovakya’da aynen sürüyor. Romanya ve Bulgaristan’ın AB’ye üye olmasından sonra büyük bir Çingene nüfusu Avrupa’da yaşamaya başlayacak. Avrupa niteliksiz, profesyonel işi olmayan bu insanların kendi toplumları için bir tehdit olabileceği endişesine sahip. Bu süreçte eğitim, sağlık, istihdam konularında birtakım politikalar geliştirilmeye çalışılıyor.
         <br/>
         <br/>
         Pasaportları olduğu halde yurtdışına çıkamıyorlar
         <br/>
         <br/>
         Roman Ulusal Kongresi ve Uluslararası Çingeneler Birliği Üyesi Ivan Vesely, Çek Cumhuriyeti’ndeki Çingenelerin ciddi sorunlar yaşadığını belirterek, “Kendilerini güvende hissetmiyorlar. Pasaport alabilenler ülkeyi terk ediyor.” diyor. Ülkeden göçenler, AB Çingenelere kapıyı açmadığından ABD, Avustralya ve Kanada’ya gidebiliyor. Aslında, Çingenelerin bu ülkelere girmesi çok da kolay değil. Roman haklarının aranması, onların azınlıkmış gibi algılanmasına sebep oluyor. Ivan Vesely, Çingenelerin azınlık değil vatandaş olarak görülmesi gerektiğini belirterek, “Sorunlar ancak devlet seviyesinde çözülebilir. Romanların devlet kuruluşlarında temsilcilikler kurmak için çalışma yapmaları gerekir.” diyor.
         <br/>
         <br/>
         Belçika’da Uluslararası Roman Teşkilatı Üyesi Ivan Ivanov, Avrupa’da Çingene çocukların özürlü okullarına gönderildiğini, mikrop yayıyorlar diye doğumevlerine hamile Çingenelerin alınmadığını iddia ediyor. Çingenelere iş, ev verilmediğini; kafe, restoran ve barlarda servis yapılmadığını belirterek, “Belediye özel alanlarda konut ihalesi açıyor. Bu ihaleye katılacak olanların en fazla bir çocuğunun olmasını istiyorlar. Böylece Çingenelerin ev sahibi olması engelleniyor.” diyor. Çingenelere karşı ciddi bir önyargının olduğunu belirterek, onlar hakkında her zaman “Bütün Çingeneler aptaldır, eğitimsizdir.” gibi genellemeler yapıldığını söylüyor.
         <br/>
         <br/>
         TÜRKİYE’DE KAYITLI ÇİNGENELERİN YAŞADIĞI BAZI İLLER
         <br/>
         <br/>
         İstanbul Anadolu yakası	122.000
         <br/>
         Tekirdağ	27.700
         <br/>
         Kırklareli	6.000
         <br/>
         Edirne	50.300
         <br/>
         Çanakkale	5.800
         <br/>
         Balıkesir	14.500
         <br/>
         Bursa	26.570
         <br/>
         Adapazarı	6.000
         <br/>
         İzmit	3.000
         <br/>
         İzmir	45.000
         <br/>
         Manisa	3.000
         <br/>
         Denizli	500
         <br/>
         Aydın	5.400
         <br/>
         Muğla	12.550
         <br/>
         Ankara	13.700
         <br/>
         Konya	5.600
         <br/>
         Çankırı	2.000
         <br/>
         Eskişehir	20.000
         <br/>
         Kayseri	3.000
         <br/>
         Kırşehir	6.000
         <br/>
         Sivas	2.000
         <br/>
         Hatay	1.400
         <br/>
         Osmaniye	3.000
         <br/>
         Adana	8.000
         <br/>
         Antalya	9.000
         <br/>
         Çorum	2.000
         <br/>
         Tokat	1.400
         <br/>
         Samsun	5.000
         <br/>
         Zonguldak	5.000
         <br/>
         Ordu	620
         <br/>
         Trabzon	1.000
         <br/>
         Artvin	1.7000
         <br/>
         Erzurum	7.400
         <br/>
         Erzincan	2.000
         <br/>
         Van	2.000
         <br/>
         Malatya	3.500
         <br/>
         Elazığ	1.000
         <br/>
         Kahramanmaraş	3.000
         <br/>
         Gaziantep	2.500
         <br/>
         (Ali Rafet Özkan’ın, Türkiye Çingeneleri isimli kitabından alınmıştır. Güncel veriler değildir.)
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1195 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21633), [web.archive.org (arşiv bağlantısı)](http://web.archive.org/web/20051201011711/http://www.aksiyon.com.tr:80/yazdir.php?id=21633)
