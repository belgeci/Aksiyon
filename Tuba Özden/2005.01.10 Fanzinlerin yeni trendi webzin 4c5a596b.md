# Fanzinlerin yeni trendi webzin

*Tuba Özden 2005.01.10*

<div>
 <p>
  <font>
   Askerlik hatırasından propagandaya, şiirden çizgi romana kadar aklınıza gelebilecek her konuyu, el yazısı ve kolajla üretip fotokopi makinesiyle çoğaltarak binlerce kişiye ulaşan fanzinciler mekan değiştiriyor. Sınırsız söylemler artık fotokopilerden sıyrılarak internet âleminde vücut buluyor.
   <br/>
   <br/>
   Üretilen her teknikle beraber bir gelenek de yok oluyor ya da formunu değiştiriyor. Fotokopi makinelerinin icadına vesile olan fanzinler, son birkaç senedir internetin azizliğine uğrayarak sanal aleme taşınıyor. Webzinler, üretimi ve dağıtımı kolay olduğu için daha çok tercih ediliyor. Kağıda tutunmuş yazıların isyanı ise ancak dergileşen fanzinlerde canlı kalabiliyor.
   <br>
    <br>
     Fotokopi makinesi, uhu ve makas... Çoğu zaman düşünsel çabaları tasnif edip aktarabilmek adına harçlıkların harcanması pahasına, bu üç aracın bir araya gelmesiyle çıkıyor fanzinler. Söyleyecek sözü olan fakat kendilerine basın organlarında yer bulamayan ya da çalışmalarını çevresindeki insanlarla paylaşmayı amaçlayan gençler, yazdıkları yazıları tamamen özgür ortamlarında çoğaltarak kendi dergilerini oluşturuyor.
     <br>
      <br>
       Fanzin, fanatik ve magazinin kısaltılması sonucu üretilen bir kelime. Adı üzerinde fanzinciler, fanatik bir şekilde, yaptıkları iş kadar aktardıkları düşüncelerin de taraftarı. Ekonomik kaygı gütmeden; işlerinden, okullarından feragat ettikleri zamanlarda gönüllerini koydukları fanzinleri üretiyorlar. Ancak, işleri sanıldığı kadar kolay değil. Yazıları toplamak, seçmek, edit etmek, sayfa tasarımlarını yapmak, çoğaltmak ve en önemlisi dağıtmak başlı başına emek istiyor.
       <br>
        <br>
         Fanzinin ortaya çıkışı, Punk’un zirveye ulaştığı dönemlere rastlıyor. O zamanlar müzikalitede yaşanan hareketlilik sonucu bir kısım gençlik müzik üretirken, bazıları gruplar kurar, diğer bir bölüm ise fanzinler üretir. Daha çok fakir kesimlerin ürettiği fanzinler, okumak istediklerini dergilerde ya da farklı mecralarda göremeyenlerin tepkisi ve alternatif medyasıdır. Dünyadaki çalışmaların Türkiye’deki yansımaları ise 1978’li yıllara tekabül ediyor. O dönemde Rock’n Roll’un etkisi altına giren gençler sevdikleri müziklerden bahsedilmemesine tepki olarak fanzinler çıkarır. Başlangıçta daha çok müzik ağırlıklı olan fotokopilerin zamanla çeşitleri artar ve edebiyat, çizgi roman, sinema, şiir, tiyatro gibi akla gelebilecek her konuda fanzinler üretilir. Zamanla tarzları belirginleşir. Kimi sınırlı sayıda çoğalttığı fotokopileri sadece kendini anlayanlara ulaştırmayı amaçlarken, bazıları ise paneller düzenleyerek çalışmalarını tanıtma yolunu seçer.
         <br/>
         <br/>
         Kuralsız, tehlikeli ve yararlı
         <br/>
         <br/>
         Fanzinlerin belli bir kuralı ya da konsepti yok. Bu, beraberinde çok geniş bir özgürlük alanı getirirken, marjinal tasarımlar ve yazıların da çıkmasına sebep oluyor. Amatör ruhla üretilen fanzinler birçok yazarın, grafikerin, Dj’in keşfine de sebep olabiliyor. Yanısıra Altı Kırkbeş gibi bir yayınevine ya da “Şebek” dergisi gibi haftalık dergiye dönüşen fanzinler de var.
         <br/>
         <br/>
         Birçok fanzin, sert ifadelerle ideolojik söylemlerin de aracı olarak kullanılabiliyor. Bazen bir askerin anıları fanzin oluyor, bazen günlük ya da şiirler, öyküler toparlanabiliyor. Ya da ideolojiler hiçbir sınır gözetmeden sert ifadelerle aktarılabiliyor.
         <br/>
         <br/>
         1998 yılında en bereketli dönemini yaşayan fanzinler, 1999’un başında yaşanan satanist olaylarıyla sekteye uğrar. Satanistlerin ürettikleri, rock fanzinlerle aynı kefeye konur. O dönemde kitap evlerinden toplanır, fanzinciler de polise ifade vermek zorunda kalır. Bu, fanzinlerin sayısının azalmasına ve kitapevlerinin onlara yer vermek istememesine sebep olur. Yaşananlarla beraber fotokopi fanzinlere olan rağbetin azalmasına sebep olan bir diğer sebep de internet ortamının sağlamış olduğu kolaylıklar.
         <br/>
         <br/>
         Fotokopi makinesiyle istediğinizi üretebilirsiniz
         <br/>
         <br/>
         Mahir Bora Kayıhan, o dönemde polise ifade vermek zorunda kalanlardan. “Fotokopi makinesini tanıdıktan sonra istediğinizi o makineyle üretebilirsiniz.” diyen Kayıhan, tam bir fanzin fanatiği. İlk çalışmasını, farkına varmadan, ilkokul üçüncü sınıfta yapmış. Arkadaşına olan sevgisini bir kağıda yazan ve yazıyı çizdiği kelebeklerle süsleyen Kayıhan, bu çalışmasını çoğaltarak bütün sınıfa dağıtmış. Her ne kadar arkadaşından iltifatına karşılık, herkese her şeyi anlattığı için, tokat yese de yaptığı çalışması ilk fanzin tecrübesi olarak yanına kâr kalmış.
         <br/>
         <br/>
         Ciddi manada fanzin yapmaya karar vermesi ise lise üçüncü sınıfa rastlıyor: “Evde kahvaltı yapıyordum. Lise üçteydim. Televizyonda ‘Ham çökelek’ klibi çıktı kendimi zorlayarak dinledim ve ardından odama çekilerek ne yapabileceğimi düşündüm. Müzikal yozlaşma beni çok rahatsız etmişti. Ben ve benim gibi kaygılı insanlar bir şey yapmazsa nereye doğru gideceğiz düşüncesi üzerine bir şeyler yazdım ve fanzin çıkarmaya karar verdim.” Kayıhan, verdiği karar üzerine ekibini en kısa zamanda kurar. Çevresindeki müzik curcunası karşısında ‘Dehşet’e düşmesinden yola çıkarak derginin adı belirlenir ve yazılarını MBK rumuzuyla yazar.
         <br/>
         <br/>
         Fotokopi usulü 500’er adet üreterek çevresine sattığı dergiler için yayınlanmak üzere fotokopicilerden reklamlar da alır. Böylece derginin çoğaltılması ucuza getirilir. İlk sayıda müzik çevrelerinden büyük ilgi gören Kayıhan’a plak şirketlerinden CD’ler kasetler gönderilir. ‘Dehşet’in ikinci sayısında eline geçen 50 kaseti fanzin okurlarına promosyon olarak dağıtır.
         <br/>
         <br/>
         İkinci sayının ardından haftalık çıkan “Şebek” dergisinden teklif alır ve orada çalışmaya başlayarak bir sene fanzin çıkarmaya ara verir. Tâ ki bir gün, fanzin yapmak istediğini söyleyen liseli gençler kapısını çalana kadar. Onlarla beraber adını evinde beslediği muhabbet kuşundan alan “Ünük” adındaki dergiyi çıkarmaya başlar. Rock’n Roll ve komedi terkibinden oluşan aylık dergi toplam 4 sayı çıkar ve 2000’li tirajlara kadar ulaşır. Fanzinin bireyi anlattığını söyleyen Kayıhan, bu camiada yetenekli pek çok yazarın da yok olup gittiğini, çok azının keşfedildiğini söylüyor.
         <br/>
         <br/>
         12 sayı biriktirene bir demet papatya
         <br/>
         <br/>
         Kayıhan’ın elinde 900 fanzinden oluşan bir koleksiyonu var. Yakın gelecekte bu fanzinleri interaktif ortamda sergilemeyi düşünüyor. Yazılarını ise artık daha çok internet ortamındaki dergilerde yayınlıyor. Fanzinlerin artık yok olmaya başladığını ve webzine dönüştüğünü söylerken, bunun fanzin kültürüne ters düştüğünü de itiraf ediyor. “Aslında ikisi birbirinden çok farklı, mektup ile mail arasındaki farka benziyor. Webzinler, sanal bir ortamda çıkıyor ve onlara dokunamıyorsunuz.” diyor. Fanzinlerin en çok 3-4 sayı çıktığını söyleyen Kayıhan, ömrü daha uzun fanzinlerin dergileşmeye başladığını söylüyor; fakat yine de aynı kategoride olduklarını sözlerine ekliyor.
         <br/>
         <br/>
         41. sayısını en son geçtiğimiz sene, Irak’ta savaşın başladığı dönemde çıkaran Kybele, adını bereket tanrıçasından alan bir şiir dergisi. Yayın organlarında şiirlerini yayımlatamayan şairlere ortam oluşturmak adına üretilen Kybele, 1995’ten bu yana her ay farklı bir renk ve ebatta, zarf formatında çıkıyor. Mektupların posta kutularımıza artık uğramadığı şu dönemde içeriği kadar görüntüsüyle de okurlarına mesaj gönderiyor. Derginin başında Murat Öksüz ve Hakan Uygun var. İlk sayılarını kupon biriktirmenin revaçta olduğu bir dönemde çıkaran Kybele, bayilerin züccaciyeye dönüştüğü bir dönemde, promosyonlara ters yönden yaklaşarak eşlik etmiş. Öksüz, ilk on iki sayıyı biriktirene o dönemlerde bir demet papatya, bir poşet misket veya balon gibi hediyeler verdiklerini söylüyor. Dergi fiyatı ise her zaman şehirlerarası otobüs bilet fiyatlarıyla eşdeğer olmuş. İETT ne zaman zam yaparsa Kybele’nin fiyatı o zaman artmış.
         <br/>
         <br/>
         Kybele’yi ne fanzinciler ne de dergiciler kendi kategorisinde değerlendiriyor. Fakat bu dergi yazarlarının umurunda değil. Türkiye’nin her tarafından yaklaşık 250 tane şair dergiye şiirlerini gönderiyor. Ekip, Türkiye’nin neresinde olursa olsun bütün yazarlarıyla tanışmış. İki sayı arka arkaya aynı kişinin şiiri prensip olarak yayımlanmıyor. Böylece her sayıda yeni katılan arkadaşlara da ortam sağlanmış oluyor. Her şaire cüz’i miktarlarda telifler de ödeyen ekip; bunu kimi zaman bir telefon faturası, kimi zaman da yemek ısmarlama şeklinde gerçekleştirmiş. Derginin 5000 tane üretildiği olmuş fakat Uygun, elden ele dolaşarak bir milyon kişiye ulaştığını düşünüyor.
         <br/>
         <br/>
         Kybele’nin şehir ve yurt dışında aboneleri var. Son bir senedir yaşanan dağıtım sorunları ve ekonomik nedenlerden ötürü çıkamayan dergi, 41. sayıda takılıp kalmış. Ekip, Kybele’yi 50 sayıya tamamlayıp noktalamayı düşünüyor. Bu sırada kırışık kağıtlar üzerinde çıkardıkları diğer bir dergileri daha var. ‘Kırışık’ın içeriği öykü ve aforizmalardan oluşuyor. Ekip, yeni çalışmalarını, kararsız olmakla beraber, internet ortamında devam ettirmeyi düşünüyor. İnternet ortamını tercih etmelerine her şeyin çok daha “ucuz” ve kolay olmasını neden olmuş.
         <br/>
         <br/>
         Bu derginin “Adı Yok”
         <br/>
         <br/>
         Adı Yok dergisi, Sakarya’daki Radyoaktif’in bünyesinde liseli ve üniversiteli gençlerin kurduğu edebiyat kulübünün bir meyvesi. Edebiyatın kalıplar içine sokulmasından rahatsız olan ekip, şeffaf olmasa da edebiyatın siyah beyaz olması gerektiğini düşünüyor.
         <br/>
         <br/>
         Dergi okul gibi, bünyesine gelenleri eğitmeye yönelik edebiyat söyleşileri de yapılıyor. Genel koordinatör Sibel Talay, 1997’nin yaz ayında doğan derginin en son 30. sayısının çıktığını söylüyor. Mevsimlik çıkan dergi, 2000 satıyor.
         <br/>
         <br/>
         Adı Yok’un diğer dergilerden en büyük farkı, pazarlama ve yayın politikası. Matbaadan çıkması ve her sayıda reklam alması ile dergi formatına yakın dursa da en büyük kaynağını amatör yazarlarının harçlıklarından sağlıyor. “Yarının önemli isimleri bu köprünün altından geçsin istiyoruz.” diyen Talay, derginin deprem sayısından sonra dikkat çektiğini söylüyor. Sakarya’da depremi yaşayan dergi üyeleri, o dönemde ağızlarında maskeleri ile enkazların arasında dergiyi çıkarmışlar, baskısı İstanbul’da yapılmış. Dergi bir buçuk yıl önce tamamen İstanbul’a taşınmış. Dergide, beş kişilik çekirdek ekibin dışındakiler sürekli değişiyor. Böylece Adı Yok sürekli genç nefeslerle soluğunu tazeliyor. Şimdiye kadar çıkan dergileri iki kitap haline dönüştüren Adı Yok, genç yazarlara ait 5 tane de şiir kitabı yayımlamış. İki senedir Tüyap kitap fuarında da stand açmışlar.
         <br/>
         <br/>
         Amatör ruh heyecanı besliyor
         <br/>
         <br/>
         Bir buçuk senedir Vefa’da çıkan, ABD’nin kalıplaşmış sinema kültürüne ve Avrupa sinemasına karşı alternatif bir Türk sinema dili üretmeyi amaçlayan derginin hâlâ bir adı yok. Dergi yazarlarından Hilal Turan, Aborjinlerin doğdukları zaman isimsiz olduklarını, zamanla yeteneklerini ispatlamalarıyla isimlerinin belirlendiğini, kendilerinin de bu eşiği aşmaya çalıştıklarını söylüyor. Dergi, farklı alanlarda çalışan ve okuyan gençlerin sinema sevgisi ekseninde oluşmuş. Fikir, sinema öğrencisi Murat Pay’dan çıkmış. 1,5 senedir çıkan dergi, yazarları için okul niteliği taşıyor. Yapılan teorik çalışmaları, dergi ortamında hem aktarma hem de paylaşma zemini oluşuyor. Ekip, yaptıkları teorik çalışmayı şimdiye kadar çektikleri iki kısa film ile desteklemiş. Turan, çalışmalardaki amatör ruhun, profesyonellere nasip olmayan bir heyecanı da taşıdığını söylüyor. Öncelikli amaçları ortak sinema dili oluşturmak. Turan, şu an için çok az sayıda dergi çoğalttıklarını ve bunu problem olarak görmediklerini dile getiriyor.
         <br/>
         <br/>
         Fanzinlerin çoğu İstanbul’da çıkıyor fakat Anadolu’da da fanzin gönüllülerinin sayısı azımsanmayacak kadar fazla. Trabzon’da 99’un kışında ilk iki sayısı çıkan ve daha sonra tebdil-i mekanda ferahlık vardır diyerek 3. ve 4. sayıyı İzmir’de ve 5. ve 6. sayıyı tekrar Trabzon’da çıkaran Kertenkele dergisi, şiir, öykü, mektup, deneme, günlük, çizgi, karikatür, kitap tanıtımı gibi renkli bir içeriğe sahip. Dergi yazarlarından Mehmet Şamil Baş, kendine has içerik ve tasarımıyla çıkan Kertenkele’nin herkesten ürün almadığı gibi herkesin dergiyi okumasını kabul etmeyen bir edebi yaklaşımın ürünü olduğunu söylüyor.
         <br/>
         <br/>
         Fanzin’in mekan, boyut ve konsept sınırı olmadığı gibi yaşı da yok. Fanzin çıkarma merakı daha çok ortaokul sonda başlayıp, lisede doruğa ulaşıyor. Üniversite yılları ve daha ilerisi için ise fanzinler fotokopi formatından çıkarak daha çok baskı halinde yayınlanıyor. Özgür Çocuk Kulübü’nün ilkokul öğrencilerinden oluşan grubun çıkardığı “Özgür Çocuk Dergisi” bulmacalar, şiirler ve küçük öyküleri içeriyor. Türkçe öğretmenleri Zehra Çomaklı ile derste alınan karar sonucu, 2002’de, üç sayı çıkan dergi 1500 tane çoğaltılmış ve yoğun ilgi görmüş. Çomaklı veöğrencileri derginin çıktığı dönemde çok fazla mektup aldıklarını, küçük bir çalışma olduğu halde yurtdışından dahi birçok insanın arayarak dergi istediğini söylüyor. Yeni bir dergi projeleri olduğunu söyleyen Çomaklı, çocuklara, gençlere ve büyüklere hitap etmesini amaçladıkları derginin internet ortamında mı yoksa fotokopi usulüyle mi üretileceği konusunda hâlâ kararsızlar.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1365 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19359), [web.archive.org (arşiv bağlantısı)](http://web.archive.org/web/20051004023043/http://www.aksiyon.com.tr:80/yazdir.php?id=19359)
