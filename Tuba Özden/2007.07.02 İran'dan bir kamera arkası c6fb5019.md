# İran’dan bir kamera arkası

*Tuba Özden 2007.07.02*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Dünya çapında isim yapan İranlı yönetmen Mecit Mecidi son filmi için kolları sıvadı. Tahran’da çekilen ‘Serçelerin Şarkısı’nın kamera arkasında renkli görüntüler vardı.
      <br>
       Bir de Türkiye’den genç misafirler…
       <br>
       </br>
      </br>
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071211005034im_/http://www.aksiyon.com.tr/resim/656/80.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Buğday tarlalarının arasından geçen bir yol. Yolun sonunda, ağaçların altında şirin bir ev. Bahçesinde İran geleneksel evlerinde olduğu gibi bir havuz. Havuzun başında ailenin küçük kızı Zehra, ağabeyi Hüseyin ve oğlunu yıkayan anne… Kulakları işitmeyen Zehra’nın ablası bu esnada bahçeye çamaşırları toplamaya çıkıyor. Sabırsızlanan Hüseyin’e annesi bağırıyor. “Sabreyle oğul, sabreyle…” Evin babası motoruyla bahçeye giriyor. Morali bozuk, deve kuşu çiftliğindeki işinden yeni ayrılmış. Küçük kızı koşarak yanına gidiyor. Repliklerin ardından yönetmen ‘cut (kes)’ diyor ve sahne baştan çekiliyor. Etrafında küçük dükkânların, evlerin bulunduğu bu hanenin mekânı Şehriyar, Tahran’dan bir buçuk saat uzaklıkta. Bugünlerde Şehriyar’ı anlamlı kılan, dünyada ve kendi coğrafyasında filmleriyle takdir gören Mecit Mecidi’nin son filmi ‘Serçelerin Şarkısı’nın çekimlerinin yapılması.
   <br/>
   <br/>
   Sette Türkiye’den konuklar da var: Bilim ve Sanat Vakfı’na bağlı Hayal Perdesi Sinema Topluluğu öğrencileri. Mecidi tarafından sete davet edilme sebepleri; bir İran filminin kamera arkasını daha yakından görmeleri ve deneyimli çalışanların tecrübelerinden istifade etmeleri idi. Söz konusu topluluğun Mecidi ile tanışması iki yıl önceye dayanıyor. Bilim Sanat Vakfı’nda ilk olarak söyleşi yapan Mecidi, bir yıl sonra da atölye çalışması için İstanbul’daydı. Geçtiğimiz yıl grup, yönetmenle bir kısa film çekti. Bir haftalık atölye çalışması, yönetmen gelmeden önce senaryo yazma çalışmalarıyla başladı. Mecidi geldikten sonra atölye iki aşamada gerçekleşti. Önce kalabalık sınıflarda teorik dersler yapıldı, ardından daha az öğrenci katılımıyla uygun bulunan senaryo bir hafta içinde filme aktarıldı. Nihayetinde ‘Mavi’ adlı kısa film ortaya çıktı.
   <br/>
   <br/>
   <br/>
   USTALARDAN, AĞAÇ GÖLGESİNDE DERSLER
   <br/>
   <br/>
   Mecidi, öğrencilerin gayretinden memnun kaldığı için bir yıl sonra çekeceği filme grup üyelerini davet edeceğini tam o günlerde söylemişti. Geçtiğimiz ay ‘Serçelerin Şarkısı’ adlı filmin çekimlerine başlayan Mecit Mecidi sözünde durarak atölye öğrencilerini setinde konuk etti. Bir hafta boyunca grup İran sinemasına ait bir filmin çekimini içeriden gözlemleme imkânı buldu. Sette bulunma sebeplerini öğrencilerden Murat Pay şu ifadesiyle özetliyor: “İran sinemasında bir kendine özgülük var. Türk sinemasında bunu göremiyoruz. Üç beş kişinin gayretiyle bu mümkün değil ne yazık ki. Özgünlüğü başarabilen İranlı sinemacılarla tanışmak, aynı ortamda bulunmak bizim gibi sinemayla ilgilenen gençler için doğru bir adım bence.” Ekipten Mustafa Emin Büyükcoşkun da benzer kanaatte: “Mecit Mecidi gibi sinemasal üslubu ve gerçekleştirdiği filmler açısından dünya sinemasında kendine yer edinen bir yönetmenin çalışma biçimini, kamera arkasını, sette oyuncularla ilişkisini, meselesini perdeye aktarırken kullandığı dil biçimlerini görebilmek benim için önemli.”
   <br/>
   <br/>
   Bir haftalık bu ‘atölye’ çalışmasında öğrenciler sadece sette olup biteni izlemekle kalmadı. Yönetmen, sanat yönetmeni, senarist, görüntü yönetmeni, ses yönetmeni çalışmalarını, yaklaşımlarını öğrencilere anlattı. Buğday tarlalarına bakan bir ağacın altında oluşturulan çemberde dersler yapıldı. Ses sisteminin başındaki Yedullah Necefi, 25 yıldır bu işle meşgul. Abbas Kiyarüstemi dâhil birçok usta isimle çalışmış. Onun için sahnede ses kaydının önemi tabiiliğinden kaynaklanıyor. Zira stüdyoda bu sesleri temin etmek neredeyse imkânsız. Necefi’nin hayatının merkezinde bir nevi sesler var. Sadece çalışırken değil sosyal hayatında da en küçük sese dahi duyarlı. Bu sebeple uykusunun çok hafif olduğunu da dile getiriyor. Sahnedeki sesin dengesinden o sorumlu.
   <br/>
   <br/>
   Sanat Yönetmeni Asgar Necati İmani’yi dinlediğimizde bu dengenin merkezine ‘renkler’ yerleşiyor. Ona göre her filmin kendine has bir rengi var. ‘Serçelerin Şarkısı’nın temel renkleri yeşil ve mavi. Filmin içinde de konularla ilişkili olarak farklı renkler baskın. Mesela başlarda mutluluğu ifade etmek adına kahverengi, turkuaz vurgusu var, ortalara doğru kötüye gidişe dikkat çeken mor baskın, sonlara doğru ise beyaz hâkim sahnelere; tabii ki mutlu sonun yansıması bu açık tonlar. On beş yıldır profesyonel iş hayatında bulunan İmani, tarihî filmler, büyük prodüksiyonlarda görev almış. ‘Serçelerin Şarkısı’ için filmin sadece bir bölümünün geçtiği Şehriyar’da ekibiyle küçük bir mahalle inşa etmiş adeta. İmani’nin tasarladığı yapıda bir ev ve çevresinde küçük evcikler var. Ev kurgulanırken geçici değil de yaşayan bir ortam hissi vermesine özen gösterilmiş. İmani’ye göre sahne düzenlemesinde en önemli aşama senaryonun yazılma süreci: “Hikâye iyi yazılırsa zaten sahne kendiliğinden oluşacaktır.” diyor.
   <br/>
   <br/>
   Senarist Mihran Kaşani, Hayal Perdesi Sinema Topluluğu’na en fazla vakit ayıranlardan. Sebep, öğrencilerin hazırladıkları senaryoların iyileştirilmesi için önerilerde bulunması. Yapılan değişiklikleri daha sonra da görmek istiyor. İran’da ilk uzun metrajlı filmini çekecek gençlerin senaryoları onun onayından geçiyor. ‘Serçelerin Şarkısı’nın senaryosunun nasıl yazıldığını anlatıyor önce. Filmin merkezî düşüncesi ‘mutluluk iç huzurdadır’. Senaryo yazmadan önce bu düşüncenin netleşmesinin önemine vurgu yapıyor. Yazarken bu fikre sürekli saldırarak izleyicinin merakını uyanık tutmak etkiyi artırıyor. Filmin konusunu da özetle anlatıyor: Cennet gibi bir mekânda yaşayan köylü bir adam şehre gitmek zorunda kalır. Çalıştığı deve kuşu çiftliğinden bir hayvanın kaçması üzerine işten atılmıştır. Şehirde yaşamaya başlamasıyla filmin kahramanı her ne kadar maddî açıdan beklentisini karşılasa da manevi tatminsizliği her geçen gün artmaktadır. Şehirde karşılaştığı insanlar, yaptığı iş zamanla hayata bakışını değiştirir, maddiyat merkezî bir konum alır dünyasında. Onun bu değişiminden evindeki üç çocuğu ve eşi de tabii ki nasiplenecektir.
   <br/>
   <br/>
   <br/>
   EVRENSEL OLAN GÜCÜNÜ YERELDEN ALIYOR
   <br/>
   <br/>
   Konusu itibarıyla Mecit Mecidi’nin eski filmlerinin çizgisine döndüğünü söylemek mümkün. Türkiye’de daha çok ‘Cennetin Çocukları’ ve ‘Baran’ filmleri ile tanınan yönetmenin son filmi ‘Söğüt Ağacı’ diğer çalışmalarından hem konu hem de üslup açısından ayrılıyordu. Yaşlı bir adamın iç dünyasındaki gelgitleri perdeye aktaran film, Avrupa sineması atmosferini hatırlatıyordu. ‘Serçelerin Şarkısı’ ise konu itibarıyla eski filmlerine daha yakın görünüyor. Senarist Kaşani, daha önceki filmlerinde olduğu gibi kameranın birkaç kritik sahnede yine tepeden oyunculara yaklaşacağını ve bunun ilahi nazarı temsil edeceğini belirtiyor. Mecit Mecidi ise bu filminde de amatör oyuncuları tercih ettiğini dile getiriyor. Özellikle filmin senaryosunun tamamından haberdar etmiyor onları. “Profesyonel oyuncuya anlatmanız gerekir ama amatörlerle bu yöntem daha rahat.” diyor. Amatör oyuncularla çalışmak çok da kolay görünmüyor. Sette kiminle konuşsak, amatör oyuncularla çalışıldığında bütün ekibin onlara destek olması gerektiğini vurguluyor.
   <br/>
   <br/>
   Sette oyuncular, çalışanlar, reji hepsi ciddi bir uyum içerisinde görünüyor. Bir yıl önce Mecidi’nin sınıfta vurguladığı gibi… “Çalışanlardan bir kişinin bile morali bozuksa bu ortama yansır.” cümlesi belli ki dikkate alınıyor. Setlerde yoğun çalışma temposu nedeniyle sık sık gerginliklerin yaşanması doğal karşılanır, çalışanlar filmin bitme aşamasında tabiri caizse yorgunluktan ‘kendinden geçer’. Mecidi’nin setinde ise farklı bir manzara hâkim. Çalışma şartlarının insanî olmasına özen gösteriliyor. Bazı günler çekimler sabaha kadar sürüyor; ama vakit çalışanların sabrını, gücünü zorlamayacak şekilde ayarlanıyor. Sık sık ikramlar yapılıyor, mola veriliyor. Bir hafta boyunca ne tartışmalara ne de gerilimlere şahit oluyoruz. Sadece Mecidi, arada performanslarından memnun kalmadığı için oyunculara kaşlarını çatıyor fakat hemen ardından bir şekilde onlara takılarak gönüllerini alıyor. Özellikle çocuk oyuncularla arasından su sızmıyor yönetmenin, iki küçüğü sık sık kucaklıyor, öpüyor. Akşam üşüdüklerinde ısınmaları için oyunlar yapıyor, uykuları geldiğinde bir şekilde dikkatlerini çekmeyi, onları uyanık tutmayı başarıyor.
   <br/>
   <br/>
   Ekibin sadece davranış değil fikir açısından da uyum içinde olduğunu görmek mümkün. Senaristinden görüntü yönetmenine, sesçisinden kamera asistanına kadar herkes sinemaya aynı zaviyeden bakıyor. Onlar için evrensellik esasında gücünü yerellikten alıyor. “Eğer evrensel bir cümle kurmak istiyorsanız, kendi yerel kodlarınıza dönmeniz şart. O zaman kimlik ortaya çıkacaktır.” cümlesini sık duyuyoruz. Bu nedenle merkezde ses, renk, ışık, söz de olsa kurulan cümlenin ahengi bozulmuyor. Herkes kendi birikimini aynı referanslarla yoğurduğu için uyumlu bir bütünlük çıkıyor ortaya. İran sinemasına dair bir sahneye şahit olmak bile elde edilen başarıyı anlamaya yeterli olabiliyor böylece.
   <br/>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr/detay.php?id=27795), [web.archive.org (arşiv bağlantısı)](http://web.archive.org/web/20071211005034/http://www.aksiyon.com.tr/detay.php?id=27795)
