# Afrika’dan Uzakdoğu’ya müslüman kadınlar

*Tuba Özden 2006.02.27*

<div>
 <p>
  <font>
   İslam coğrafyasındaki kadınların sorunlarını çözmek adına teoriler üretmekle kalmayıp bunları pratiğe geçirenlerin sayısı azımsanmayacak kadar çok. Hâlbuki Doğu’nun kadınları sorunlarına kendi cevaplarını üretmek istiyor. Ayşe Böhürler’in hazırladığı belgesel bölgenin kadınlarının bu konuda ne kadar muktedir olduklarına dair ipuçları veriyor.
   <br/>
   <br/>
   Ortadoğu’yu demokratikleştirme süreci şimdiye kadar hep kadın üzerinden projelendirildi. Kadınlar burkaların, örtülerin altından ne kadar başlarını çıkarırsa o kadar refaha erecek, kendilerini ifade etme imkânı bulacaklardı. Bu düşünce etrafında Batı’dan ve Doğu’dan olumlu ve olumsuz birçok eleştiri yükseldi. Akademik tartışmalar yapıldı, makaleler, kitaplar yazıldı fakat kimse şimdiye kadar bu soruların öznesine görüşlerini sormadı. Ayşe Böhürler’in Doğu’daki kadınlara kendilerini anlatma imkânı tanıyan belgeseli aşina olduğumuz acizliklerinin, sıkıntılarının yanı sıra Doğulu kadının bihaber olduğumuz güçlü yönlerini de aktarmayı amaçlıyor.
   <br>
    <br>
     Üst başlığı “Müslüman Ülkelerde Kadın” olan belgeselin adı “Duvar”. Batı’nın tek tipleştiren önyargıları, kendi ülkelerinin katı kabile gelenekleri, İslam’ın bu gelenekler doğrultusunda çoğu zaman aleyhine uygulandığı bu kadınlar, hep bir duvarın ardında kalmışlar. Kimi zaman bu duvarın örülmesinde onlarında farkında olmadan katkıları olmuş. “Belgeselde İslam dünyasındaki kadınların önündeki görünen ve görünmeyen duvarları ve onların mücadelesini öğrenmeye çalıştık.” diyor Ayşe Böhürler. Amaç bu kadınlara önyargılarla değil, içerden bakabilmek ve farklı kültür, coğrafya ve dinlerle yaşayan Müslüman kadınların ayrımlarını ortaya koyabilmek. Belgeselin diğer bir hedefi de Türkiye ile İslam ülkeleri arasındaki farka işaret etmek. Çünkü Batı’dan bakanlar için özellikle 11 Eylül’den sonra, tüm İslam dünyasında tek Müslüman kadın tipi var algısı hâkim. Oysa her ülke kültürel, coğrafi durumuna, yönetim anlayışına göre farklılık arz ediyor. Böhürler, Türkiye’nin diğer İslam ülkelerine göre kadın hakları konusunda çok gelişmiş olduğunu vurguluyor: “Ne kadar eleştirirsek eleştirelim Türkiye’nin demokratik bir ülke olmasının ve seküler hukukun uygulanmasının bunda etkisi var.”
     <br>
      <br>
       “Biz özgürlük ve demokrasi modelimizi kendimize göre üretebiliriz.” diyor belgeselde yer alan Lübnanlı Dürzi yazar İman. Onun gibi birçok Ortadoğulu kadın, özgürlük tanımlarını ancak kendilerinin oluşturabileceğine inanıyor. Aslında bu itirazlar, belgesel ekibinin gittiği hemen her ülkede karşılarına çıkmış. Şimdiye kadar Batılılar ya da kabile gelenekleri gibi hâkim güç tarafından tanımlanan ve sesini çıkaramayan kadınların aksine; bu duruma itiraz eden, kendi konumlarını, tanımlarını yapmak isteyen kadın örneklerine daha çok rastlanmış. Böhürler, bu süreçte Batı’yı kendine model alan bir özgürleşme sürecinin her yerde benimsenmediğine dikkat çekiyor.
       <br>
        <br>
         Önyargılarımızdan arındık
         <br/>
         <br/>
         Ülkelere temas ettikçe, daha önce Batı vasıtası ile edinilen bilgilerden ne kadar etkilendiğini fark eden Böhürler, proje vasıtası ile önyargılarından arındığını söylüyor. Yola çıkmadan önce İslam coğrafyasına dair bir kadın prototipi ile karşılaşacaklarına inansa da farklı bir sonuçla döndüklerini anlatıyor. Bir buçuk sene süren belgesel çekimlerinde 13 yerde giden ekip neredeyse her gittiği ülkede farklı bir kadın modeli ile karşılaşmış. Sudan gibi anaerkil, evlerde hizmetçi olarak erkekleri çalıştıran ülkelerin aksine, Arap ülkelerinde erkekten kaçan kadın profili, Uzakdoğu’da rahat erkek-kadın ilişkilerine şahit olmuşlar. Son dönemlerde sık gündeme gelen İran’ı ise kadınların özgürlüğünün en çok kısıtlandığı diğer taraftan kadınların sınırları en çok zorladığı yer olarak kayda düşmüşler. Öyle ki son seçimlerde bir parti lideri, daha fazla özgürlüğü vadeden propagandasını şöyle yapmış: “Pantolonlarınızın paçalarını daha çok kıvıracaksınız.”
         <br/>
         <br/>
         Bu tür tepkilere rağmen Ayşe Böhürler, İslam’ın kadının özgürleşmesi önünde engel olduğunu düşünen çok az kişi ile karşılaştıklarını vurguluyor. Konuştukları kişilere bu yönde sorular soran ekip, neredeyse hiç “Evet İslam ilerlememizin önünde engeldir.” cevabını almamış. Ülkeden ülkeye değişen söylemlerin genelinde ise İslam’ın geleneksel yorumlarına ve de yanlış olarak baskıcı ve adaletsiz uygulamalarına yönelik eleştiriler seslendirilmiş. Ayşe Böhürler, “İslam’ı yorumlayanların erkek olması ve onların da katı geleneklerden gelmiş olmasından rahatsızlar. Bunun kadını zor duruma düşürdüğüne inanıyorlar.” diyor. Ülkelerin çoğunda boşanma, çok eşlilik, kadının evden dışarı çıkmasına izin vermeme, aile içi şiddet, zorla evlendirme gibi sorunlar var; fakat kadını bu olumsuz etkilerden koruyacak mekanizmalar yok. Bazı ülkelerde din adamları bu sorunların çözümüne katkı sağlıyor; ama aksine fetvalar vererek kadınların hayatını zorlaştıranlar da mevcut.
         <br/>
         <br/>
         Bölgedeki diğer bir sorun İslam ülkeleri arasındaki iletişimsizlik. Arap dünyasının dil ortak paydasında bir nebze buluşması mümkün. Türkiye ise Doğu’ya çok daha yabancı kalıyor. Türkiye hakkında bilgiler Batı üzerinden edinilmiş, tıpkı bizim o ülkeler hakkındaki malumatlarımız gibi. Özellikle Türk kadın imajının Batılı kadın ile aynı olduğuna dikkat çekiyor Böhürler. Zira araştırma ve anlama konusunda yetersiz gayret ve yüzümüzü Batı’ya dönmüş olmamız yanlış yorumlara da sebep oluyor. “Kendimizi onlara yabancı hissetsek de hassasiyetlerini anlamamız Batılı gazetecilere göre daha kolay.” diyor Böhürler. Mesela İslam ülkesinde bir evin kapısı çalındığında, kadının kapıyı kapatıp içeri girmesi başını örtüp döneceği anlamına gelir. Müslüman biri için anlaşılır olan bu tavır, Batılının gözünde kapının yüzüne kapanması demektir.
         <br/>
         <br/>
         DOĞU’YU BATI’DAN ÖĞRENİYORUZ
         <br/>
         <br/>
         ‘Duvar’, İslam dünyasındaki kadınları büyük bir coğrafyada ele alan ilk belgesel. Umman, Sudan, Yemen, Lübnan, Mısır, Suriye, Malezya, Endonezya, Cezayir, İran, Ürdün, Filistin ve Pakistan olmak üzere 13 ülkede 200 kadın ile görüşme yapılmış. Aydın, politikacı, öğrenci, akademisyen, yazar ve sanatçılarla görüşülen belgesel için her ülkede köy hayatına dair de çekimler yapılmış. 14 bölümden oluşacak belgeselin son bölümü Türkiye’de çekilecek. Yönetmeni Adem Özkul ve Hakan Tokyay olan proje Ayşe Böhürler ve Süreyya Önal’a ait. Önümüzdeki aylarda Kanal 7’de gösterime girecek. İngilizce versiyonu hazırlanacak, kitabı çıkacak ve dokümanları internete aktarılacak. Proje yapım-yönetim koordinatörü Aslıhan Eker, geçmiş tecrübelerinin dışında birçok kaynaktan faydalanmış; büyük elçilikler, kitaplar, bölgeyi bilen kişiler, internet... Her ülke için en az bir ay hazırlık süreci sonucu görüşülecek kişileri belirleyen Eker, bilgi taramasında neredeyse hiç Türkçe kaynağa rastlamamış. Kaynaklarda yer alan isimlerin ülkelerine gittiklerinde yansıtıldığı kadar önemli olmadıklarını fark etmeleri, listelerin ülkelerdeki görüşmeler sonrası yeniden düzenlenmesine neden olmuş.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1006 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23446), [web.archive.org (arşiv bağlantısı)](http://web.archive.org/web/20060527030945/http://www.aksiyon.com.tr:80/yazdir.php?id=23446)
