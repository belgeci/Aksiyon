# Kakara kikiri FM

*Tuba Özden 2005.04.25*

<div>
 <p>
  <font>
   Radyo frekanslarına istiflenen programların sayısı gün geçtikçe artıyor. Fakat bu artış, çeşitlilik olarak değil birbirini tekrar eden tek tip programlar olarak gösteriyor kendini. Bol gülme efektli eğlence programlarına olan rağbet nitelikli alternatif yapımların işini daha da zorlaştırıyor.
   <br/>
   <br/>
   Yeri evin baş köşesindeydi. Her gün özenle tozu alınır, üzerindeki dantelin simetrisine dikkat edilirdi. İşler bitince evin hanımı köşesine oturur, ‘Arkası Yarın’ programında piyesi dinlerken bir yandan da kanaviçesini işlerdi. Düzenli yapılan bu ritüele bazen komşular da davet edilirdi. Sesin büyüsüyle tahayyüllere sınırsız formlar sunan radyo, televizyonun evlere girmesiyle ihtişamını kaybetti. Görüntülerin cilvesine kapılan izleyici, eski dostunu bir kenara itti. Ta ki 1992 yılında radyolar özelleştirilene kadar.
   <br>
    <br>
     Bu tarihten sonra radyolara rağbet tekrar arttı. Teknolojinin nimetlerinden faydalanan radyo küçülerek ceplere girdi. Sadece şekli değil içeriği de değişti. Özel radyoların çoğalmasıyla, programların sayısı arttı. Bu, beraberinde çeşitliliği getirmek yerine, birbirinin tekrarı, reytingi yüksek programların radyoları istila etmesiyle sonuçlandı. Türkçe’nin halden hale sokulduğu, dinleyiciye sürekli gülmesini telkin eden programlar frekansları işgal etti. Talebin bu yönde olduğunu iddia eden programcılara karşılık çeşitlilik sunan programlar ve radyolar da var. İstikrarlı dinleyici kitlesine hitap eden bu programların senelerce varlığını sürdürmesi, farklı programlara olan ihtiyacın da bir göstergesi.
     <br>
      <br>
       Eğlenmeyi zorlaştırıyorlar
       <br>
        <br>
         Noam Chomsky, yazılarında, üretilen ihtiyaçlardan bahseder. Özellikle gelişmiş toplumlardaki, farkına varmadan, üretilen ihtiyaçlara mahkum edilen bireylerden... Bir vakit sonra bunlara ihtiyacı olduğuna inanan kişi, üretilmiş ihtiyaçlarla kuşatılarak yalnızlığa da sürüklenir. Kainatın tüm seslerine ve titreşimlerine ‘Açık Radyo’nun yayın yönetmeni Ömer Madra, dinleyicilerin kendilerine sürekli sunulan eğlence programlarına ihtiyacı olduğuna inandırıldığını ve bunun üretilmiş bir ihtiyaç olduğunu dile getiriyor: “Eve yorgun gelen kişi kendine sunulan eğlencelere teslim olarak yalnızlığa da sürükleniyor.”
         <br/>
         <br/>
         Ömer Madra, sınırsız sayıda eğlence programından hiçbirine ihtiyacımızın olmadığına inanıyor. Bütün mizah ya da pop programlarının kötü olmadığını da değinerek, “Dizi, radyo programları gibi eğlence sektörü programları, iyi yapıldığı zaman sorun yok. Fakat genel gidişatı engelleyici bir şekilde ilerliyorsa ve başka şey göremez, düşünemez hale geliyorsanız, o zaman medyanın işleyişinde bir problem vardır.” diyor. İnsanın ruhundaki mizah duygusunu, ironiyi katleden bu yaklaşımın eğlenmeyi de zorlaştırdığına inanan Madra, bütün dünyada durumun aynı olduğunu söylüyor. Medyanın bu yönüyle zararlı olabildiğini hatırlatan Madra, Açık Radyo’da yapılan programlarda izleyiciyi aksi yöne itme düşüncesinin de bulunduğunu söylüyor ve bağımsız medyanın önemini vurguluyor.
         <br/>
         <br/>
         Açık Radyo, yayına başladığı 1995 yılında ilan ettiği manifestoda “Biz eğlenemiyoruz.” diyerek yola çıkmış. Bundan kasıt, iyi eğlence programları yapalım değil elbet. Madra, demokrasi ve haklar temeli üzerinde dünyayı bir ölçüde değiştirmeyi amaçladıklarını söylüyor. Dünyanın nereye gittiğine dair soru sormaktan vazgeçerek eğlenme ihtiyacı üzerinden ömür geçirmenin sakıncasına dikkat çekiyor.
         <br/>
         <br/>
         Sadece dille düşünebildiğimiz için, kelimelerin hayati önemi var. Fakat genel olarak medyada dil, bilinçsiz olarak, yanlış kullanılıyor. Madra, radyoda yaptıkları programlarda, en büyük araçları olan dili iyi kullanmak için geniş kelime haznesini önemsediklerini vurguluyor.
         <br/>
         <br/>
         Artık neyin daha fazla para getirdiği önemli
         <br/>
         <br/>
         Güven Erkin Erkal, radyo programlarına, 1992 yılında, özel kanalların açılmasıyla eş zamanlı başlamış. İlk çıktığı dönemde örneği bulunmayan rock müzik programları ile hem çalışmalarını sunmakta zorlanan müzisyenlere kendilerini ifade etme ortamı sağlamış hem de dinleyiciyi ulaşmakta zorluk çektiği müziklerle buluşturmuş. Sıra dışı yaklaşım tarzına rağmen her zaman ciddi bir dinleyici kitlesine sahip olan Erkal, dokuz senedir Radyo D programında dj’lik yapıyor.
         <br/>
         <br/>
         Erkal, programcıların farklı olan yerine, kolay yapılabilir programları tercih ettiklerini düşünüyor. Yeni şeyler öğrenmeye çalışan seyirci ile dalga geçerek reyting kazanma yoluna giden programcılara karşı tepkili olan sunucu, bunun en kolay yöntem olduğuna inanıyor. Esprilerin kalitesinin düşük olduğunu ve bunun öne çıkan bir eğilime dönüşmesinden rahatsızlık duyduğunu ifade ediyor.
         <br/>
         <br/>
         Özel radyoların ortaya çıktığı 90’lı yılların başında programların çeşitlerinin ve kalitesinin düzeyli olduğunu düşünen Erkal, bunun 90’lı yılların ortasından itibaren farklı bir yöne gittiğine değiniyor; “İyi çalışmalar da var fakat şu dönemde çok ön plana çıkamıyor. Olabildiğince yoz, arabesk ve arka sokakların kaybetmeye yakın olan kesimine ulaşmayı amaç edinen bir radyoculuk anlayışı var.” Erkal, buna ticari kaygıların ve neyin daha fazla kazandıracağının hesap edilmesinin neden olduğuna inanıyor.
         <br/>
         <br/>
         N101’de ‘Ayça Şen Başkan’ programının sunucusu Ayça Şen ise programlarında sohbet ediyor, şakalar yapıyor, günlük haberlerle dalga geçiyor ve her zaman içinden nasıl geliyorsa öyle davranıyor. 1992’den bu yana gözlemlerini dinleyicisiyle paylaşıyor. Eğer o günkü performansı iyi ise muhakkak dinlendiğine inanan Şen, “Dinleyecek kulak olmasaydı söyleyecek söz olmazdı, ben güzel program yaptığımda biliyorum ki bir yerlerde dinleyecek birileri var.” diyor. Yaptığı işi bir ibadet gibi gören Şen, programı yaparken kendinden geçtiğini, çoğu zaman içeride ne konuştuğunu hatırlamadığını söylüyor.
         <br/>
         <br/>
         Radyoya sahip olan ülkeyi yönetiyordu
         <br/>
         <br/>
         “Hiçbir şey yokken ses vardı. Varoluşsal bir şey bu.” diyen Şen, sesin önemini vurguluyor ve olmayan görüntüleri algılatarak hayal gücünü harekete geçirdiğine değiniyor. Radyonun gücünü buradan aldığını düşünen Şen’e göre, televizyon bir gün son bulsa bile radyo asla yok olmayacak. Ayça Şen, yaptığı programlarla herkese hitap edebilmeyi amaçlıyor. Bunun için çok marjinal olmadan ve sıradanlığa kaymadan bir denge tutturmaya gayret ettiğini ifade ediyor. Geçmişte yapılan programlarla günümüzdekileri karşılaştırdığında olumlu gelişmelerin olduğunu düşünüyor, eskiden daha çok İngilizce konuşma çabası olduğu halde artık radyocuların Türkçe’yi düzgün kullanmaya özen gösterdiklerine, farklı davranmak yerine doğal olmanın öneminin arttığına değiniyor. Dürüst tavırların arttığını söyleyerek, bunun karşısında dürüst olmayan bir kesimin de var olduğuna inanıyor.
         <br/>
         <br/>
         Radyo programlarında insanları etkileme çabasından ve iddiadan hoşlanmadığını söyleyen Şen, programlarda kötü esprilerin zaman zaman olabileceğini hatta kendisinin de istemeden bunu yaptığını itiraf ediyor. Fakat bunu bir radyo programının tarzı haline getirenleri anlamakta zorluk çekiyor.
         <br/>
         <br/>
         Star radyo grubunun koordinatörü, Süper FM ve Kral FM’in dj’si olan Mehmet Akbay, nam-ı diğer Gezegen Mehmet ise Kral FM’de daha çok sosyal içerikli, Super FM’de ise esprili programlar yapıyor. Dinleyiciye programlarında mesajlar ilettiğini söyleyen Akbay, bunun bir görev olduğunu düşünüyor. “Toplumun önünde olan insanların küçük mesajlar vermesi gerekiyor. İnsanları bir siyasete değil de evrensel doğrulara yönlendirmeliyiz. Eskiden radyoya sahip olan ülkeye de sahip oluyordu. İhtilaller radyodan yapılıyordu. O dönemde radyolar bir anlamda ülkeyi yönetiyordu. Bütün ülkelerde de bu böyle olmuştur. Bu kadar ciddi bir araç var elimizde. Bu nedenle radyoya, sırf eğlenelim, toplumu uyutalım ya da toplumun arkasından gidelim zihniyeti ile yaklaşmamalıyız.” diyor.
         <br/>
         <br/>
         Radyonun öneminin doğallığından kaynaklandığını düşünen Akbay, “İnsanlar bir yerden düğmeye basılmış gibi mikrofon karşısında palyaço gibi davranıyor.” diyor ve kendi farkının, hissettiklerini her zaman dinleyiciyle paylaşması olduğunu belirtiyor. Sürekli eğlence sunmaya çalışan bu tarz show programlarında bir vakit sonra yapılanların sahteleştiğini ve tiyatroya dönüştüğünü düşünüyor.
         <br/>
         <br/>
         Son zamanlarda radyolara olan rağbetin nedenini ise televizyonlardaki seviyesizliğin insanları radyoya yöneltmesiyle açıklıyor. Radyonun televizyona göre rahat bir ortama sahip olmasına rağmen daha seviyeli kaldığını düşünen Akbay, “Seviyesiz program yapmak kolay ve insanların çok çabuk dikkatini çeker. Önemli olan seviyeyi tutturabilmek.” diyor. Radyoların kendi içinde arabesk, pop, rock müzik yapanlar diye ayrılmasından memnuniyet duyan Akbay, bu seçeneklerin beraberinde kaliteyi de getirdiğini düşünüyor. Fakat ilgi çeken programların ardından hemen taklitlerinin yapıldığını ve bunun sıradanlığa da sebep olduğunu sözlerine ekliyor.
         <br/>
         <br/>
         Sürekli mizahın sunulması normal değil
         <br/>
         <br/>
         Kolaycılığa kaçılarak ilgi gören programların benzerlerinin üretildiğini düşünen diğer bir isim Yavuz Seçkin. Radyo Klas’ta beş senedir ‘Yavuz’un Minibüsü’ programını yapan ve taklitleri ile ünlüleri işleten Seçkin, 50 kişilik bir tipleme ordusunun olduğunu söylüyor. Eğlence programlarının da bir ihtiyaç olduğunu vurgulayan Seçkin, kendisinin bu formata uygun bir kişi olduğunu düşünüyor. Yaptığı program için ciddi mesai harcadığını ve günlerce sabahlara kadar çalıştığını ifade eden Seçkin, yaptığı programın taklitlerinden rahatsız. “Maalesef kolayına kaçılıyor. Bir radyo programı ilgi görürse hemen klonlama yapılıyor ve sayıları artıyor. Bu tekrarlar üretkenliği de engelliyor.” diyor.
         <br/>
         <br/>
         Radyoların daha çok yolda dinlendiğini ve trafik stresi içerisinde daha eğlenceli programlara rağbet edildiğini söyleyen Seçkin’e göre bu diğer tarzlardaki programların kaybolmasına neden oluyor. Radyoların bu nedenle daha çok esprili programları tercih ettiğini düşünen Seçkin, program dağılımında bir orantısızlığın olduğuna inanıyor: “İçinde eğlence barındırmayan programların işi zor fakat insanlara sürekli mizahın sunulması da normal değil. Genelde bir dengesizlik var; ya komik programlar birikmiş bir yerde ya da tamamen düz programlar arka arkaya yayınlanıyor.”
         <br/>
         <br/>
         Türkçe’nin bazı programlar için zorunlu olarak düzgün kullanılması gerektiğine inanan Seçkin, bir komedi programı için böyle bir zorunluluk olmadığını hatta yanlış kurulan cümlelerin insanları eğlendirdiğini dile getiriyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1306 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21019), [web.archive.org (arşiv bağlantısı)](http://web.archive.org/web/20051201004540/http://www.aksiyon.com.tr:80/yazdir.php?id=21019)
