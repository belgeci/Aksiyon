# Sinemaya köstek gibi destek

*Tuba Özden 2005.09.05*

<div>
 <p>
  <font>
   Kültür Bakanlığı’nın yerli sinemaya destek amacıyla oluşturduğu yasa yürürlüğe girdi. Fakat devlet bürokrasisi burada da sahnede. Yoğun prosedürden pes eden sinema yapımcılarının çoğu destek almaktan vazgeçti. Alanlar ise desteğin ciddi bir kısmını vergi olarak ödemek zorunda.
   <br/>
   <br/>
   Türk sineması uzun bir aradan sonra yeniden yükselişte. Beyazperdede yerli yapımlar Hollywood yapımlarıyla boy ölçüşemese de daha fazla yer bulmaya başladı. Basında hemen her gün yeni bir film projesinin haberi yer alıyor. Bu hareketlenmeye son destek devletten geldi. Türkiye’de ilk defa, devlet, sinemaya sürekli destek vermek amacıyla harekete geçti. Kültür Bakanlığı tarafından oluşturulan ve sinema yasası olarak da adlandırılan 5224 sayılı yasa, sancılı geçen bir yılın ardından nihayet uygulanıyor. Fakat bundan yararlanacak olan sinemacılar tedirgin. Bu sene 45 uzun metrajlı film projesine destek vermeyi amaçlayan bakanlık, sadece 38 projeyi katkıya lâyık buldu. Hak kazanan yönetmenlerin ise sadece 7’si teşvikten yararlanabildi. Yönetmenleri bekleyen bir sürpriz daha vardı. Yasal düzenlemede belirtilmediği hâlde, ödenen miktarın neredeyse yüzde 20’si vergiye mahsuben kesildi. Banka havaleleri ve diğer masraflara verginin de eklenmesi sinemacıları iyice zora soktu.
   <br>
    <br>
     Türk sineması, bakanlığın da desteğiyle köklü bir reform hareketi gerçekleştirmek istiyor. Amaç, senede sekizi-onu geçmeyen filmlerin sayısını artırmak. Bu sağlandığı takdirde hem sinema seyircisi artacak hem de sektörün kendini yapılandırması sağlanacak. Ayrıca popüler yaklaşımın dışında, ticarî kaygılarla şekillenmeyen filmler için de zemin oluşturulacak. Dünyanın çeşitli ülkelerinde benzerleri olan program Türkiye’de ilk defa gerçekleşiyor. Fakat bu, devletin sinemaya yönelik ilk desteği değil. Geçtiğimiz yirmi yılda sinemacılar sıkıntılarını dile getirdikçe devletten fon alabildiler. Sistematik bir şekilde işlemeyen bu destek IMF’nin önerisi üzerine kaldırıldı. Bu da sinema projelerine teşvik amaçlı yasa ihtiyacını artırdı. Bir buçuk yıl önce sinemacıların bu taleplerini dikkate alan bakanlık, sinemayla ilgili sivil toplum kuruluşlarıyla çok sayıda toplantı yaptı. Mevcut uygulama bu toplantılarla şekillendi. Sonuçta, 5224 sayılı Sinema Filmlerinin Değerlendirilmesi, Sınıflandırılması ile Desteklenmesi Hakkında Kanun çıkarıldı. Ancak bakanlıktaki kadroların değişmesi uygulamayı aksattı. Her ne kadar yeni bakan Atilla Koç iyileştirme çalışmalarına devam edeceğini dile getirse de, 2004’te çıkan yasa ancak 2005 yılında uygulanmaya başladı.
     <br>
      <br>
       Bu sürecin içinde bulunan yönetmen Aydın Sayman, yasanın Avrupa’dakilerle aynı yeterlilikte olduğu kanaatinde. Sinema ile ilgili sivil toplum kuruluşlarının etkin olduğu danışma kurulunun demokratik bir yapısı olduğunu düşünen Sayman, bu kurulun her yıl toplanıp sinema ile ilgili sorunları dile getireceğini aktarıyor.
       <br>
        <br>
         Avrupa ülkelerinin 40-50 yıl önceki uygulamaları, yasa hazırlanırken önerilerde bulunan danışma kuruluna da ilham vermiş. Amerikan sinemasının tekeli altına giren ve savunma refleksiyle birtakım tedbirler geliştiren ülkelerdeki uygulamalar da bakanlığa iletilmiş. Sayman; Fransa, İtalya gibi ülkelerde 40-50 yıl önce yürürlüğe konan uygulamaların bir benzerinin en son 1989 yılında Yunanistan’da hayata geçirildiğini anlatıyor. Sayman, erken bir dönemde tedbirini alan Fransa gibi ülkelerin bu tekelleşmeden en az zararı gördüğünü düşünüyor.
         <br/>
         <br/>
         Yönetmenler destek almaktan çekiniyor
         <br/>
         <br/>
         Yasa her ne kadar iyi niyetle hazırlansa da birçok sıkıntıyı içinde barındırıyor. Türkiye’nin hukuk mevzuatının, örnek alınan Avrupa’dakinden farklı olması, yaşanan sorunların birinci nedeni. Destek başvuruları kredi talebi gibi değerlendiriliyor. Bu da desteği anlamsızlaştırıyor. Başvuru yapanlardan, kredi talebinde bulunan tüccarlardan istenen banka teminat mektubu, mal beyanı, ticarî kefil, kefilin mal beyanı gibi belgeler getirmeleri şart koşuluyor. Belgeleri toparlayamayan ya da evrakı yeterli görülmeyen birçok yönetmen bu yıl destek alamadı.
         <br/>
         <br/>
         Diğer bir sorun ise ödenekten vergi kesintisi yapılması. Yasada belirtilmediği hâlde bütün projelerde kişilerden yüzde 18 stopaj vergisi, kurumlardan ise aynı oranda KDV kesiliyor. Diğer vergilerle birleşince teşvik payı yüzde 20 oranında azalıyor.
         <br/>
         <br/>
         Senaryo, belgesel, kısa film, animasyon gibi projelere verilen desteklerin geri ödemesi yok. Fakat uzun metrajlı filmlere verilen desteğin iki sene sonra ödenmesi gerekiyor. Ancak, projenin, desteğin alındığı sene içerisinde bitirilmesi gerekiyor. Film-Yön Başkanı Muzaffer Hiçdurmaz’a göre yasanın uygulanmasında en ciddi sorunu bu teşkil ediyor. Hiçdurmaz, bu kadar kısa sürede film çekmenin sinemanın tabiatına aykırı olduğunu belirtiyor: Yapımcının eline para senenin ortasında da geçse filmlerin aralık ayında teslim edilmesi isteniyor. Hiçdurmaz, 40’a yakın yönetmenin filmi yetiştirememe kaygısından ötürü desteği almaktan vazgeçtiğini söylüyor.
         <br/>
         <br/>
         Yasada bulunan birçok madde açık ifadeler içermediği için uygulamalarda sorun yaşanıyor. Örneğin adı açıklanan Cannes, Montreal gibi 15 festivalden herhangi birine katılarak ödül alan filmler, ticarî başarı kazanamazsa geri ödeme yapılmayacaktı. Fakat yasa hazırlanırken ifadelerin anlaşılmaz olması nedeniyle bu uygulama şimdilik geçerli değil. Var olduğu hâlde uygulanmayan bir diğer madde ise ilk defa film çeken yönetmenlerle ilgili. Yasa gereği, ilk kez film çeken yönetmenlere geri ödemesiz destek verileceği belirtildiği hâlde bu husus uygulama dışı tutuluyor. İlk uzun metrajlı filmini yapmak için destek talebinde bulunan Mehmet Güleryüz yüz milyar lira almaya hak kazandığı hâlde desteği alıp almama konusunda kararsız. Şimdiden sponsor aramaya başlamış. Teşvikten vazgeçmesinin nedeni ise filmi aralık ayına kadar yetiştiremeyeceği endişesi. “Geri ödemeler iki sene sonra başlayacak. Film gişe şansı yakalarsa ödeyebiliriz. Aksi takdirde cezalı duruma düşüyorsunuz. Parayı geri ödeyemediği takdirde, yönetmen üç, yapımcı beş yıl Kültür Bakanlığı’nın hiçbir desteğinden faydalanamıyor.” Ödemelerde ise  yüzde 6 oranında faiz alınıyor.
         <br/>
         <br/>
         Yönetmen Aydın Sayman, bakanlığın, problemleri çözerken yasaya çok yönlü bir yapılandırma programı olarak bakması gerektiğine inanıyor. “Devlet desteği sağlandığı takdirde hem Türkiye her yıl 40-50 film çeken bir sektöre sahip olur hem de filmlerin daha rahat çekilmesi sağlanır. Ortak yapımlar artar.” Sayman, bu uygulamanın Türkiye’nin tanınmasına da vesile olacağını düşünüyor.
         <br/>
         <br/>
         Sinema ile ilgili sorunların giderilmesi için sinemacıların ortak diğer bir düşüncesi ise sinema merkezi ya da kurumu oluşturulması. Sayman, “Türkiye’de ulusal sinema merkezi kurulsa desteklemeyi kurul sağlar. 25 senedir biz bunu dile getiriyoruz. Avrupa’da bu kurumsal yapı olduğu için bütçe sıkıntısı daha az yaşanıyor. Türkiye’de de sinema gelirinin kaynağı sinema biletlerinden alınan yüzde 10’luk rüsumdan elde ediliyor.” diyor.  Sayman, bu kaynağın bir kısmının bütçeden çıkarılarak, kurulacak merkezin gelir kaynağına dönüştürülmesi gerektiğini düşünüyor. Sayman, bu kurum ile Türk sinemasının birçok sorununun giderileceğine inanıyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1735 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22439), [web.archive.org (arşiv bağlantısı)](http://web.archive.org/web/20060526142039/http://www.aksiyon.com.tr:80/yazdir.php?id=22439)
