# El emeği vizör nuru fotoğraflar

*Tuba Özden 2004.08.23*

<div class="pNewsDetailMainContent ctx_content" itemprop="articleBody">
 Daha hızlı ve kolay fotoğraf çekebilmek için herkesin dijital makineleri  tercih ettiği bir dönemde Loris Medici, eski fotoğraf makineleri ile fotoğraflar çekiyor ve çektiği fotoğrafları bilinen en eski baskı yöntemleri ile basıyor. Bazı tekniklerde, bir fotoğrafı basmak için 10 saat dahi harcaması gerekebiliyor. Fotoğrafa meraklı olanlar ilk olarak kompakt makineleri alırlar ellerine. Fotoğrafa olan ilgi arttıkça  bu makineler önce  analog makinelere, ardından teknolojinin son keşiflerinden nasibini alan dijital makinelere dönüşerek tekamüle uğrar(!). Manuel makinelerle araya giren bu mesafe, fotoğraf baskılarının yapıldığı karanlık odalara vedanın sebebi, dijital ortamlarla tanışmanın ise vesilesi olur çoğu zaman. Loris Medici, bu evrimi tersten yaşayan istisnai bir isim. O, önceleri dijital makine ile fotoğraf çekerken daha sonra analog makineleri ve nihayetinde iğne deliği gibi eski makineleri kullanmayı tercih ediyor. Fotoğraf çekiminde yaşadığı bu geriye dönüş, onu baskı tekniklerinde de geçmişe doğru ilerlemeye sevk etmiş. Medici fotoğraflarını, 1800'lü yıllara dayanan, ilk fotoğraf baskı teknikleri cyanotype, vandyke, gum bichromat gibi yöntemlerle basıyor.
 <br/>
 <br/>
 Cama, tüle, metale basılan fotoğraflar
 <br/>
 <br/>
 İtalyan kökenli bir bilgisayar programcısı olan Loris Medici, ilk olarak lise yıllarında, Zenith marka bir fotoğraf makinesi ile vizörün ardından dünyaya bakar. Fakat üniversite ve iş hayatının verdiği yoğunluktan dolayı 10 sene gibi uzun bir süre fotoğraf macerasına ara verir. Araya giren bu zamanın ardından, 2000 yılında aldığı dijital bir makine ile fotoğrafa olan ilgisi tazelenir. Fotoğraf dünyasının içine girdikçe yapmak istediği çalışmalar için dijital makineleri yeterli bulmayınca, kendisine standart analog bir makine alır. Fakat teknik bilgisi ile birlikte daha az teknik olan makinelere de ilgisi artar, bu ilgi sonucu iğne deliği gibi, eski makinelerle fotoğraflar çekmeye başlar. Bu süre içerisinde fotoğraf ortamının içinde bulunmak adına İfsak'taki fotoğraf seminerlerine katılır. Temel eğitim seminerlerinin ardından aldığı karanlık oda eğitimi, onu fotoğraf dünyasının içine daha çok çeker ve alternatif baskı tekniklerine doğru olan yolculuğu hız kazanır. Bu yolculukta ona 19. yy.'da ortaya çıkan piktoryalizm akımı (resimsi fotoğraf akımı) ve bu akımdan esinlenerek üretilen sanat eserleri de ilham kaynağı olur.
 <br/>
 <br/>
 Alternatif teknikler'i Loris Medici şu şekilde tanımlıyor: "Alternatif teknikler, adı üstünde standart dışı, kitlenin yaptığının dışında kalan tekniklerdir. Bu, daha çok eski baskı teknikleri için kullanılan bir ifade. Bunların çoğu 1839'lardan 1890'lara kadar ara ara bulunan teknikler. Tabii o dönemde bunlar alternatif değil normal baskı teknikleriydi. Fakat teknolojinin ilerlemesi ve daha kolay yöntemlerin ortaya çıkmasıyla bu yöntemler terk edildi. Alternatif tekniklerin en önemli özelliği, fotoğrafın basıldığı yüzeyi, fotoğrafçının dilediği gibi seçebilmesi. Bu yüzey bir metal, cam ya da tül gibi her hangi bir yüzey olabilir. Ben de çalışmalarımda farklı yüzeylere baskı yapıyorum, bir çalışmamda fotoğrafı ipek üzerine bastım "
 <br/>
 <br/>
 El Emeği Fotoğraflar
 <br/>
 <br/>
 Türkiye'de alternatif tekniklerle ilgili çalışmaların yetersizliği sonucu Medici, 2003 Ocak ayında başlayan ilgisini tatmin etmek adına kitaplara ve internetteki kaynaklara başvurur ve alternatif teknikler hakkındaki çoğu bilgilerini bu yolla temin eder. 6 aylık teorik çalışmaların ardından kendisini baskı yapmak için hazır hisseden Medici, önce Amerika'dan ihtiyacı olan kimyasalları getirtir, UV pozlama cihazı yaptırır. Gerekli malzemelerin tamamlanmasının ardından sıra fotoğraf baskılarını almaya gelmiştir. Önce kimyasalları en az tehlikeli olan, cyanotype metodu ile baskılar yapmaya karar verir. Bunu vandyke, gum bichromat, gibi diğer baskı  teknikleri takip eder.
 <br/>
 <br/>
 Loris Medici, bu teknikler arasında en çok cyanotype ve vandyke'ı uyguluyor. Cyanotype, bilinen en kalıcı baskı yöntemlerinden biri. Bu yöntemle yapılan baskılarda mavi tonlarında fotoğraflar elde ediliyor. Vandyke ise gümüş ve demir tabanlı bir baskı yöntemi. Cyanotype kadar kalıcı olmayan bu baskılarda kahverengi tonlarında fotoğraflar elde ediliyor. Önümüzdeki günlerde platin baskıya başlayacak olan Medici, bu yöntemin en pahalı ve en kalıcı yöntem olduğunu dile getiriyor. Platin-palladyum baskılar, koleksiyonerler arasında da çok rağbet görüyor. Sadece platin baskılar değil, diğer alternatif baskılar da koleksiyonerler tarafından çok değerli bulunuyor. Çünkü üretilen baskılar tamamen el emeği ve yapılan baskının aynısını yapmak mümkün değil. Baskıların, normal baskılara nazaran çok daha uzun ömre sahip olması ise bu baskıları daha cazip kılıyor. Örneğin cyanotype baskılar, 160 sene önce yapılmış olsa bile bugün yapılmış gibi görünüyor, baskı yüzeyi korunduğu ölçüde fotoğraf korunuyor.
 <br/>
 <br/>
 Koşulların zorluğu kaliteye sevk ediyor
 <br/>
 <br/>
 Farklı yüzeylere yapılabilen baskı teknikleri ile fotoğrafa farklı bir ruh ve adeta bir karakter veren bu yöntemler, standart yöntemlerle karşılaştırıldığında hem daha çok vakit hem de sabır gerektiriyor. Bazı tekniklerde bir fotoğrafın baskısı için 10 saat harcanması gerekebiliyor. Bu baskılar yapılırken, karanlık odanın ısısının, neminin ve bunun dışındaki bütün koşulların tam ayarında olması gerekiyor. Ayrıca kullanılan kimyasalları tehlikeli içeriklerinden ötürü iyi tanımak gerekiyor. Medici, bu kimyasalların içerikleri ile ilgili bilgi edinmekle kalmıyor karanlık odada bir laborant hassasiyetiyle çalışıyor. Bu zorluk onu fotoğraf çekerken de daha titiz çalışmaya sevk ediyor: "Baskı aşamasının bu kadar zahmetli olması beni fotoğrafların hem çekilme hem de seçilme aşamasında daha özenli olmaya zorluyor."
 <br/>
 <br/>
 Bu tekniklerde görüntünün oluşması, kağıdın ışığa muhatap kalmasıyla gerçekleşiyor. Bu ışığın ise yüksek enerjili, mor ötesi ışık olması gerekiyor. Baskılar elde edilmek istenen fotoğraf büyüklüğünde negatiflerin hazırlanması ile gerçekleşiyor. Bu tekniklerin geçmişte bırakılmasının en büyük nedenlerinden biri küçük format makinelerin çıkması ile büyük negatif üretmede zorluk yaşanması.
 <br/>
 <br/>
 Medici, bu teknikler hakkında edindiği bilgileri çevresindeki alternatif fotoğraf meraklılarıyla da paylaşıyor. İfsak'ta bir araya getirdiği alternatif fotoğraf teknikleri grubu ile kasım ayında yapılacak olan fotoğraf günleri için sergi çalışması yapıyor.
 <br/>
 <br/>
 Amaç fotoğrafı değerli kılmak
 <br/>
 <br/>
 Mesleği bilgisayar yazılımcılığı olan Loris Medici, gün içinde teknoloji sınırları içinde gezerken, atölyesinde yaptığı çalışmalarla bir nevi zamanı geçmişe kurarak yaşanan hıza karşı bir duruş sergiliyor. Bunu şu şekilde ifade ediyor: "Bu yavaşlık sizi düşünmeye sevk ediyor. Fotoğraf çekerken de daha yavaş ve özenli çekmeye başlıyorsunuz. Günümüzde her şey daha hızlı, daha çabuk, daha kolay. Halbuki düşünmeye ihtiyacımız var, çarkların arasında kıstırılmış dönmekteyiz, bu yavaşlık benim için bir karşı duruş değeri taşıyor. Benim asıl mesleğim bilgisayar, gün içinde teknolojinin üst sınırlarında geziyorum. Alternatif teknikler benim için çok iyi bir sığınak vazifesi görüyor."
 <br/>
 <br/>
 Loris Medici, alternatif tekniklerle bu çarkların arasından sıyrılırken fotoğrafı da daha değerli kılabilmenin yollarını arıyor. "Türkiye'de fotoğraf imge olarak değerli olsa da obje olarak değerli değil. Ben fotoğrafı obje ve imge olarak değerli kılmanın yollarını arıyorum, onun için bu tekniklerle uğraşıyorum. Türkiye'de bu tür baskılarla sürekli ilgilenen kimse yok. Yurt dışında da bu tekniklerle ciddi manada ilgilenen az kişi var. Dijital makinelerle her şey çok kolay, aslında bu makinelerle de kaliteli fotoğraflar çekmek mümkün. Fakat çoğu zaman bu kolaylık, düşünmeden fotoğraflar çekilmesine neden oluyor. Nicelik her zaman nitelik getirmiyor, hatta bazen niteliğin azalmasına neden oluyor. Ben binlerce sıradan fotoğrafın yerine iyi olan bir fotoğrafı tercih ederim. Bunun için zahmetine rağmen zamanımı bu nitelik uğruna harcıyorum."
 <br/>
 <br/>
</div>


Kaynak: [www.aksiyon.com.tr](http://www.aksiyon.com.tr:80/tuba-ozden/el-emegi-vizor-nuru-fotograflar_515253), [web.archive.org (arşiv bağlantısı)](http://web.archive.org/web/20151021231210/http://www.aksiyon.com.tr:80/tuba-ozden/el-emegi-vizor-nuru-fotograflar_515253)
