# Bienal teyakkuzda!

*Tuba Özden 2007.09.17*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Bienal, bu kez ziyadesiyle mesaj içerikli. Küresel meseleler, farklı coğrafyalardan sanatçılar vesilesiyle masaya yatırılmış. Kimi zaman sert, bazen de eğlenceli bir üslup takınılarak...
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071107105008im_/http://www.aksiyon.com.tr/resim/667/52.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Eylül ayı çok sayıda sanat etkinliğini de rüzgâr ve yağmurlarıyla beraber getirdi. Bunlar arasında, zaman ve mekan açısından en kapsamlı olanı tabii ki Uluslararası İstanbul Bienali. Her ne kadar medyada,  koparılan heykel parmağıyla anılsa da, etkinlik âdeta mesaj kaygısıyla donatılmış. Şehrin farklı mekânlarındaki sergilerde ‘eylem’ niteliğinde eserler mevcut. Savaşa, soykırıma, çarpık mimariye ve hatta sanata; kimi zaman esprili ya da sert bir dille bayrak açan eserler dünyadaki kötümser tabloları izleyicinin önüne bir bir seriyor. Bu çalışmaların “İmkânsız değil, üstelik gerekli. Küresel savaş çağında iyimserlik” temasında buluşmasını ise ‘küresel dertler’ anlamlı kılıyor. Bienaldeki en büyük iyimser tutum, farklı coğrafyalardaki sanatçıların,  kendilerinden çok uzaktaki meseleleri dert edinmiş olmaları. Mesela Sulukule’deki problemler Çinli bir sanatçının eserinde çıkıyor karşınıza. Mısır’da yaşayan bir sanatçının videoya aktardığı, Meksika’daki işçilerin sıkıntılarını dinlediğinizde görüp duyduklarınız bir yerlerden tanıdık geliyor. Bienal küreselleşen, daralan dünyanın benzerliklerini de gayri ihtiyari ortaya koyuyor.
   <br>
    <br>
     <br/>
     YAŞAYAN ŞEHRİN RUH HALİ
     <br/>
     <br/>
     Bienalin bu yılki küratörü, çalışkanlığıyla dillere destan Çin asıllı Hou Hanru. Onun genel çabası; izleyicinin mekânla doğrudan ilişki kurabilmesi. Etkinliğin hayata açık bir mekân teşkil etmesi. Özellikle mimari, modernizmin sirayetleri ve kimlik konularıyla ilgilenen Hou Hanru’yu İstanbul heyecanlandırmış görünüyor. Uyumayan, sürekli dinamik bir şehrin ruh halini gözetmiş bienalde. Yaşayan bir organizma gibi gördüğü kentin ara sokaklarına eserleri, geçmiş ile günümüzün bağlarını gözeterek serpiştirmiş. Hou Hanru’nun mekân tercihlerinde özel bir önem seziliyor. Sadece sanatçıların çalışmaları değil, yapıların kendisi de bir sanat eseri şeklinde tasarlanmış. Bienal kapsamındaki video veya fotoğraflara bakarken binanın gözden kaçan detayları da öne çıkıyor. Seçilen mekânlar Türkiye’nin modernleşme macerasının farklı dönemlerine işaret ediyor; AKM, Unkapanı’ndaki İMÇ, Kadıköy Halk Eğitim Merkezi (KAHEM), eski Silahtarağa Elektrik Santralı ve bienalin değişmeyen adresi Antrepo. Bu binaların ilk ikisi yıkılmak isteniyor. Silahtarağa ise Santralİstanbul ile yaşayan bir mekâna dönüştü. KAHEM, kenarda kalmış bir yer. Hou Hanru’nun yer seçimlerinde politik tavrı da gün yüzüne çıkıyor . Bu yaklaşım, yerleştirilen eserlerde de bariz bir şekilde görünüyor. Çin asıllı küratöre göre dünyadaki bu tür ‘yıkımlar’ liberal kapitalist ideolojinin saldırganlığıyla ve yakın geçmişi yok edip kendi tarihini yaratma çabasıyla ilişkili. Esasında eserleri koruma kaygısı da yine aynı duygudan besleniyor.
     <br/>
     <br/>
     <br/>
     İMÇ’DE RENKLİ GÜNLER
     <br/>
     <br/>
     Hou Hanru’nun tanışıklıklarından nasiplenen bienalde çok sayıda Çinli sanatçının eseri mevcut. Bunların yoğun bir bölümü İMÇ’de çıkıyor karşınıza. Esasında İMÇ bienalin en renkli alanlarından biri. Perdeciler, kumaşçılar, kasetçiler arasından bienali bulmak için gayret sarf etmeniz gerekiyor. Eğer yol üzerindeki ‘dünya fabrikası: world factory’ yazısını takip etmezseniz herhangi bir dükkânın içinde dahi bulabilirsiniz kendinizi. Ne de olsa çağdaş sanatın sınırları sonsuz. Bir perde ya da pardösü, tadilattaki bir dükkân şeklinde de çıkabilir karşınıza. Tabii yeri bulamadığınız takdirde bir seçenek de esnafa sormak. İlk önce şaşkın bir bakış, sonra da renkli bir cevap: “Hııı fuar mı? Üst katta solda”.
     <br/>
     <br/>
     Modern mimarinin nasıl gündelik hayatla dönüştürüldüğüne de örnek İMÇ. Bu yüzden mekâna ‘dünya fabrikası’ adı verilmiş. Buradaki projelerin çoğu iş, ekonomi ve üretimi vurguluyor. Ferhat Özgür’ün bu niyetle hazırladığı çalışmasında esnafla işbirliğini görmek mümkün. En esprili işlerden biri Julien Previeux’a ait; ‘Niyetsiz Mektuplar’da standartlaşmış hayatın yansıması olan resmî iş başvurusuna farklı ve muhalif bir alternatif getiriyor.
     <br/>
     <br/>
     Bolca videonun sergilendiği İMÇ’deki ilginç çalışmalardan biri de Zhu Jia’ya ait. Bir odayı baştan sona dolduran 2000 adet fotoğrafta Çin sokaklarında çekilmiş insan portreleri var. Fotoğrafların çokluğu, yüzlerdeki farklılıkları törpülüyor; bir vakit sonra bütün yüzler aynılaşıyor. Geçici barınma mekânında tasarlanan bu eserin adı: Kozadan çıkışlar-Midesi ekşiyen havuç. ‘Dünya Fabrikası’ndaki dikkate değer başka bir çalışma da Slovenya’da yaşayan Ya Tadej Pogacan’dan. Brezilya’da yaşayan hayat kadınlarının ürettiği giysi ve aksesuarları vurgulayan eser, onlar için yeni bir geçim kaynağı arayışında.
     <br/>
     <br/>
     Dolaşanlar arasında yabancılar çoğunlukta; lakin İMÇ sakinleri de sergilere kayıtsız değil. Ama ilgileri kapıdan başlarını uzatmak ya da içeride küçük bir tur atmaktan öteye gitmiyor. Binadan çıkışımızda birinin serzenişini işitiyoruz: “Yahu iki mont asmışlar. Üç televizyon dizmişler. Baktım o kadar, bir şey anlamadım.”
     <br/>
     <br/>
     EVEREST’İN ZİRVESİ DE BURADA
     <br/>
     <br/>
     AKM ise ‘Yıkmalı mı Yıkmamalı mı?’ sorusuyla ön plana çıkıyor. Her ne kadar soru sorsa da içerideki eserler cevabı net bir şekilde veriyor: Yıkılmamalı. AKM’de ilk önce Lee Bul’un ‘Büyük Hikayem: Ağla Taşlara…’ eseri karşılıyor gelenleri. Birbirine benzemeyen malzemeden üretilen bu minyatür yapıda günümüz mimarisinin ‘kafa karışıklığı’nı görmek mümkün. Sarkan kubbeler, kafasına göre savrulan yollar ve alakasız bir zemin uyumsuzluğun resmini çiziyor. Vahram Aghasyan’ın Ermenistan’daki Mush şehrine ait fotoğrafları da mimariyle alakalı. Ermenistan’daki evsizler için yapılan binaların, suların altında kalmış hali ‘ölü mimari’yi gösteriyor.
     <br/>
     <br/>
     Bienalin en ‘çılgın’ fikirlerinden biri de yine AKM’de vücut bulmuş. ‘Sanat aklını kaçırmış.’ dedirtecek bu çalışmada Everest’in zirvesi sergileniyor. 2005 yılının Ağustos ayında Xu Zhen ve ekibi sözde Everest’e tırmanıyor ve bununla da kalmayıp zirveyi kesip dağdan indiriyor. Biraz da sanat eserini sorgulayan çalışma, bu işlemde kullanılan eşyalar ve kesme aşamasını gösteren bir video belgesel sergilenmesinden ibaret.
     <br/>
     <br/>
     SANAT DÜNYASINI CAMDAN ATIN GİTSİN!
     <br/>
     <br/>
     Antrepo yine bienalin en hacimli eserlerinin adresi. İçeriye girdiğinizde karşınıza ilk çıkacak çalışmalardan biri iki yönetmene; Kutluğ Ataman ve Atom Egoyan’a ait. Ataman, yıllar sonra bakıcısı Kevser Abla’nın Ermeni olduğunu öğrenir. Egoyan ise başka bir Ermeni kadının trajik hikayesini anlatır. Bu iki öykü video ile bir arada sunuluyor.
     <br/>
     <br/>
     Birkaç adım sonra zamanın akışına mâni olan saatler ve garip bir oturak bekliyor gelenleri. Coğrafya ve tarih dersi içerikli, Körfez bölgesinin hali pür melalini anlatan eserin ardından çarpıcı bir video görünüyor. Büyük sanat eserleri ile donatılmış antrepoda kocaman bir itiraf perdeye yansıyor: “Sanat bir kandırmaca. Estetik öldü. Gösteri sizsiniz ve bu sizin gösteriniz. Onların sanat dünyasını camdan atın gitsin.  Elveda sanat dünyası, merhaba sanat. Bir sanat süpermarketi. Kim sanatın IKEA’sı olmak istiyor?” Young Here Chang’ın ‘Uyku Sanatı’ adlı ‘eserinde’ sanat dünyasının soru işaretleri duvara yansıyor.
     <br/>
     <br/>
     ‘Entre-polis’ (Kentin arasında) konseptiyle hazırlanan eserler arasında Yunus Emre’nin yansıması da var. Ken Lum’un ‘farkındalık evi’nde ilk önce Yunus’un, “Mana evine daldık vücut seyrini kıldık. İki cihan seyrini cümle vücutta bulduk…” dizelerinin sağdan sola yazılmış hali görünüyor. Aynadaki yansımada ancak bu satırları okuyabiliyoruz.  Daha sonra uzun bir koridor ve karşıda ayna, yine bir koridor ve yine ayna, karanlık bir koridor ve içeri girdiğiniz mekânda dışarısını görüyorsunuz. ‘İç’ ve ‘dış’ âleme dair güzel bir gönderme yapıyor Lum. Hem de Yunus’un derinlik ve naifliğine yakışır bir şekilde.
     <br/>
     <br/>
     David Ter Oganyan’ın patlamaya hazır saatli bombası, AES+F İnsiyatifi’nin Picasso’nun Guernica’sını anımsatan panoramik resmi, Huang Yong Ping’in Ayasofya’ya dair çalışması ve Buthanya Ali’nin loş bir odada kelimelerle bir arada sunduğu sandalyelerdeki ‘biz’… Velhasıl, bienalde estetik kaygılar gözetilerek ya da özellikle es geçilerek hazırlanmış görmeye değer çok sayıda eser var. Fakat hepsinin ortak noktası buram buram mesaj içermesi. Sanatçıların biyografilerinde memleketleri yerine nerede yaşadıklarını yazmaları bile değişen kimlik ve aidiyet duygularına dair bir şeyler söylüyor. Gecegezenler, Rüya Evi, atölyelerle bienal şehrin sokaklarında gece gündüz hayat buluyor . Üstelik eserlerin sergilenmesi sürecin bittiği anlamına da gelmiyor. Her bir çalışma; fikirler, hayal gücü ve tartışmaları ‘tahrik etme’ niyetinde. Küratör Hou Hanru’nun da ifade ettiği gibi: “Bu karmaşık ve sindirmesi zor bir proje.”
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr/detay.php?id=28410), [web.archive.org (arşiv bağlantısı)](http://web.archive.org/web/20071107105008/http://www.aksiyon.com.tr/detay.php?id=28410)
