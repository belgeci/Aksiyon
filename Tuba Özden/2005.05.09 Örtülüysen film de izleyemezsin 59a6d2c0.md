# Örtülüysen film de izleyemezsin

*Tuba Özden 2005.05.09*

<div>
 <p>
  <font>
   Her yıl on binin üzerinde izleyici ile buluşan Uluslararası Eskişehir Sinema Günleri’nin bu yıl yedincisi düzenlendi. Özenle seçilmiş yabancı ve yerli filmlerin izlendiği programda atölye çalışmaları, söyleşiler heyecanla takip edildi. Festivalin kapıları tüm sinemaseverlere açıktı; ama bir şartla...
   <br/>
   <br/>
   Eskişehir, yeşile bürünmüş, virajlı yolların ardında, kat kat açılan ve her tabakasında farklı yüzünü gösteren bir şehir. İlk önce mütevazı tek katlı evlerle çıkıyor karşınıza. İlerledikçe, küçük evlerin arasına serpiştirilmiş apartmanlar boy gösteriyor. Merkeze doğru bir kat daha açılıyor üzerinden örtüsü. Yol üzerindeki ahşap küçük evlerin aksine apartmanların hakim olduğu şehir merkezinde, geniş caddeler ve arasından kıvrılarak geçen tramvay karşılıyor sizi. Bir Avrupa kentinin simlerini üzerine serpmiş gibi şehir. Düzenli temiz yolları, binaları, alışveriş merkezleri, yol üzerinde köprü başlarındaki heykelleriyle yeni büründüğü görüntüsüne alışmaya çalışan bir hâl sergiliyor.
   <br>
    <br>
     Halk da mekanlarla uyum içinde, yeniliklere açık. Özellikle kültürel etkinliklere büyük ilgi gösteriyorlar. Tiyatro, sinema gişelerinin önünde bilet kuyrukları var. Son yıllarda şehirde büyük değişiklikler olmuş. Bunda, üniversite öğrencilerinin etkisinin büyük olduğunu düşünüyor Eskişehirliler. Herkes şehrin üniversite kenti olduğunda hemfikir. Diğer yerlerde şehir üniversiteyi şekillendirirken burada tam tersine üniversite şehri kucaklamış. Bu gelişmede üniversiteyi kuran kişinin şu an belediye başkanı olmasının da payı büyük.
     <br>
      <br>
       Anadolu Üniversitesi’nin eski rektörü, Açık Öğretim Fakültesi’nin kurucusu ve şehrin şimdiki belediye başkanı Prof. Dr. Yılmaz Büyükerşen, hem üniversitenin hem de şehrin aldığı son halde etkili bir isim. Özellikle iki senelik meşakkatin ardından yılbaşında hizmet vermeye başlayan tramvay, kenti biçimlendiren unsurlardan. Eskişehir’i bilmeyenler için rehber vazifesi gören raylar sizi ya SSK ve Otogara ya da Anadolu Üniversitesi’nin kapısına götürüyor.
       <br>
        <br>
         Doğru olmayan bu ‘kapu’dan giremez
         <br/>
         <br/>
         Üniversite’nin geniş kapısından girerken önce yolun ortasında Yunus Emre’nin heykele bürünmüş mütevazı siması karşılıyor gelenleri. “Doğru olmayan (odun bile) bu kapuya layık değildir.” sözü ile silkelendikten sonra küçük bir şehir büyüklüğündeki kampüste ilerliyorsunuz. Eskişehir Anadolu Üniversitesi, Türkiye’nin en büyük üniversitelerinden biri. Bütçesiyle birçok üniversiteyi gerisinde bırakıyor. Kampüste öğrencilerin ihtiyaçlarına cevap vermek adına market, spor, tiyatro, sinema salonları var. Sık sık kültürel etkinliklere ev sahipliği yapıyor. Bunlardan biri de 27 Nisan-8 Mayıs 2005 tarihleri arasında düzenlendi. Her yıl onbinin üzerinde izleyici ile buluşan Sinema Günleri’nin bu yıl yedincisi yapıldı. Anadolu Üniversitesi İletişim Bilimleri Fakültesi tarafından düzenlenen Sinema Günleri’nin açılışına Türk Sineması’nın kıdemli isimlerinden Filiz Akın ve Tuncel Kurtiz de katıldı. Program sonunda Akın ve Kurtiz’e onur ödülü takdim edildi.
         <br/>
         <br/>
         Anadolu Üniversitesi İletişim Bilimleri Fakültesi Sinema Televizyon Bölümü öğretim elemanları ve öğrencilerin gönüllü çabalarıyla düzenlenen Sinema Günleri’nde Dünya Sinemasının Genç Yıldızları bölümünde farklı ülkelerin yönetmenlerinden enstantaneler perdeye yansıdı. Sinema Tarihinin Unutulmazları bölümünde, Dreyer gibi usta yönetmenlerin filmlerini izleme imkanı bulan izleyiciler, Dünya Festivallerinden bölümünde Fatih Akın’ın ‘Solin’i, Brad Anderson’un ‘Makinist’i, Theo Angelopoulos’un ‘Ağlayan Çayır’ı gibi izlemeye değer filmlerle buluştu. Uzakdoğu Panoraması adı altında uzakdoğulu yönetmenlerin filmlerine yer verilen festivalde en ilgi çeken bölüm, Türk Sineması 2004 başlığı altında yapıldı. Ahmet Uluçay’ın yönetmenliğini yaptığı Karpuz Kabuğundan Gemiler Yapmak, Uğur Yücel’in Yazı Tura, Yeşim Ustaoğlu’nun Bulutları Beklerken, Semih Kaplanoğlu’nun Meleğin Düşüşü ve Reha Erdem’in Korkuyorum Anne filmlerine yer verilen bölümde izleyiciler, filmlerin ardından yönetmenler ve oyuncularla söyleşi imkanı buldu.
         <br/>
         <br/>
         Öğrencilerin sabahın erken saatlerinde yapılan programlara dahi yoğun ilgi göstermesi dikkate değerdi. Salonları her programda dolduran izleyicilerin ilgisi konukların da kendilerini daha rahat ifade ettiği samimi ortamlara vesile oldu. Dinleyiciler Tuncel Kurtiz’in oyuncu olmakla ilgili kurduğu cümlelerle heyecanlandı, Filiz Akın’ın yaptığı konuşmadan duygulandı. Meleğin Düşüşü filminin genç oyuncusu Tülin Özer’le samimi duygular yaşadı. Fakat en çok Uğur Yücel’in katıldığı söyleşi rağbet gördü. Salona sığmayan dinleyicilerin bir kısmı söyleşiyi ayakta dinlemek zorunda kaldı. Oyunculuğun düşünce ve felsefeyle başladığını vurgulayan Yücel, başka bir hayatı izleyicilerin önüne koymanın ne kadar zor olduğunu anlattı. Bütün film gösterimlerine ve söyleşilere yoğun ilgi gösteren katılımcıların etkin olması konuşmacıların da kendilerini daha samimi ifade etmelerini sağladı.
         <br/>
         <br/>
         Bu yıl Agah Özgüç’ün 1960’tan Günümüze Türk Film Afişleri Sergisi, Sinema Günleri’nin bir diğer görsel etkinliğiydi. Uluslararası Eskişehir Sinema Günleri Konuk Sinema Okulu bölümünde dünyanın en eski sinema okullarından biri olan ve pek çok ünlü yönetmen yetiştiren, Çek Cumhuriyeti’nin ünlü sinema okulu FAMU da (Film and TV School of The Academy Of Performing Arts In Prague) ağırlandı.
         <br/>
         <br/>
         Türbanlıysan gelme!
         <br/>
         <br/>
         Etkinlikler sadece Anadolu Üniversite’si öğrencilerine değil farklı üniversite öğrencilerine ve Eskişehir halkına açıktı. Üniversite’nin sinema izleme bilinci oluşturmak ve kültürel zenginliği, alışverişi sağlamak amacıyla yaptığı etkinliklere bir tek başörtülülerin girmesi yasaktı. Üniversitelerde yaşanan başörtüsü yasağı sorunu nedeniyle beklenen bu uygulamanın basın mensuplarına uygulanması ise programın en talihsiz yanıydı. Gazeteci de olsanız türbanlı olduğunuz için kapıdan çevriliyorsunuz, sonra organizasyonu tertipleyen akademisyenler araya giriyor ve kampüse girebiliyorsunuz. Fakat güvenlik görevlileri bu kez de sizi salonlara sokmuyor. Tartışmak, ilgililerle görüşmek fayda etmiyor. Sonuçta uluslararası çapta bir film festivali de türban yasağına kurban oluyordu.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1209 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21153), [web.archive.org (arşiv bağlantısı)](http://web.archive.org/web/20050801083757/http://www.aksiyon.com.tr:80/yazdir.php?id=21153)
