# Fransızlar İstanbul’u niye çiziyor?

*Tuba Özden 2007.02.12*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Dolaştıkları şehirleri resimlemeyi tercih eden iki seyyah Philippe Dupuy ve Ermeni asıllı Charles Berberian, en kalın şehir günlüklerini İstanbul için hazırlamışlar.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070219043623im_/http://www.aksiyon.com.tr/resim/636/16.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Artık seyahate çıkarken olmazlardan biri fotoğraf makinesi. Bulunduğu mekânları kaydetmenin yanı sıra geçilen yerleri delillendirmek adına da vazgeçilmez bir araç. Kimi zaman karenin içerisindesiniz kimi zaman deklanşöre basan tarafta. Her halükârda fotoğrafın dâhilinde… Bu genelleme Philippe Dupuy ve Charles Berberian için geçerli değil. Onlara göre yola çıkarken elzem olan resim kâğıtları ve boya kalemleri. Çünkü alışılmışın dışında gittikleri şehirlerin fotoğraflarını çekmek ya da kameraya kaydetmek yerine resimlerini çizmeyi tercih ediyorlar. Çok sayıda ülkeyi şimdiye kadar çizgilere yansıtmışlar lakin 2001 yılından bu yana dolaştıkları şehirlerin günlüklerini tutuyorlar; tabii ki yine resimleriyle. New York, Barcelona, Lizbon ve Tanca’nın yolculuk günlüklerini yayımlayan Fransız seyyahlar, geçen yıl İstanbul’a da uğramış. 2006’nın Nisan ayında on gün boyunca şehri turlamakla kalmamış kimi zaman bir kaldırım kenarında, bir bank ya da terasta şehrin hissettirdiklerini çizgilerine aktarmışlar.
   <br>
    <br>
     Dupuy ve Berberian 1984’ten bu yana birlikte çizimler yapıyor. Her ne kadar kendilerine ait özel çalışmalarında farklı tarzları belirginleşse de, beraber yaptıkları işlerde adeta üçüncü bir dil oluşturmuşlar. Ortak işlerinde bu sebeple Dupuy-Berberian imzası mevcut. Hangi resmi kimin çizdiğini anlamak ise mümkün değil. 25 yıllık beraberliklerindeki eserlerini derledikleri kitabın kapağı bu manada anlamlı. İkili, bir uzay gemisinden dışarıya bakıyor. İkisi de geminin yol alması için gayret içinde; biri direksiyon başında, diğeri ışığı düzeltiyor. Uzay aracı burada sinerjiden zuhur eden üçüncü kişiyi temsil ediyor; neticede ortaklık var; ama kimlikler her halükarda muhafaza ediliyor.
     <br/>
     <br/>
     Dupuy ve Berberian, yolculuk günlüklerini hazırlayacakları şehirlere genelde birlikte gidiyor. Fakat şehir içinde ikisi de birbirinden bağımsız hareket etmekte. Önce yollara düşüyorlar, dikkatlerini çeken bir mekânda pozisyonlarını alarak resimlerini çizmeye başlıyorlar. Kimi zaman 15 dakika sürüyor bu çizimler bazen de bir saati buluyor. Çalışırken uzun süre aynı mekânı sabit bir pozisyonda solumaya mecbur kalmaları, ortamı içselleştirmelerine de vesile aynı zamanda. Charles Berberian’a göre bu, resme bakanların daha güçlü bir çağrışımda bulunmalarının da sebebi: “Fotoğraf bu derece güçlü bir duyguyu vermiyor.”
     <br/>
     <br/>
     BAŞ BİRİNDEN, VÜCUT DİĞERİNDEN
     <br/>
     <br/>
     Gezilen yerlerde hatıra fotoğrafı çektirmek adettir. Peki, Dupuy ve Berberian, resmettikleri sokaklarda kendilerini de çiziyorlar mı zaman zaman? Philippe Dupuy, her resmin bir öyküsü olduğuna değiniyor: “Daha ziyade biz bir yeri çizmeye odaklanıyoruz. Eğer o hikâyenin aktörlerinden biri de biz isek resimde kendimizi de çiziyoruz.” Misal isteyince keyifli bir şekilde başından geçenleri anlatmaya başlıyor Charles Berberian: “Bir gün İstanbul’da resim çizerken yanıma burnu akan dört yaşlarında bir çocuk geldi. Ne demek istediğini anlamadım ve burnunu temizlememi istediğini düşündüm. Mendil çıkarıp sildim ama pek isteksizdi, hatta beni itti. Daha sonra onun diğer arkadaşları geldi; hemen hepsi aynı durumdaydı. Ben de hepsinin burnunu silmeye kalktım.” Berberian, çocukların mendil satmak için yanına yaklaştığını geç fark etmiş ve nihayetinde onlardan aldığı paketteki mendillerle hepsinin burnunu temizlemekten de geri kalmamış. Resimlerine ise bu an, ellerinde mendillerle etrafını saran çocuklar ve karşılaştığı duruma şaşkın ifadesiyle nakledilmiş.
     <br/>
     <br/>
     Charles Berberian ve Philippe Dupuy’un rahat ve eğlenceli mizaçları resimlere de yansımış. Kıvrak çizgiler, resmedilen mimarilere birebir sadık kalmamakla beraber karşılaşılan insanlar da tıpatıp çizilmemiş. Eğer sayfaya sığmadıysa binanın birkaç katından fedakârlık edilmiş mesela ya da önlerinden geçen birini çizmeye zamanları yetmediyse bir sonraki gelen kişi ile resim tamamlanmış. Nasıl mı? “Örneğin baş çiziyorum; o sırada başını çizdiğim kişi uzaklaşmış oluyor. Ben de geçen bir başkasının vücudunu ona ekliyorum.” Hızlı çizemediği takdirde bacakları da üçüncü bir kişiden yola çıkarak resme eklediğini söylüyor Berberian. O esnada yanında eşi ile geçen biri varsa bu da karma karakterin yanına ilave edilebiliyor. Oradan geçen bir çocuğun bu çifte dâhil edilerek bir aile oluşturulması da muhtemel.
     <br/>
     <br/>
     Aslında çizerlerin bu tutumu şehrin detaylarına dalmak yerine geneline dair bir panoramaya imza atma çabalarının da göstergesi belki de. Nitekim çizimlerde ara sokaklara dalmak yerine Topkapı Sarayı, Beyoğlu ya da Sultanahmet gibi belirgin mekânlarda turladıklarını görüyoruz. Bazı örneklerde lokanta, kafe gibi kalabalık ortamlar çizilmiş; lakin burada da uzak bir mekândan izlemeyi tercih etmiş çizerler. Kalabalıklara belirli bir mesafeden bakmayı seçen Dupuy ve Berberian’ın az da olsa bazı resimlerinde karakterlere yaklaştıklarını görüyoruz. Bir vapurda muhtemelen günün yorgunluğuyla uyuyakalmış tesettürlü bir kızın resmi buna örnek. Berberian, bu resmi çizerken kıza belli etmemek için özel çaba sarf ettiğini anlatıyor. Kaçamak bakışlarla kızı çizerken, etrafla ilgileniyormuş gibi davrandığını sözlerine ekliyor.
     <br/>
     <br/>
     BU KEŞİFTE ROTA, ÇİZGİLER
     <br/>
     <br/>
     İstanbul gibi katmanlı bir şehri resimle anlatmak için on gün kısa bir zaman. Fakat Dupuy ve Berberian’a göre bu yeterli bir vakit; çünkü bu süre zarfında tamamen çizimlere yoğunlaşmışlar. Fakat belli ki bu, ikili için yorucu bir süreç olmuş; zira şimdiye kadar hazırladıkları yolculuk günlükleri arasında en kalını İstanbul’a ait. Sadece coğrafî değil kültürel açıdan da şehrin çok büyük olduğuna işaret ediyor Charles Berberian. İstanbul’a gelmeden önce zihninde 1900’lü yıllardan kalma bir resim varmış. Resmetmek istediği Beyoğlu’nda tünele bakan bu açıyı bulmakta güçlük çekmemiş. Dupuy ise özellikle İstanbul’a gelmeden önce şehirle ilgili ön hazırlık yapmamış. Onun genel tercihi, gideceği şehirleri kendi başına keşfetmek. Her ne kadar gittikleri yerleri belirlerken bir stratejileri olmasa da kültürel açıdan zengin şehirlerin günlüğünü tutmuşlar şimdiye kadar. Dolaştıkları beş şehrin liman kıyısında olması onlara göre anlamlı. Dünyaya açık kentler özellikle ilgilerini çekiyor. Philippe, “Daha çok kültürlerin iç içe geçtiği mekânlar buralar. Özellikle 1920’lerde bu coğrafyada ciddi hareketlilikler yaşanmış. Petrol dağılımının yapıldığı ve politik, coğrafi değişikliklerin yaşandığı bu süreçten Türkiye de çok etkilenmiş.” diyor. İkilinin yaptığı, sancılı süreçlerden geçerek bugünlere gelen şehirleri en yalın çizgilerle ifade etmek. Şehir günlükleri için bir sonraki durakları ise şimdilik belirsiz.
     <br/>
     <br/>
     Dupuy ve Berberian’ın İstanbul Günlüğü için yaptığı çizimler bir kitapta toplanmış. İkilinin başından geçen hikâyelerin de yer aldığı kitap; şehrin ana hatlarında, esprili ve kıvrak çizgilerinde dolaştırıyor izleyenleri. Kitabın kapağında yer alan Ayasofya’dan yola çıkarak iç sayfalarda Sultanahmet, Tophane, Karaköy gibi semtlerin ana caddelerinden süzülüyor. Kitabın son sayfasında İstanbul’a panoramik bir bakış atan çizerlerin arka kapakta bıyıklı,  kilolu bir amca ve çarşaflı bir teyzeyle çizgilerine noktayı koyması ise manidar.
     <br/>
     <br/>
     DUPUY VE BERBERİAN KİMDİR?
     <br/>
     <br/>
     Philippe Dupuy ve Charles Berberian son yıllarda Fransız resimli roman dünyasının vazgeçilmez iki ismi. Daha çok günlük hayatın izlerini anlatan hikâyelerini, çizgileriyle şekillendiriyorlar. Çalışmalarını sadece resimli roman ile sınırlandırmayan çizerler aynı zamanda illüstratör olarak da önemli bir yere sahip. 1984 yılından beri birlikte çalışan ikili buna paralel olarak, Fransa’da ve yabancı ülkelerde basın (Libération, Télérama, The New Yorker) ve reklâm için de düzenli olarak çizmekte. İstanbul üzerine yaptıkları çizimler ise Fransız Kültür Merkezi’nin sergi salonunda 2 Mart’a kadar sergilenecek. Şehrin çizimlerinin toplandığı ‘İstanbul Günlüğü’nü de aynı merkezden temin etmek mümkün.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=26715), [web.archive.org (arşiv bağlantısı)](http://web.archive.org/web/20070219043623/http://www.aksiyon.com.tr:80/detay.php?id=26715)
