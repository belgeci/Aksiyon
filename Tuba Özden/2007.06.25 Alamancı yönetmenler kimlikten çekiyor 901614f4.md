# Alamancı yönetmenler kimlikten çekiyor

*Tuba Özden 2007.06.25*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Yıllar önce Anavatan’dan göç eden Almancıların geçim derdi bitti; ama kimlik derdi devam ediyor. Türk asıllı yönetmenlerle, bu durumun en bariz yansıma alanı olan sinemayı konuştuk.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071111170504im_/http://www.aksiyon.com.tr/resim/655/70.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   NÜRNBERG - Yıllar önce memleketlerinden Almanya’ya işçi olarak giden Türkler için en önemli hasret giderme araçlarından biriydi sinema. Kadınlar gündüz saatlerinde toplanır, videoya bir Kemal Sunal ya da Şener Şen filmi yerleştirir, kahkahalar eşliğinde bir yandan çerez, çörek yer bir taraftan da filmler izlerdi. Aynı ritüel akşam saatlerinde fabrikadan dönen erkeklerle beraber daha bir şenlikli yaşanırdı. Birinci kuşak neslin Almanya şartlarında yaşadığı geçim sıkıntısı ve vatan hasreti için bir terapi vazifesi görüyordu bu toplantılar.
   <br>
    <br>
     Aradan uzun yıllar geçti, yarım asra yaklaşan bir tecrübe var artık geride. Almanya’da yaşayan yeni nesil için geçim sıkıntısı temel problem olmaktan çıktı, artık onların birincil meselesi kendilerini anlatabilmek, kimliklerini ortaya koyabilmek. Bu sebeple bir bölümü için sinema hâlâ çok önemli. Fakat bu defa farklı bir işlevi var; izleyici değil üretici pozisyonunda onlar. Almanya’da oyuncu ve yönetmenlik yapan çok sayıda Türk asıllı genç var. Yaptıkları filmlerle dünya çapında festivallerden ödül alan bu isimler sadece Almanya’daki Türkleri değil Alman sinemacıları da ciddi manada etkiliyor. Alman sinemasını âdeta bir yöne doğru çekiyor.
     <br/>
     <br/>
     FATİH AKIN TEK DEĞİL
     <br/>
     <br/>
     Bu temsilde en etkili isimlerden biri Fatih Akın. Göçmen bir ailenin çocuğu olan Akın, bu yıl Cannes’da ‘Yaşamın Kıyısında’ filmiyle en iyi senaryo ödülünü aldı. 2004 yılında, ‘Duvara Karşı’ filmiyle Cannes’da Altın Ayı ödülünü kazanmıştı. Biz her ne kadar Akın’ın başarısıyla övünsek de onun gibi dünya çapında başarı elde eden çok sayıda Türk sinemacı var Almanya’da. Bunlardan bir bölümüyle Mart ayında Nürnberg’de düzenlenen 12. Türkiye-Almanya Film Festivali’nde tanışma imkânı bulduk. Fakat Almanya’da doğup büyüyen bu sinemacılarla tamamen Türkçe anlaşmak zordu. Çevirmen eşliğinde konuşurken sıkıntı yoktu; lakin baş başa kaldığımızda anlaşabilmek ancak İngilizce desteğiyle mümkündü. Almanca, Türkçe ve İngilizce dillerinde dolaşarak onlarla kendi hikâyeleri üzerinden Almanya’da “Türk ve sinemacı” olmayı konuştuk.
     <br/>
     <br/>
     Almanya’daki Türk sinemacılar denilince akla ilk gelen isimlerden biri Tevfik Başer. Onu diğerlerinden ayıran bir özelliği, Almanya’da Türkleri anlatan ilk filme imza atmış olması. Başer, göçmen bir ailenin çocuğu değil. Hamburg’a giderek Güzel Sanatlar Fakültesi’nde eğitim almış. Daha önce belgesel çalışmaları da bulunan yönetmen, ilk uzun metrajlı filmi “40 Metrekare Almanya”yı 1986’da okul bitirme ödevi niyetine çekmiş. Ama düşük maliyetli bu filmi yapması çok da kolay olmamış. Başvurduğu televizyonlardan destek bulamamış mesela. Birkaç kuruluştan aldığı yardımla filmini hayata geçirebilmiş. Destek alamaması, filmin konusuyla alakalıydı Başer’e göre: “İki oyuncuyla, iki odada çekilen dramatik bir Türk hikâyesiyle ilgilenmediler.” Film, tüm hayatı 40 metrekarelik bir apartman dairesinde geçen Şirin’in yaşadıklarını anlatıyor. Bir nevi Anadolu kadınının sıkışmışlık hikâyesini...
     <br/>
     <br/>
     Filmin rağbet görmemesi dağıtımcı bulma sıkıntısı doğurunca, bir arkadaşının önerisi üzerine Cannes Film Festivali’ne katılmaya karar verir Başer. Altyazısı bile bulunmayan filmini kolunun altına alıp düşer Fransa yollarına. Ortalama seksen ülkeden 130 eserin başvurduğu elemede 8 film seçilir; aralarında 40 Metrekare Almanya da vardır. Üstelik, Almanya’dan başvuran 20 film arasından sadece Başer’inki tercih edilmiştir. Bunu duyan yapımcılar, genç yönetmenin peşine düşer.
     <br/>
     <br/>
     Film, o dönem Almanya’da gösterildiğinde tabiri caizse ‘olay’ olur. Haftalarca vizyonda kalır, gişe listelerinde uzun süre ilk sıradadır. Fakat Türkler tarafından olumsuz tepkiler alır. Çünkü Almanlardan ziyade Türkleri eleştirmektedir film. Maddi imkanların yetersizliği nedeniyle ancak aradan üç sene geçtikten sonra ikinci filmi ‘Sahte Cennete Veda’yı çeker yönetmen. Yine göçmen bir ailenin dramıdır merkeze alınan; Almanya’da hapishaneye düşen Elif’in yaşadıklarıdır perdeden yansıyan. Dört yıl sonra üçüncü film için kolları sıvayıp ‘Elveda Yabancı’yı yönetir Tevfik Başer. Almanya’dan ülkesine gönderilen mülteci Deniz’in Türkiye’de hayatını kaybetmesini anlatan film bu kez Almanlardan eleştiriler alır.
     <br/>
     <br/>
     Bu üç filmin ardından farklı hikâyeler anlatma ihtiyacı hisseder ve nihayetinde eğitmenlikte karar kılar Başer. Filmleri için özetle “Benim karakterlerim Türkiye’den gelmeydi, yeni nesil yönetmenlerinki Almanya’da yaşıyor. Ben izolasyonu anlattım, onlar ise yırtmayı.” diyor. Tevfik Başer, Almanya’da sinema eğitimi gören ilk isimlerden biri. Şimdiki nesil, filmlerini çekerken maddi açıdan onun kadar zorluk yaşamıyor; lakin bu her şeyin toz pembe olduğu manasına da gelmiyor.
     <br/>
     <br/>
     20 YIL SONRA AYNI TEPKİ
     <br/>
     <br/>
     ‘40 Metrekare Almanya’ filmine gösterilen tepkilerin benzerini, 2006 yılında çektiği ‘Öfke’den dolayı Züli Aladağ (34) da almış. Almanya’da en çok tanınan Türk yönetmenlerden biri o. Vanlı, beş çocuklu bir ailenin üyesi Aladağ’ın öğretmen babası 1973’de Stuttgart’a işçi olarak gitmiş, 6 ayın ardından ailesini de almış yanına. “Bizim Almanlarla eşit haklara sahip olabilmemiz, ancak eğitim görmemizle mümkündü.” diyor genç yönetmen. Bu sebeple anne babası, çocuklarının iyi eğitim alması için elinden geleni yapar o yıllarda.
     <br/>
     <br/>
     Liseyi bitirdikten sonra Münih’te tiyatro okuluna gider ilk önce Aladağ; ama bir yıl içinde teorik derslerden sıkılır ve sinema yapmak istediğini fark eder. Bunun üzerine kendi çabalarıyla sinemayı öğrenmeye çalışır. Televizyonlardan aldığı iş tekliflerini kabul eder ve 3,5 yıl belgesel çekimleri yapar. Üniversite mezunu değildir; fakat yaptığı işlerin beğenilmesi sebebiyle Köln Medya Sanat Yüksekokulu’na kabul edilir ve yüksek lisansını yapar. Bu süreçte biri belgesel, dört kısa film çeker. Böylece kurmaca film çekmek istediğini anlar. Öğrencilik döneminde dahi sık sık senaryo teklifleri gelir Aladağ’a fakat bunları reddeder. Nihayetinde kabul edeceği bir proje önerilir; bir boksörün hayatını filme aktaracaktır. Film her ne kadar boksu ön plana çıkarsa da aslında bir aile dramını anlatır. Gösterime girdiğinde beğenilir, hatta ülkenin Oscar’ları sayılan ‘Alman Film Ödülleri’nde ödüllendirilir. Daha sonra olay yeri manasına gelen ‘Tatort’ filmlerine yönetmenlik yapar. Almanya’da televizyonlarda her akşam gösterilen 90 dakikalık bu ünlü filmleri çekmek bir onur vesilesidir ve Aladağ bu şerefe nail olan ilk Türk’tür. İki Tatort arasında Türkiye ve Avrupa Birliği konulu belgesel de yapar. Bu vesileyle yıllar sonra Türkiye’yi ziyaret etmiştir. Ve sonunda sıra, çok konuşulan filmi ‘Öfke’yi hayata geçirmeye gelir. Alman bir arkadaşının önerdiği senaryoyu okuduğunda, filmin çok konuşulacağını anlar. Çünkü ilk defa bir filmde Türk kökenli kişi kurban değil tamamen suçludur. Senaryo, dostunun başına gelen olaylardan yola çıkarak yazılmıştır.
     <br/>
     <br/>
     SUÇLU, TÜRK DE OLABİLMELİ
     <br/>
     <br/>
     Öfke’nin başrol oyuncusu Can, bir sokak çetesinin elebaşıdır. Liberal, eğitimli bir ailenin sakin oğlu Felix’e kafayı takar ve onları sürekli huzursuz eder. Profesör baba demokratik tavırlarıyla çözüm arasa da her müdahalesi durumu daha çok çıkmaza sokar. Film, Almanya’da çok sayıda festivalden ödül alır. Televizyonda şiddet içerdiği gerekçesiyle gösterimi geç bir saate alınır ve filmin ardından uzun bir tartışma yapılır. ‘Öfke’ daha sonra kurumların önerisi üzerine okullarda gösterilir, filmle ilgili siyasi çevrelerdeki tartışmalara basında geniş yer verilir. Her ne kadar Türkleri kötü temsil ettiği için suçlansa da yönetmen, bu fikre katılmıyor: “Niyetim 19 yaşındaki bir Türk gençten yola çıkarak Almanya’daki Türkleri anlatmak değildi kesinlikle; fakat bu şekilde algılandı.” diyor.  Nereden, hangi kökenden gelirse gelsin yönetmen bir karakteri istediği duruma sokabilmek hakkına sahip ona göre: “Suçlu Türk de olabilmeli, bu bizim kendimizi eleştirebilmemizi kolaylaştıracaktır.”
     <br/>
     <br/>
     Filmin belki de temel problemi olumlu hiçbir Türk karakterine yer vermemesi. Gösterilen az sayıdaki Türk tiplemesinin sevimsiz tipolojisi, genelleme tepkisini haklı çıkarır nitelikte. Aladağ ise filmdeki Alman ailesinin Can’dan daha çok tepki aldığı görüşünde. Çünkü karşılarına problem olarak çıkana kadar hiçbir Türk ile iletişim kurmamış bu insanlar. İçi öfke dolu bu gençle nasıl anlaşacakları konusunda bir fikirleri yok. Bir nevi Alman toplumunun simgesi aile, yıllardır görmezden geldiği ve belli imkânlar sağlamakta ağır davrandığı bu kesim, karşısına suç potansiyeli olarak çıktığında ne yapacağını şaşırıyor.
     <br/>
     <br/>
     “Filmlerimde göç bir şekilde bulunuyor.” diyor Aladağ. Bu çabadan ziyade yaşadıklarının eserine yansıması ona göre. Bir sonraki projesinde de kimliğin yan etken olacağına değiniyor. Avusturyalı eşiyle çekecekleri filmde senaryo kendisine ait olacak. İçeriğinde Türk unsuru ve göç yine bulunacak: “Ama ben bunu doğrudan anlatmak istemiyorum, hikâyeyi zamansız bir hale getirip sunmak amacım.”
     <br/>
     <br/>
     SİBEL KEKİLLİ, AYNI ROLLERDEN SIKILMIŞ
     <br/>
     <br/>
     Almanya’da yaşayan Türk sinemacılar daha çok kendilerine ‘yabancı olmak’, ‘kimlik’ gibi konuları seçiyor. Göç ise ilk sinema örneklerine nazaran ön planda değil; lakin fonda belirsiz de olsa yerini alıyor. Filmlerde ya bir Türk karakter var ya da Türkiye’den bir görüntü; genelde tercih düğünden bir sahne, halay veya çiftetelli oynayan insanlar. Bunların hiçbiri yoksa muhtemelen bir Sezen Aksu şarkısı kullanılıyor.
     <br/>
     <br/>
     Tevfik Başer, yönetmenleri ‘kültür elçisi’ diye tanımlıyor. Cannes’da Fatih Akın’ın ‘Köprüyü Geçmek’ filmini izlerken çok keyif almış ve sinemanın ne kadar büyük bir tanıtım yolu olduğunu bir kere daha fark etmiş. Filmler sayesinde kalıplaşmış Türk imajının da değiştiği kanaatinde: “Perdede izledikleri hayatlar sayesinde zihinlerdeki stereotipler kırılmakta.”
     <br/>
     <br/>
     Sinema oyuncusu Sibel Kekilli de Başer ile aynı görüşte; fakat onu rahatsız eden meseleler var. Filmlerde hep sorunlu Türkleri görmekten sıkılmış, kendisine de aynı rollerin teklif edildiğini söylüyor; ailesiyle problemler yaşayan, Almana âşık olan Türk kız karakteri… Fatih Akın’ın oyunculuk yaptığı süre içerisinde hep kapıcı rolleri için teklif aldığını ve bundan rahatsızlık duyduğu için yönetmenlik yapmaya karar verdiğini anlatıyor. Kendisine ismini değiştirmesi dahi teklif edilmiş. Kekilli’nin buna cevabı net: “Ben adımı değiştireceğime onlar fikirlerini değiştirsin.”
     <br/>
     <br/>
     Olumlu ya da olumsuz, bu filmlerin Almanların zihninde yeni bir Türk imajı çizdiği gerçek. Sinema vasıtasıyla yıllardır görmezden gelinen Türklerin hayatı perdede yeniden keşfediliyor. Benzer bir durumu Türk yönetmenler de tersten yaşıyor. Yıllardır bihaber yaşadıkları ülkelerine, çekecekleri filmler sebebiyle uzun süreli ziyaretler yapıp, memleketleri hakkında fikir sahibi oluyorlar. Mesela Züli Aladağ, belgesel filmi için 10 yıl aradan sonra ilk defa Türkiye’ye gelmiş.
     <br/>
     <br/>
     Yönetmen Kemal Görgülü de her yıl ziyaret ettiği Türkiye’ye film çalışması için geldiğinde farklı bir tecrübe yaşamış. Daha önce “Antalya, plaj, İstanbul ziyaretleri” manasına gelen memleketi hakkındaki fikirleri, köyü ile ilgili çektiği belgeselden sonra değişmiş. Görgülü’nün 1969 yılında ilk defa babaannesi işçi olarak gitmiş Almanya’ya. Maddi sıkıntılar yaşadıkları için dedesi bu durumu kabullenmiş. O dönemde sadece kadın işçilerin alınması sebebiyle Kayseri’deki köyden üç kadın yollara düşmüşler. 1972’de ise anne babası evlenip Almanya’ya işçi olmak için göçmüş. Babası, çalıştığı dönemde okuyarak elektronik mühendisi, annesi de doktor asistanı diploması almış. Çocuklarına iyi eğitim vermek için ellerinden geleni yapmışlar. Sonuçta kızları avukat ve doktor, oğulları ise yönetmen yetişmiş.
     <br/>
     <br/>
     DÖNMEK Mİ? NEREYE?
     <br/>
     <br/>
     Kemal Görgülü henüz yolun başında bir yönetmen. Frankfurt’ta medya ekonomisi, Fransa’daki E.S.A.V sinema okulunu bitirmiş. Dokuz kısa filmi, iki belgeseli var. Bunlardan birini okul için çekmiş; Fransa’daki hastanelerde sistemin değişmesiyle ilgili. Diğeri ise kendi köyünü anlattığı ‘Dertli Köyüm’. Belgeselinde ilk önce köyündeki insanların yaşlandıkça yalnızlaştığını anlatmak istemiş. Fakat işin içine girince proje değişmiş. Köyde ciddi problemlerin yaşandığını fark etmiş ve bunları perdeye yansıtmış. Film süresince üç defa iki haftalık sürelerde köyde kalmış Görgülü. Artık kendini oraya daha ait hissediyor ve köyündeki problemlerle ilgileniyor. Onun için belgesel çekimi bir nevi kimliğiyle ilgili sorularına da cevap olmuş.
     <br/>
     <br/>
     Görgülü, geçmişte ailelerinin çok emek harcadığına ve rahata erdikten sonra şimdiki neslin sanatla ilgilendiğine değiniyor. “Geçim derdi bitti, kimlik derdi başladı. Bizler ne Alman’ız ne de Türk; ve bu konuları tartışmaktan hoşlanmıyoruz. Fakat bizi ister istemez farklı bir gözle takip ediyorlar.” diyor. Almanya’daki Türkler için kendilerini ifade etme araçlarından biri sinema. Görgülü, bir sonraki uzun metraj projesinde yine kimlik meselesini ön plana çıkarmayı planlıyor. Alman bir arkadaşıyla çalıştığı filmde Türk-Alman millî takımındaki oyuncuları anlatacak. Şimdilik kimlik, azınlık gibi konular ilgisini çekse de bunun hep böyle devam etmeyeceğini vurguluyor.
     <br/>
     <br/>
     Kendisine benzer konuları seçen yönetmen adaylarından biri de Ayla Gottschlich.  Fakat onun asıl meselesi büyük şehirlerde, kalabalıkların içinde yalnızlaşan insanlar. Annesi 18 yaşında yalnız başına 1970’de göçmüş Almanya’ya; fabrikada çalıştığı süre içerisinde liseyi bitirip ardından üniversite eğitimi almış. Sosyal pedagoji alanında öğrenim gören Sevim Çelebi Gottschlich, Berlin’deki ilk Türk milletvekili. Gottschlich’in sinemaya ilgisi ise liseden sonra başlamış. İlk kısa filmini de okulda çekmiş, hiç konuşmayan karakterinde, sosyal hayatın içinde yalnızlaşmayı işlemiş. İlk büyük projesi ise bir belgesel; Alman babasının ailesinin annesini kabullenemeyişinin öyküsü: “Onlar için annemin Türk olması bir problemdi her zaman. Tanıdıktan sonra sevdiler; fakat yine de yabancılara karşı yeterince hoşgörülü değillerdi.” Anne babası ayrıldıktan sonra da bitmemiş Ayla’nın sıkıntıları, böylece belgeselini çekmeye karar vermiş. Bir yarışmada ödül alan bu filminin ardından kısa filmler ve ikinci belgeselini çekmiş.
     <br/>
     <br/>
     Gottschlich’in son filmi ‘Pencap Pizza’sı, başka bir ülkede doğup büyüyen Hintlileri anlatıyor: “Filmde anlattığım tamamen benim problemlerim değil; ama çok benziyor.” Ayla’ya, “Türkiye’ye dönmeyi düşünüyor musun?” diye soracak oluyoruz. Şaşırarak cevap veriyor: “Benim için dönmek diye bir şey yok. Temelli değil; ama bir süreliğine Türkiye’de kalabilirim.”
     <br/>
     <br/>
     ‘Dönmek’ kelimesini yadırgayan isimlerden biri de yönetmen Mustafa Dok. O, Almanya’ya 25 yaşında sinema eğitimi görmek için gitmiş. Kendisini Almanya’da yetişenlere nazaran farklı bir pozisyonda görüyor. Çünkü her iki tarafa da maç izler gibi dışarıdan bakıyor. Üç kısa filmi var Dok’un; Elementler, Görmeyen Birinin Hisleri ve Savaş Üzerine Trajikomik Bir Hikâye. Onun konuları ‘yabancı’, ‘kimlik’ kavramlarının daha uzağında geziyor, meseleleri farklı. “Buradaki Almanlar Türk sinemasını hâlâ 1970’lerdeki gibi zannediyor.” diyor Dok. Fakat Almanya’da çok sayıda dizinin senaryosu Türklere ait; oyuncular ve yönetmenlerin artmasıyla bunun doğru olmadığını anlıyorlar. Fatih Akın gibi başarılı isimler arttıkça, Almanların Türkleri daha çabuk kabulleneceği inancında Gottschlich. Buna örnek Akın’ın Alman sineması adına katıldığı Berlin Film Festivali’nde aldığı ödülü gösteriyor. “Onun başarısını sahiplendiler, hâlbuki o zamana kadar kötü olan şeyler hep Türkler’in üzerine yıkılıyordu.”
     <br/>
     <br/>
     TÜRK’E YABANCI, TÜRKİYE’YE EGZOTİK BAKIŞ
     <br/>
     <br/>
     ‘Yabancı’ adlı kısa filminde Almanya’daki oğlu Âdem’i ziyarete giden Meryem’i anlatıyor Hakan Savaş Mican. Âdem, annesinin Almanya’daki kısa süreli misafirliğinden rahatsızlık duyar. Meryem Hanım artık hem eve hem de oğluna yabancıdır. 1978’de Berlin’de doğan genç bir yönetmen Mican. Eğitimini Ankara’da görmüş, bu süre içerisinde üç kardeşiyle anneannesinin yanında kalmış. Yazları Berlin’e ailesini ziyarete giden Mican, üniversiteyi Almanya’da okuma kararı almış. Mimarlık eğitiminde projeleri için çektiği kısa filmler onun sinemaya merakını artırmış.
     <br/>
     <br/>
     Mican’a göre Türk sineması ve televizyonları ile anavatana kurulan bağ varlığını korusa da eskisi gibi körü körüne bir romantizm içermiyor: “Vatan hasreti, memleket gibi meseleler artık daha az folklorik. Özellikle yeni kuşak, derinden bir kimlik arayışında. Fakat buna rağmen Türkiye’ye daha mesafeli bir tutuma sahip.” Bunu çekilen filmlerde de görmek muhtemel; mesela Fatih Akın’ın hemen her filminde karakterler Almanya’da doğup büyümesine rağmen ülkesinin yolunu tutuyor; son durak hep Türkiye. Mican’a göre bu örnekler Almanya’da yaşayan Türklerin kimlik arayışının en önemli göstergesi, yeni yönetmenlerin Türkiye’ye ‘egzotik’ gözlüklerle baktığının da delili...
     <br/>
     <br/>
     Bu durum şüphesiz Almanya’daki Türk yönetmenlere sunulan kimliğin çok dar bir çerçeveye sahip olmasından kaynaklanıyor. “Alman sanat dünyasının yabancı kimliğinizden dolayı giydirdiği bu gömleği çıkarmak ve başka şeyler denemek istiyorsanız işiniz çok zor.” diyor Mican. Bundan sonra da Türkiye kökenli sinemacıların filmlerinde ülkeleriyle ilişkilerini artıracaklarına inanıyor. Tevfik Başer de benzer bir probleme değiniyor. Ona göre yabancıların sürekli kendilerine azınlık meselelerini seçmesinin bir nedeni, başka şansın verilmemesi.
     <br/>
     <br/>
     Sıkıntılarına rağmen Alman sineması içerisinde önemli bir yere sahip Türk sinemacıların filmleri. Züli Aladağ’ın ifadesiyle küçük adacıklar oluşmakta. Bu potansiyel, bir nevi Alman sinemasını da kendi istikametine çekmekte. Büyük bir Alman gazetesinde kullanılan “Yeni Alman sineması, Türk sineması” ifadesi, bunun delillerinden. Anlaşılan yıllardır görmezden gelinen yaşanmışlıklar perdede farklı konularla zuhur ediyor.  Buna ise artık ne Türk ne de Alman izleyiciler tepkisiz kalabiliyor.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr/detay.php?id=27736), [web.archive.org (arşiv bağlantısı)](http://web.archive.org/web/20071111170504/http://www.aksiyon.com.tr/detay.php?id=27736)
