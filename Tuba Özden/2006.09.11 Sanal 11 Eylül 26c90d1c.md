# Sanal 11 Eylül

*Tuba Özden 2006.09.11*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Hollywood, filmlerle görsel bir tarih inşa ediyor. Senaryolarda 3. dünyaya hep aynı rol düşüyor. 11 Eylül filmi de sadece ABD bakış açısıyla hatırlanacak.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20061031060513im_/http://www.aksiyon.com.tr/resim/614/54.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Sinema ile aranız nasıl? Ya tarihle?.. "Tarih bilgimin büyük bölümünü sinemadan edindim." cevabını vereceklerin çokluğunu tahmin etmek güç değil. Özellikle okul sıralarında tarihle arası bozulan esaslı bir kitleye sahip olan memleketimizde… Her ne kadar sinemaya eğlenmek için gitsek de romantizm ve aksiyona bulanmış bir halde yeni bilgilerle salondan çıkıyoruz. Hollywood filmlerinde sunulan bu hazlarla birlikte Amerikan ve dünya 'tarihini' de yeniden öğreniyoruz çoğu zaman. Hollywood, sinemayla âdeta görsel bir tarih inşa ediyor. Bu filmlerde Amerika ekseriya 'kurtarıcı' rol üstlenirken, özellikle üçüncü dünya ülkelerine 'kötü adam' olmak düşüyor.
   <br>
    <br>
     Dünyayı sarsan 11 Eylül saldırıları da 5 yıl aradan sonra görkemli bir şekilde perdeye yansıyor. Oliver Stone'un Dünya Ticaret Merkezi enkazı altında kalan iki polisin hayat mücadelesini anlatan filmi, 11 Eylül'den 18 gün sonra Türkiye'de vizyona girecek. Paul Greengrass'ın 'United 93' filmi de halen gösterimde. Greengrass, yolcuların, uçağı infilak ettirmek isteyen teröristleri etkisiz hale getirdiği mutlu biten gerilim dolu dakikaları anlatıyor bu filmde. Örneklere bakılacak olursa, 11 Eylül de ABD'nin istediği gibi hafızalarımıza işleyecek.
     <br/>
     <br/>
     AMERİKAN DÜŞMANI HERKES CEZALANDIRILACAK!
     <br/>
     <br/>
     İletişim sosyoloğu Prof. Edibe Sözen, "Tarihi iktidarlar yazar." diyor ve bugün görsel kültürün malzemeleriyle tarihin kaydedildiğini vurguluyor. Aslında her devirde 'tarih öğretmek' için farklı aparatlar kullanılıyor. Sözlü tarihin yerine yazılı tarih ikame edileli çok oldu. Günümüzde de sinema üstlendi bu vazifeyi. Fakat gerçekle kurgunun iç içe geçtiği doğruyu süzmek çok da kolay değil. Sinema eleştirmeni Nedim Hazar, "Farkında olmasak da sinema bilinçaltımıza tarihle ilgili bir ekim yapar." diyor: "Bir odaya yönetmenler girip çekim yapacak olsa hepsi farklı zaviyelerden görüntü alacaktır; nihayetinde anlatılan odadır. Bizim sıkıntımız bütün açıların Hollywood tarafından ele geçirilmiş olması." Sinemanın önemli bir tarih anlatıcısı olduğu aşikar; sorun gerçeği yaşarken dahi çarpıtan bir otoritenin elinde riskli bir silaha dönüşmesi.
     <br/>
     <br/>
     "Kiminle savaştayız?" El cevap: "Amerikanın özgürlüğünü tehlikeye atan herkesle; terörist devletlerle. Biri onları cezalandırmalı." diyor 'cool' bir edayla  John Travolta. Bu replik, 2001 yılında, 11 Eylül'den önce çekildiği halde daha sonra vizyona giren Dominic Sena'nın filmi 'Kod Adı Kılıçbalığı'ndan. Kanunsuz bir çetenin lideri olan Travolta şöyle devam eder: "Onlar bir kilise bombalarsa, biz on tane bombalarız. Bir uçak kaçırırlarsa havaalanlarını yok ederiz. Amerikalı turistleri idam ederlerse, atom bombası atarız. Terörizmi o kadar korkunç yaparız ki Amerikalılara saldırmak isteyen olmaz." Bütün bunlar Amerikan 'yaşam tarzı'nı korumak içindir ve bu ideale ne kadar hayat gerekiyorsa feda etmeye değerdir. Özellikle son dönem Lübnan'da yaşananları düşünecek olursak bu cümlenin öylesine kurulmadığı ortada.
     <br/>
     <br/>
     Sinema eleştirmeni Rıza Kıraç'a göre 'Kod Adı Kılıç Balığı' Amerikan zihniyetini çözmeye müsait bir örnek.  Filmdeki Amerika, askerî başarısı adına illegal yollarla herkesi harcama hakkına ve kudretine sahiptir. Zira "Görülmese de bizler bir savaşın içindeyiz." diyen çete lideri, filmin sonunda illegal yolla elde ettiği parayla Arap terörist elebaşını taşıyan bir gemiyi bombalar. "Bu filmler bütün dünyada gösteriliyor ve insanlar savaş psikolojisine hazırlanıyor. Amerika’nın yaptığı herhangi bir eylemin boşuna olmadığına, 'bütün dünyanın çıkarlarını korumaya çalıştığına ve bu doğrultuda kahramanlar yarattığına izleyiciyi ikna ediyor. Bu muvacehede bizim inançlarımız, yaşam biçimimiz ve kültürel birikimimiz değiştirilirken bir yandan da önemli ölçüde ekonomik olarak sömürülüyoruz." diyor Rıza Kıraç.
     <br/>
     <br/>
     MEŞRUİYET VE SIFIR ÖLÜ KISTASI
     <br/>
     <br/>
     2001 yapımı Ridley Scot'ın yönetmenliğini yaptığı 'Kara Şahin Düştü' (Black Hawk Down) filmi de Amerika'nın bakış açısının baskın olduğu örneklerden biri. 'Gerçek olaylara dayanmaktadır.' girizgâhına sahip film, 1993 yılında Mogadişu'da General Aidid'i tutuklamak için gerçekleştirilen ABD operasyonunu anlatır. 19 Amerikan askerine karşılık 1000'den fazla Somalili ölür. Fakat filmde 'seçkin' Amerikan askerlerinin yaşadıkları, teker teker dramatik bir dille anlatılırken, ölümleri ağır çekimde adeta törensel bir atmosferde perdeye yansır. Somalililer ise silüet yığınlarından ibarettir ve karanlığın içine sıkılan kurşunların kime isabet ettiğinin pek önemi yoktur. Filmde altı çizilen noktalardan biri ölü ya da diri geride hiçbir Amerikan askerinin bırakılmayacağıdır. "Küresel Stratejinin Üç Aktörü: Hollywood, Pentagon ve Washington" kitabının yazarı Jean Michel Valentin'e göre burada Amerikan savaşlarının özündeki meşruiyet ve 'sıfır ölü' kıstası üzerinde durularak, Amerikan kamuoyunu üçüncü dünya ülkelerinde kentsel hareketler fikrine hazırlama söz konusudur. Yönetmen Scott da bir röportajında Mogadişu halkı için trajik olan çatışmayı idealleştirir. Ona göre yayılan cesaret, mağlubiyet duygusundan üstündür. Konuşmasında kent savaşının güzel, kutsal olduğunu vurgular.
     <br/>
     <br/>
     'Kara Şahin Düştü' gibi kitap uyarlaması olan 'Bir Zamanlar Askerdik' de tanıklıklardan yola çıkarak çekilen bir film. Savaşın güvenli alan olarak sunulduğu film, Amerika'nın Vietnam macerasından bir kesit anlatıyor. Burada da General Moore, herkesi ölü ya da diri getireceğine dair söz veriyor. Filmde Vietnam yenilgisi değil, Amerikan askerlerinin kahramanca çarpışmaları anlatılıyor. Öyle ki filmin sonunda Vietnam ordusunun generali, yerde bulduğu Amerikan bayrağını askerlerin cesareti anısına, dalgalanacak şekilde bir ağaç dalının üzerine koyuyor.
     <br/>
     <br/>
     Çekimleri daha önce yapılan; ancak 11 Eylül saldırılarından sonra vizyona giren bu iki örnek, yenilgileri kahramanlığa dönüştürürken, üçüncü dünya vatandaşlarını da 'öteki'leştiriyor. Özellikle o dönemde vizyona giren bu tarz filmlere dair örnekleri çoğaltmak mümkün. Rıza Kıraç'a kulak verecek olursak sadece Amerikan vatandaşı değil bizler de 'Son Kale', 'Rüzgara Fısıldayanlar', 'Spy Game', 'Kod Adı Kılıçbalığı' gibi filmleri izleyerek çok önceden ideolojik ve psikolojik olarak savaşa hazırlandık.
     <br/>
     <br/>
     MEDENİYETLER ÇATIŞMASI SİNEMALARDA!
     <br/>
     <br/>
     Sinema ile Amerikan stratejisi arasındaki paralellik tabii ki tesadüfî değil. 11 Eylül 2001'in ardından Hollywood'da büyük stüdyo temsilcileri, oyuncu sendikası başkanları, Amerikan Sinema Birliği Başkanı Jack Valenti ve Başkan George W. Bush'un kudretli siyasi danışmanı Karl Rove arasında bir toplantı gerçekleşir. Amaç, 'terörizme karşı savaş'ın hakim olduğu Amerikan dış politikasına Hollywood yapımlarıyla destek olunmasıdır. Karl Rove, yönetimin her türlü propagandadan uzak durmasını, 'açık ve dürüst' bir bilginin gerekliliğini talep ettikten sonra 'teröre karşı savaşı' sahneye aktarırken Samuel Huntington'ın ünlü 'medeniyetler çatışması' şemasını takip etmelerini ister. Bunun üzerinde Pentagon'da bir danışmanlık birimi kurulur.
     <br/>
     <br/>
     Her ne kadar 11 Eylül böyle bir toplantıya vesile olsa da Beyaz Saray-Hollywood birlikteliğinin başlangıcı 1942 yılına dayanır. ABD başkanlarından Franklin Roosevelt, aralarında John Ford ve Frank Capra gibi yönetmenlerin de bulunduğu dönemin önemli birçok sinemacısını Beyaz Saray'a davet eder. Onlardan istediği, 'psikolojik seferberlik' perspektifiyle onlarca film yapmalarıdır. Bunun üzerine Hollywood'da bir irtibat bürosu kurulur. Soğuk Savaş'ın başlamasıyla büro kalıcı hale gelir ve kurumsallaşır. Hollywood ile yönetim arasındaki bağlılık da resmi bir hal alır. Bu izdivacın sonuçları kısa sürede ortaya çıkar. Hollywood'un ne zaman ihtiyacı olsa Amerikan ordusunun kara, hava ve deniz kuvvetleri destek için seferber olur. Hollywood da, lojistik bir işbirliği söz konusu olduğunda kayıtsız kalmaz; yapımcılar, senaryo yazarları ve aktörler de bu işbirliğine dâhil edilir.
     <br/>
     <br/>
     Bu minvalde 1983-1994 yılları arasında James Cameron, John Millius, John McTiernan, Richard Donner, Tonny Scott, Edward Zwick, Oliver Stone, Philip Noyce gibi yönetmenler çok sayıda film çeker. Rambo II (1985) ve Rambo III (1988), Yaratık II (Aliens/1986), Top Gun (1986), Av (Predator/1987), Zor Ölüm (Die Hard/1988), Zafer (Glory/1990), Kızıl Ekim (The Hunt for Red October/1990) bunlardan birkaçı. Bu filmlerin kahramanları ise Sylvester Stallone, Arnold Schwarzenegger, Chuck Norris, Steven Seagal, Bruce Willis, Mel Gibson, Sigourney Weaver, Denzel Washington, Morgan Freeman ve Ben Affleck gibi ünlülerdir çoğu zaman.
     <br/>
     <br/>
     Hollywood sineması için dönüm noktası II. Dünya Savaşı olur. Savaş sonrası oluşan 'komünist blok' ile 'sinemasal mücadele' için farklı türlerde örnekler verilir. Sinemada düşman; uzaylılar, yaratıklar gibi çeşitli tezahürlerde ortaya çıkar. Her defasında bir korku dalgası oluşturulsa da Amerika'nın kahramanları zor anda imdada yetişir. Sovyet bloku ile Soğuk Savaş döneminde gelişen sinema teknolojisi, ABD'nin perdede uzaylı istilasına uğraması gibi örnekler kaçınılmaz olur. 'Aya Yolculuk', 'Dünyanın Durduğu Gün', 'Uzaydan Gelen Canavar' gibi çok sayıda örnek bu dönemde çekilir. Fakat bir dönem Amerika'da 'düşmansızlık krizi' hissedilir. Hollywood bu zaman zarfında yeni düşmanlar icat eder. Sonuçta yeni düşmanlara karşı Superman, Batman, Spiderman gibi çizgi kahramanlar da sinemada vücut bulur. 1970'li yıllara kadar II. Dünya Savaşı ile ilgili çok sayıda film üretilir. Keza sinema vasıtasıyla, Amerika’yı mağlup edecek veya ortadan kaldıracak tehlikeye dikkat çekilir. Vietnam Savaşı'nın bitmesiyle 1970'lerin ortalarında Hollywood da kendine yeni bir konu bulmuş olur.
     <br/>
     <br/>
     BİR DAHA AŞKLA VİETNAM FİLMLERİ!
     <br/>
     <br/>
     1980'li yıllar Amerikan siyasetinde olduğu gibi sineması üzerinde de etkisini kısa sürede gösterince bu kez Hollywood daha bir aşkla sarılır Vietnam filmlerine. Bu dönemde Başkan Reagan'ın 'yeni dünya düzeni' politikasını gerçekleştirme iştiyakı, saldırganlık derecesini de artırır. Hollywood'un görevi ise Vietnam Savaşı'nda 'karizmayı çizdiren' Amerikan askerlerinin imajını tazelemektir. Eve Dönüş, Avcı (Hunter), Kıyamet (Apocalypse Now) gibi o dönemde çekilen filmlerin ortak özelliği Vietnam'daki savaşı sorgulamaktan ziyade çatışmaya giren 'kahraman' askerlerin yaşadığı sıkıntılı günlerdir. Düşman tehdidinin içi, kimi zaman 'sarı tehlike' olarak da anılan Çin ile ya da nükleer güce sahip ülkelerle doldurulur. Fakat Soğuk Savaş'ın ardından Sovyet tehdidinin ortadan kalkmasıyla yeniden 'düşmansızlık krizi' baş gösterir. Tam o zamanlarda ABD'nin desteklediği sadık dost Saddam Hüseyin, Kuveyt'i işgal eder. Beyaz Saray'ın Ekim 1990'da 500 bin kişilik birlikleri bölgeye yollama kararıyla Körfez Savaşı süreci de başlamış olur. 'İslamcı-Arap terörizmi' ifadesi, sinemada ilk defa bu dönemde kullanılır.
     <br/>
     <br/>
     Peki, 'Artık hiçbir şey eskisi gibi olmayacak' ifadesiyle kendini bulan 11 Eylül sürecinin sinemaya yansıması ne oldu? "Sinemayı 11 Eylül öncesi ve sonrası diye dönemlere ayırmak doğru değil. Sadece bizim hissettiklerimizi 11 Eylül'den sonra daha çok görmeye başladık ve geniş kitlelere ulaştığı için milat olarak anılmaya başladı." İfadesi Rıza Kıraç'a ait. Ona göre zaman içinde Hollywood, düşmanlarını değiştirerek ilerliyor: "Amerika'nın keşfinden sonra düşman Kızılderililerdi, 50'lerde Naziler, 70'li yıllardan 80'lerin sonuna kadar komünistlerdi. 90'lı yıllara geldiğimizde ise radikal İslamcılar bu role büründürüldü. Amerikan siyaseti her zaman sinemaya yansıdı. Filmlerinde sürekli kullandıkları özgürlük temasından kasıtları kendi özgürlükleri, kapitalist sistemin özgürlüğüdür."
     <br/>
     <br/>
     Amerika'nın yayılmacı siyasetini meşrulaştıran bir unsur olarak 11 Eylül, bu hegemonik gidişatın istikametini değiştirmezken, bir nevi katalizör gibi hızın artmasına sebep olur. 11 Eylül’den sonra değişen tek şey hızdır. İlk olarak Afganistan, daha sonra Irak, yakın geçmişte ise Lübnan'a savaş açılır; sırada İran ile Suriye'nin olduğu savunulur. Bu dönemin sinemaya yansımasında, doğrudan 11 Eylül filmi çekilmezken vizyondaki filmlerde milliyetçi bir ruh hali hâkimdir. Lakin 3 bini aşkın insanın hayatını kaybettiği 11 Eylül saldırısı konusunda Hollywood uzun süre sessiz kalır. Saldırının hemen ardından büyük firmalar, bu konunun beyaz perdeye aktarılmayacağına dair açıklamalar yapar. Tedirginliğin sebebi, 'gelecek tepkilerden endişe duyulması' olarak yansıtılır. Michael Moore'un eleştirel bir dille çektiği belgeseli Fahrenheit 9/11 ile 11 usta yönetmenin perdeye aktardığı 11 kısa filmin dışında, '25. Saat' gibi olayın uzağından geçen filmler çekilir. Ancak, özellikle bu yıl yapımcı firmalar fikir değiştirmiş olsa gerek yeni örnekler vizyona giriyor ve görünen o ki yakın gelecekte farklı 11 Eylül filmleri de izleyeceğiz.
     <br/>
     <br/>
     MUHALİF SİNEMANIN İŞİ ZOR
     <br/>
     <br/>
     Nihal Bengisu Karaca, 11 Eylül'den sonra sinemada daha tedirgin bir dilin hâkim olduğuna değiniyor. Ne söyleyeceğine tam karar verememiş bir dil. "İşin kötüsü bu muğlâklık Hollywood'un demokrat cephesine ait. Değilse muhafazakâr kanat Michael Moore'un dediği gibi çok iyi çalışıyor." Karaca, 11 Eylül'den sonra çocuklar için gösterilen 'İnanılmaz Aile' filmini örnek gösteriyor. "Oradaki kötü kahramanın 'süperliği tabana yaymak isteyen' söylemlerinin, ziyadesiyle 'demokrat' bir figür olması çarpıcıdır. İyi kahramanların tripi ise şudur: Ne yapalım, dünyanın bizim gibi kahramanlara ihtiyacı var, hep oldu ve olacak. Oysa bir 11 Eylül filmi olarak lanse edilen Spike Lee'nin 25. Saat'i, çok iyi bir film olmakla beraber son derece apolitikti. Siyasi açıdan söylemesi gerekeni belirsiz bırakıyordu. Aklımda kalan tek özgün çalışma 11 yönetmenin çektiği 11 kısa filmden oluşan eser. O son derece çarpıcı ve özgündü."
     <br/>
     <br/>
     Amerika'da, cılız bir etkisi olsa da muhalif sosyal demokrat bir cephenin varlığından da söz etmek gerek. Başkanın Adamları, Syriana gibi örnekler bir yere kadar sosyal demokrat görüşten yola çıkarak Cumhuriyetçiler'i eleştiriyor. Nedim Hazar, büyük sistem ve ideolojilerin, muhalefeti her zaman kontrol altına aldığına dikkat çekiyor. Hollywood filmleri de bu stratejiyi uygulayarak, eleştiri yapabilmenin huzurunu yaşattığı zihinleri kontrol altında da tutulabiliyor. Eleştirinin, muhalefetin sınırını belirleyerek 'özgürlük' adı altında kendi alanını da genişletmiş oluyor. Rıza Kıraç, Amerika'dan gelen muhalif filmlerin sektör içinde eritildiğine değiniyor: "Filmi çeken bağımsız yönetmene daha çok kaynak sağlayarak yeni film teklifleri geliyor. Politik tutum da o andan itibaren değişiyor. Amerika'dan çıkan muhalif sinemanın var olanlarının devam etmesi mümkün değil." Bu sebeple diğer ülke sinemalarına çok iş düşüyor.
     <br/>
     <br/>
     Hitler'in soykırımından kaçarak Amerika'ya giden Yahudilerin kurulmasına vesile olduğu Hollywood sinemasından çok önce Avrupa, sinemanın gücünün farkındaydı. Bu manada ilk olarak holocaust (soykırımı) sinemasından bahsedilebilir. Rus sinemasında da tarih yazımına katkıda bulunan örneklere bolca rastlanır. İtalya'da Mussolini'nin çocukları sinema sektörünün başındaydı ve dergi yayımlıyorlardı. Fakat zamanla İtalya sineması gibi Fransız sineması da politik kimliğini kaybetti. Günümüzde tek tük savaş karşıtı filmler çıksa da vizyona giremiyor; sadece festival mecrasında izleyiciyle buluşuyor. Nedim Hazar'a göre Hollywood, sinemayı eğlenceye dönüştürerek kitleselleştirmeyi başardı: "Soğuk Savaş döneminden sonra propaganda sineması demode oldu, etkisini yitirdi. Bu defa gizli propaganda sineması zuhur etti."
     <br/>
     <br/>
     Sinema eleştirmeni Tunca Arslan da, Hollywood'un, postmodern-küreselleşmeci söylem eşliğinde sürdürdüğü görsel bombardımanın oldukça köklü sinema gelenekleri bulunan ve sinema akımları oluşturmuş İtalya, Almanya, Fransa, İngiltere, Polonya, Macaristan, Rusya gibi ülkelerde tam bir işgale yol açtığına ve bu ülkelerin ulusal sinema anlayışlarının darmadağın olduğuna işaret ediyor: "Avrupalı sinemacılar, 20 yıldır onlarca komisyon topladı, bir sürü kampanya açtı, hukuki düzenleme yaptı; ama Hollywood işgaline bir çözüm bulunamadı." Arslan, sinemanın tıpkı ABD'deki gibi; ancak bu kez açıkça devlet denetiminde olduğu iki ülkenin, İran ve Çin'in, ulusal sinemaları, kendi kimlikleri ve tarihlerinden güç alarak bir estetik ortaya koyduklarını hatırlatıyor: "Bence bugün Hollywood'a karşı 'yedinci sanatın vicdanı', büyük oranda yalnızca İranlı ve Çinli sinemacılar tarafından savunuluyor." diyen Arslan, Hollywood'a alternatif oluşturmak isteyenlerin, "sansür ve Hollywood filmlerine kota uygulamak" dahil,  İran ve Çin'den öğreneceği çok şey olduğuna değiniyor.
     <br/>
     <br/>
     TARİHSİZLEŞİYORUZ!
     <br/>
     <br/>
     Sadece Çin ve İran'da değil Fransa, Güney Kore, Hong Kong gibi ülkeler de Amerikan sinemasına kota uyguluyor. Görsel bombardımana direnmelerinin sebebi sadece sektör olmalarından değil, kültürel olarak da değerlerini koruma endişesinden kaynaklanıyor. Türkiye'de bu manada hiçbir sınırlandırma yok. Amerikan kültürüne evrilmek ve onların yazdığı tarihe teslim olmak, böylelikle kolaylaş(tırıl)ıyor.
     <br/>
     <br/>
     Ünlü Fransız düşünür Jean Baudrillard, 'Simulakrlar ve simülasyon' adlı eserinde bugüne kadar göstergeler konusunda hiçbir kültürün, böylesine naif, paranoyak, püriten ve terörist bir bakış açısına sahip olmadığına değiniyor: "Sinema, tarihin ortadan kaybolmasına ve egemenliği bir arşivin eline geçirmesine bizzat katkıda bulunmuştur. Fotoğraf ve sinema, yararlandıkları mitlerden vazgeçme pahasına, tarihin çağdaşlaştırılma sürecine görsel ve  'nesnel' bir biçim kazandırarak büyük ölçüde etkide bulunmuşlardır." Bir nevi 'tarihsizleştirme' denilebilecek bu sürece sadece Amerika değil, bütün dünya maruz kalıyor. Colombia Üniversitesi'nde öğretim görevlisi olan yazar Prof. Hamid Dabaşi, Hollywood'un yeni bir tarih yazmasının gelecekte yansımalarını tahmin etmenin zorluğuna değiniyor: "Ancak baskın politik söylemler ve potansiyel piyasayı yönlendirmeden müteşekkil olacaktır diyebiliriz." Dabaşi'ye göre ileride de hemen her şey tanıdık klişelere indirgenerek, hedeflenen seyirci kitlesine hitap edecek filmler çekilecek. İzleyicinin bu durumda alabileceği tek tedbir, filmlere daha dikkatli bir gözle bakabilmesi.
     <br/>
     <br/>
     AMERİKA ÇOĞUNLUKLA BUGÜNLE İLGİLİ
     <br/>
     <br/>
     Sanatı tam bilmemekten kaynaklanan yetersizliklerimize değinen Nedim Hazar, bu sıkıntıları aşmadıkça sinemanın sunduğu filmsel tarihin gerçek tarihi her zaman ezeceğini belirtiyor: "Sonuç olarak insanlar yaşanmış gerçeği değil, kurgu gerçekliği görecek ve gerçek gibi algılayacak." Gözümüzün önünde gerçekleşen ve filtre edilerek bizlere sunulan Lübnan'da yaşananların da yarın sinemada farklı bir şekilde karşımıza çıkacağına şüphe yok gibi. 50 yıl önce Amerikan yerlilerine yönelik 'soykırım'ı çarpıtarak olumlayan ırkçı western filmlerinin oluşturduğu görsel tarih, günümüzde hangi eleştirel süzgeçten geçirilerek değerlendiriliyorsa, yarın da aynısı "bugün yapılan benzer filmler" için söz konusu olabilecek.
     <br/>
     <br/>
     Nihal Bengisu Karaca'ya göre Amerika'nın derdi geçmişten ziyade bugünle. "Genel yekûna bakıldığında tarih yazma işini en az önemseyenin Amerika olduğunu bile söyleyebiliriz. Çünkü o, çoğunlukla 'bugün'le ilgilidir. Büyük İskender'i çekerken bile, aslında İskender'den 'mainstream sinema izleyicisi için, bugüne dair ne elde edebilirim?' gibi tecimsel bir kaygının içindedir. Aynı nedenle Hector ve Aşil gibi tipler de tarihteki özgün kimliklerinden sıyrılırlar ve Paris'deki Londra'daki adamların dili ve dertleri ile konuşurlar. Amerikan sinemasının derdi tarih değil; olamaz da; o aslında şunu demek ister: Bakın dün de tıpkı bugün gibiydi, dolayısıyla hiçbir şey kaybetmediniz, hatta şanslı bile sayılabilirsiniz."
     <br/>
     <br/>
     Amerika kendi kaygılarından yola çıkarak imaj fabrikası niyetine kullandığı sinemayla bütün dünyayı kapsama alanı içine dâhil ediyor. Geride kalanlar ise seyirci koltuğunda, ellerinde patlamış mısırlarıyla gözünün önünden geçen film şeridinin zevkini çıkarma derdinde. Gerçekle kurmaca arasındaki çizginin belirsizleştiği perdede, uyuşarak eğlenceye teslim olan zihinler, korkarım kendi yüzüyle karşılaşsa dahi tanıyamayacak halde.
     <br/>
     <br/>
     <br/>
     <br/>
     11 EYLÜL SORGUDA
     <br/>
     <br/>
     Son dönemlerde 11 Eylül'le alakalı olarak konuşulan bir film de 'Loose Change'. Dylan Avery'nin yönettiği belgesel, 11 Eylül saldırılarının arkasında yatan gerçeklere alternatif açıklamalar getiriyor. Belgeselde tümüyle yayımlanmış haber ve görüntülerden yararlanılmış. 2005 yılı nisan ayında 2 bin dolar bütçeyle Loose Change'in ilk sürümü ortaya çıkar. 2006'da da 6 bin dolar bütçeyle çekilmiş, daha geliştirilmiş ikinci versiyonu servise konulur. loosechange911.com adresinden indirilebilen video, 11 Eylül olaylarının arkasında Usame bin Ladin ve örgütü El Kaide'nin değil, ABD'nin olduğunu ispatlamaya çalışıyor. İddialar arasında Amerikan Havayolları'na ait Flight 77 uçağının Pentagon'a çarpma ihtimalinin bulunmadığı, kulelerin yıkılma sebebinin uçak çarpması değil binanın alt katlarındaki patlayıcılar olduğu da var. Bir diğer iddia ise Beyaz Saray'a giderken kahraman yolcuların isyanıyla Pensilvanya'da bir araziye düşürüldüğü söylenen uçağın, aslında güvenli bir şekilde başka bir yere indirilerek yolcuların sağ salim tahliye edildiği…  Belgesel, resmi belgelerle de desteklediği birçok gerekçe öne sürerek 11 Eylül'ü sorguluyor.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=25240), [web.archive.org (arşiv bağlantısı)](http://web.archive.org/web/20061031060513/http://www.aksiyon.com.tr:80/detay.php?id=25240)
