# Öykümü türkülerime yükledim

*Tuba Özden 2005.01.17*

<div>
 <p>
  <font>
   Türkülerin rehberliğinde sunulan mütevazı bir yol haritası “Gücüm Yetene Kadar”. Selanik, Orta Anadolu ve Balkanlar’ın da bulunduğu güzergâhın her durağında, farklı yörelerin insanlarının haykırışları, notalara savrulan melodileri var.
   <br/>
   <br/>
   Geçmişten  günümüze bir mirastır türküler. Sözlü kültürden beslenen tarihimizin, farklı bir formda nesilden nesile aktarılmasının bir ürünü. Hemen her türkü, yaşanmış bir öyküyü de içinde barındırıyor. Kiminde ağıt yakan bir kadının acısı, kiminde sevgilinin ardından dökülen gözyaşlarının sözcüklerle yazılışı var. Çoğu yaşananlardan yola çıkarak üretilen türküler,  günümüze gelene kadar farklı kişilerin dillerine dolanarak ve öykülerini peşine takarak çoğalıyor. Belki de uzun ömürlerine bu birikim vesile oluyor. Şükriye Tutkun da son çıkardığı kaseti ‘Gücüm Yetene Kadar’da türkülerini öyküleriyle harmanlayarak yorumluyor.
   <br>
    <br>
     Enstrümanları kıskandım
     <br>
      <br>
       “Söylediğim türkülerin her birinde farklı bir hatıram canlanıyor. Meselâ ‘Selanik Türküsü’nde anneannem var. Kucağına oturmuşum, yazlık sinemadayız, Çamlıca gazoz içerek film seyrediyoruz. Sonra ben uyuyakalıyorum. ‘Hakkı Reis’te rahmetli dayım var, onun adı da Hakkı’ydı. O akordeon çalıyor ben Artvin yöresi halk oyunları oynuyorum. ‘Uyan Sunam’da yakın zamanda vefat eden Azamet Teyze var. ‘Ali’yi gördüm Ali’yi’de Fahri Baba var.” diyor. Tutkun, türkülerde canlanan hatıraların, eski eserleri, kokuları hissettirecek kadar yoğun olduğunu söylüyor.
       <br>
        <br>
         Tutkun, son kaset çalışmasını yapana kadar çok görünmese de boş durmamış. O dönemdeki çalışmaları arasında türkü müzikali de var. Türkiye’de ilk defa yapılan türkü müzikalinin fikri Şükriye Tutkun’dan çıkmış. 40 kişilik ekiple yapılan “Sultan Gelin” müzikali, tanıtımları yetersiz kalmasına rağmen büyük ilgi görmüş. Fakat yine de bu sene devam edebilmesi için yeterli imkanlar sağlanmamış. Müzikal sürerken bir taraftan da kaset çalışmaları başlamış. İlk olarak, kasetin prodüktörlüğünü ve müzik yönetmenliğini yapan Ali Osman Erbaşı ile repertuvara alınacak şarkılar belirlenmiş ve bir buçuk sene boyunca bu şarkılara çalışılmış. Hemen her gün hocayla beraber söyleyerek sesine en uygun olan türküler seçilmiş.
         <br/>
         <br/>
         Tutkun, türküleri birçok yönden değerlendirdiklerini; sese uygunluğu, hareketli ve ağır şarkıların dengesini, aynı yöreye ait türkülerin çok olmamasını gözettiklerini söylüyor. Fakat yine de Balkan türküleri çoğunlukta. Nedeni ise yörenin türkülerinin sesine daha çok yakışması. Kasette, Sinop, Urfa, Malatya gibi çeşitli yörelerden de eserler var. Bu kaseti diğer çalışmalardan çok farklı bir yere koyduğunu söyleyen Tutkun, Erbaşı’nın çok önemli bir müzisyen ve aynı zamanda kasetin mimarı olduğunu söylüyor. “Bir yapı vardı ve onun taşlarını teker teker yerlerine koyarak eseri ortaya çıkardı. Bizleri çalıştırmakla kalmadı eğitti de.” diyor.
         <br/>
         <br/>
         İlk iki albüm ‘Sevin Gayri’ ve ‘Çiğdem Der ki’de türküler senfonik altyapıda seslendirilmişti. Üçüncü kaseti ‘Kumru’ ise beste ve batı ağırlıklı müziğin yer aldığı bir albümdü. ‘Gücüm Yetene Kadar’da ise tamamen akustik sazlar kullanılmış, elektronik seslere hiç yer verilmemiş. Bir buçuk yıl boyunca şarkıların hepsi meşk edilmiş. Tutkun, “Çalışma meşk ederek oluyormuş bunu gördüm albümde.” diyor ve şarkının söylenmeden önce hamur gibi yoğrulması gerektiğini düşünüyor.
         <br/>
         <br/>
         Bir buçuk sene boyunca türküleri sürekli söylemesi parçaları daha çok benimsemesine vesile olmuş. “İlk kayıtları hoca çaldı ben söyledim. O kadar çok söyledim ve sahiplendim ki kaset aşamasına geçip türkülerin üzerine enstrümanlar eklenmeye başlayınca rahatsız olmaya, kıskanmaya başladım. Sanki başka sazlar eklenince şarkıya müdahale ediliyormuş, şarkının özü bozuluyormuş gibi hissetim.” diyor Tutkun, bunu evine hırsız giren insanın duygularına benzetiyor.
         <br/>
         <br/>
         Opera tekniği ile türkü söylemek
         <br/>
         <br/>
         Konservatuvarda şan, opera eğitimi alan Tutkun, okul döneminde hep senfonik altyapı üzerine türkü söyleyerek bir sentez oluşturmayı hedeflemiş. Ses anatomisi, aldığı eğitime göre şekillendiğinden daha önceki kaset çalışmalarında bazı parçalarında ister istemez bu sentezi uygulamış. Fakat çevresinden ciddi eleştiriler almış. Kendisi de daha sonra bu şekilde söylediği zaman türkülerin ruhunu yeterince yansıtamadığını, ikisinin örtüşmediğini fark etmiş. “Opera tekniğiyle türkü söylemek artık çok doğru gelmiyor bana.” diyen Tutkun, bu kasetinde ham hallerine müdahale etmediği türkülerin hakkını vermeye çalıştığını ve şan tekniğinden arındırarak söylediğini anlatıyor.
         <br/>
         <br/>
         Albümünde parçalar arasında bir ahenk olduğunu söyleyen Tutkun, “Kasetteki bütün parçalar denge içerisinde. Aslında bir sürü enstrüman var fakat hiçbiri diğerinin üstüne çıkmıyor. Bir kompleks yok bu albümde. Benim sesim de dahil olmak üzere bütün enstrümanların adeta dans ettiğini hissediyorsunuz.” diyor. Tek bir sesten çıkmışçasına özlerine dokunmadan aktarılan türkülerin samimiyete dayalı üretildiğini ve her birinin farklı bir öyküyü barındırdığını dile getiriyor: “Kimi gurbete giden yârinin, kim de   askere uğurladığı oğlunun ardından söylemiş türküyü. Yüz yıllar önce ninelerimin, dedelerimin söylediği türküleri şimdi ben söylüyorum. Bunların çoğu, anneannemin titrek sesinden dinlediğim türküler.”
         <br/>
         <br/>
         Hayatın kendisi türkü
         <br/>
         <br/>
         Türkülerdeki samimiyetten yola çıkarak kaseti taş plak albümlere benzetiyor. Eskiden çok fazla ses yoktu ve insanlar o zamanlar birbirleriyle daha çok konuşurdu, sesler daha güzeldi ve bu müziklere de yansırdı. Fakat, artık türküler gürültülü ortamlarda harcanıyor. Tutkun, türkülerin onlara saygı duyulan ortamlarda, birlikte söylendiğinde anlam kazanacağını düşünüyor. Hayatın bir türkü olduğunu söyleyen Tutkun, kendini hayatın içinde hissettiğini ve bunu en iyi türkülerle dile getirebildiğini sözlerine ekliyor.
         <br/>
         <br/>
         Son dönemlerde artan rağbet, türkülerin farklı yorum ve tarzlarda okunmasına sebep oluyor. Şükriye Tutkun ise özleri bozulmadığı sürece farklı formlarda söylenmesinin sakıncalı olmadığını ve bunun bir hareketlenmeye sebep olabileceğini düşünüyor; “Türküler bozulmadığı sürece herkes kendi müzikal alt yapısıyla söyleyebilir. Yeter ki sahip çıksınlar türkülere.”
         <br/>
         <br/>
         Şükriye Tutkun, insan ruhunun güzelliğinin sesine yansıdığını, ilk musikinin de ilahi kaynaklı olduğunu; hayatının izlerinin sesinde bulunduğunu söyleyerek, “Yaşadıklarım geçmişte, hüznüm ise sesimde kaldı.” diyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2730 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19410), [web.archive.org (arşiv bağlantısı)](http://web.archive.org/web/20051224071251/http://www.aksiyon.com.tr:80/yazdir.php?id=19410)
