# Çekirdek, tahta sandalye ve çocuk gürültüleri: yeniden yazlık sinema

*Tuba Özden 2005.08.08*

<div>
 <p>
  <font>
   Yazlık sinemalar uzun yıllardan sonra İstanbullu ile buluştu yeniden. Belgin Doruk, Ayhan Işık, Sadri Alışık gibi oyuncuları hafızalara kazıyan açıkhava sinema geleneğini yeniden hayata geçiren yerel yönetimler, gösterilen ilgiden memnun. Öyle ki, yaşları tutanların hatıralarını, o günleri göremeyenlerin hayallerini süsleyen yazlık sinemalar gelecek yıllarda halkın vazgeçilmezlerden olacağa benziyor.
   <br/>
   <br/>
   Mekana sandalyelerin beyazlığı, çocukların gürültüsü ve film makinesin kendine özgü gürültüsü hakim. Kese kağıtlarını işgal eden kilolarca çekirdek ellerde. Herkes ne kadar çekirdek çitlerse filmin o kadar zevkli geçeceğine inanmış olacak ki, eller hızlı hızlı çalışıyor. Filme kendini kaptıranlar, önlerinde yükselen kabuk yığınlarını fark etmiyor bile. Tuzdan kızarmış dudaklar, inip kalkmaktan yorulan kollar ve tüm bunlara rağmen çocuk sesleri eşliğinde çitlenmeye devam edilen çekirdekler...
   <br>
    <br>
     Eyüp Camii’nden yansıyan ışıklar Feshane’nin duvarlarına kadar ulaşıyor. Ama o gece duvarların sahibi, ışıktan ziyade beyaz bir perde. Gözler nostalji penceresinden Ayhan Işık ile Belgin Doruk’un siluetini arasa da, yansıyan Ahmet Uluçay’ın ‘Karpuz Kabuğundan Gemiler Yapmak’ isimli filmi. Son dönemde İstanbul’un birçok ilçesinde görülen manzalardan biri aslında. Yaz boyunca devam etmesi tasarlanan sinema gösterimleri Avcılar’dan Ümraniye’ye, Üsküdar’dan Eyüp’e tarihi şehrin 28 ilçesini kapsıyor. Gösterimlerin yapıldığı yerlerde bazen ilgi o kadar yoğunlaşıyor ki, film makinesinin başındaki görevli Nejat Yılmaz’ın anlattığına göre, sandalyeler yetmeyince seyirciler ayakta izlemek zorunda kalıyor.
     <br>
      <br>
       Senelerdir yazlık sinemalara hasret olan İstanbulluları açık havada sinema izleme zevkiyle buluşturan ise İstanbul Büyükşehir Belediyesi. Etkinlik Kültür A.Ş. tarafından, geçmişte gündelik hayatın ayrılmaz bir parçası olan yazlık sinema atmosferinin günümüz seyircisi tarafından da yaşanması amacıyla düzenlenmiş. 20 Temmuz’da başlayan film gösterimleri 10 Eylül’e kadar İstanbul’un 28 ilçesinde devam edecek. Böylece İstanbullular nostalji yaşarken birçok Türk filmini de izleme imkanı bulacak.
       <br>
        <br>
         Türkiye’nin sinemayla buluşması kadar eski yazlık sinemaların tarihi. 1926’lı yıllara kadar dayanıyor. Taşınabilir film makinesi, beyaz perdesi ve iki üç filmi ile uygun görülen parklarda, çay bahçelerinde akşamları perde açılır, tahta sandalyelere oturan izleyiciler bir yandan açık hava sinemalarının olmazsa olmazı çekirdeklerini çitlerken bir yandan da filmlerin karakterlerine bürünür kah ağlar kah gülerler. Yeşilçam sinemasıyla ziver yapan yazlık sinemalara ilgi de sinemaya olan rağbet gibi zamanla eriyip tükendi. İnsanlar televizyonun evlere girmesiyle sinemaya gitmek yerine koltuklarına oturup dizi izlemeyi tercih ediyor artık. Beyaz perdenin yerini evlerdeki televizyonlar alınca gezici sinemacılar da uzun süreli bir yola çıktılar ve dönmediler.
         <br/>
         <br/>
         1980’li yıllarda hemen her mahallede olan sinemaların yerlerini zamanla büyük alışveriş merkezleri, iş merkezleri, tamirhaneler, apartmanlar yapıldı. Balat’taki Mehtap sinemasında bugün otopark var. Beşiktaş’ta yer alan Şuatpark sinemasının yerinde ise pasaj bulunuyor. Kocamustafapaşa’daki Kral’ın yerinde market, Moda Pak’ta apartmanlar, Ortaköy Çamlıset’in yerinde otomobil firmasının iş merkezi... Günümüzde de yazlık sinemaların örnekleri yok değil. Fakat eskinin mütevazi eğlencesi artık büyük otellerin bünyesinde izleyicilere sunuluyor. Mekanlar gibi eğlence de şekil değiştiriyor.
         <br/>
         <br/>
         Mahalle aralarında, köylerde yapılan yazlık sinemaların devamını sağlayan sinema tutkunları da var. Fait Ahmet Akıncı bunlardan biri. On senelik sinema macerasında yazlık sinemaların önemine vurgu yapan Akıncı’yı film makinesini alarak yollara düşmeye biraz da sinema camiasında tutunmanın zor şartları mecbur etmiş. Bundan tam on yıl önce Behram Şimşek ve Sumru Yavrucak’ın başrollerini oynadığı “İş” adında bir film yazıp yönetmiş Akıncı. Fakat yaptığı filmi sinema salonlarında bir türlü gösterememiş. “O zaman vizyona filmlerin girmesi şimdiki kadar kolay değildi.” diyor. Bunun üzerine “madem salonlarda filmlerimi gösteremiyorum, sokaklar benim.” diyerek sinema makinesini alıp yola çıkmış. On senedir şehir merkezlerinde, ilçelerde, köylerde gezerek insanlara filmler gösteriyor. Türkiye’de neredeyse gitmediği yer kalmamış. Şehir merkezleri, ilçeler, mahalle araları, köyler... Her gittiği yerde ilgi ile karşılandığını anlatıyor Akıncı. Daha çok Türk filmlerini tercih etmekle beraber, dünya sinemasından filmleri de insanlara gösterdiğini söylüyor.
         <br/>
         <br/>
         Ona göre yazlık sinemaların önemi büyük. “Eyüp, Taksim ya da Samandra’daki insan aynı müziği dinlemez ama aynı filmi izler.” diyen Akıncı, toplumu kaynaştırmak için yazlık sinemaların önemli bir araç olduğuna inanıyor: “İnsanlar komşularıyla buraya gelip, film izliyor. Toplumu bir araya getirmek, barıştırmak istiyorlarsa ay ışığının altında açılacak bir perde ve birkaç sandalye bunun için yeterli.” Akıncı, bunun kolay olduğu kadar ucuz da olduğunu düşünüyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1949 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22295), [web.archive.org (arşiv bağlantısı)](http://web.archive.org/web/20060526101701/http://www.aksiyon.com.tr:80/yazdir.php?id=22295)
