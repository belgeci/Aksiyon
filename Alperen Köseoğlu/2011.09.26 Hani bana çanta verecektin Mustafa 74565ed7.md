# Hani bana çanta verecektin Mustafa?

*Alperen Köseoğlu 2011.09.26*

<font class="agenda2NewsSpot">
 Bakanlıkta çalışırken bir patlama sesi duyuyorum. Koşuyorum cama. Patlama tam da birkaç gün önce tarife değişikliği yaptığım GSM acentesinin önünde olmuş. Aklıma Mustafa geliyor, hayalleriyle Muşlu Mustafa…
</font>
<font class="newsDetail">
 <p>
  Ankara… 13 Eylül 2011… Bakanlıkta mesaideyim, saate bakıyorum. 12.00 olmuş. Dışarıda işim var, biraz erken çıkayım diyorum. Bir taraftan da kendimi bakanlığın resmî koridorlarından uzaklaştırayım istiyorum. Öğle yemeğini yedikten sonra, öğle aralarının ritüellerinden biri olan Kumrular Sokağı’nda arkadaşımla gezintiye çıkıyorum. Bakanlıktan Kumrular’a uzanan ağaçlı yolda memurlar her zamanki gibi ellerinde marketlerden aldıkları poşetlerle yürürken, ben de arkadaşımla cep telefonu hattımı değiştirmek üzere bir GSM firmasının acentesine gidiyorum. Etrafa bakınıyorum biraz. Sonra bir görevli bizimle ilgileniyor. Esmer, orta boylu bir genç “Buyrun” diyor. Biz de derdimizi anlatıyoruz. Samimi buluyoruz ve başlıyoruz muhabbete.
 </p>
 <p>
 </p>
 <p>
  Bize uzun uzun tarifelerin avantajlarından bahsediyor. İkna oluyoruz ve hattımızı onun anlattığı tarifelerden birine taşıyoruz. O formlarımızı doldururken, ben de nedense hikâyesini öğrenmek istiyorum. Kimdir, ne yapar, çalışma şartları nasıldır? Yaka kartından gördüğüm için ismiyle hitap ediyorum. Yaşını sorduğumda “21 abi, askerden yeni geldim.” diyor. Anlatmak istiyor sanki. Ben de sürdürüyorum muhabbeti.
 </p>
 <p>
 </p>
 <p>
  Trabzon’da yapmış askerliğini, orayı da çok sevmiş, “İleride orada yaşamak istiyorum abi, insanını çok sevdim.” diyor. Askerliğini yapmış, bir şeyler yapmak istemiş; ama tam da aradığını bulamamış. “Asıl alanım İtalyan mutfağı, iyi pizzacıyım abi.” diyor. Anlattıklarından anlıyorum ki savrulmuş hayatta; ama hayalleri var, her genç gibi bir de sevdiği. Biraz üzerine gidince, “Var da evlenemiyoruz abi.” diyor, “Düzenimiz yok.”
 </p>
 <p>
 </p>
 <p>
  Üzülüyorum, ona teselli vermem gerektiğini düşünüyorum. “Sabırlı ol.” diyorum. “Önünde uzun, güzel yıllar var…” Arkadaşım bir taraftan “Dikkatini dağıtma çocuğun.” diyor; ama aksine benim dikkatim ona odaklanıyor. Her gün gördüğüm, herkes gibi sıradan; ama herkes kadar önemli buluyorum hikâyeyi. Yaklaşık 20 dakikalık bir sohbetten sonra dönmem gerekiyor mesaiye. Soyadı Bingöl. “Nerelisin?” diyorum çıkarken. “Soyadım Bingöl, ama Muşluyum abi.” diyor. Arkamızdan, “Çanta da veriyoruz abi, hattı değiştirdiğiniz için.” diye sesleniyor, telefon numarasını veriyor, “Arayın siz, ben ayarlayacağım size.” diyor. Sözleşiyoruz tekrar görüşmek üzere, “Tekrar geleceğiz…” diyoruz. Bir Kumrular ritüeli daha böyle bitiyor.
 </p>
 <p>
 </p>
 <p>
  20 Eylül 2011… İşler yine yoğun. Her zamanki gibi bir gün. Öğle arasına bir saatten fazla var. Aklımdan bir taraftan da öğle arası planları yapıyorum. “Yine Kumrular Sokağı gezisi ritüeli mi?” diyorum içimden. Derken bir ses… Her şeyi kesiyor… İçimde patlıyor sanki. İrkiliyorum. Anlıyorum ki kötü bir şeyler oldu. Koşuyorum cama, bir alev topu havaya kalkıyor, ardından kül rengi dumanlar… Herkes bir şeyler söylüyor. “Otobüs patlamış” diyorlar, “LPG’li bir araç patlamış” diyorlar, inanmıyorum. Bir süre sonra anlaşılıyor ki bomba. İçimde kötü bir his var. Biraz daha dikkatli bakıyorum, patlama tam da GSM acentesinin önünde olmuş. İçimi büsbütün korku sarıyor… Aklıma Mustafa geliyor, hayalleriyle Muşlu Mustafa…
 </p>
 <p>
 </p>
 <p>
  Akşam telefon çalıyor, arkadaşım arıyor, “21 yaşında, GSM acentesinde çalışan Mustafa isimli bir genç ölmüş dedi televizyon.” diyor. İçime bir titreme geliyor, oldu mu şimdi diye sayıklıyorum, oldu mu şimdi, oldu mu şimdi…
 </p>
</font>

## Yorumlar

### gokhan alp, 2011-10-22
> Allah ondan kalanlara sabir versin inşallah kurban olduğum yardım etsin.   

### mesude, 2011-10-06
> Evet hayallerini gerçekleştirecek kadar zamanı olmayan Muşlu Mustafa, seni çok seviyoruz, hep de sevip hatırlıyacağız. Sana kıyanlara lanet olsun. Nur içinde yat.

### ferit bingöl, 2011-09-29
> Alperen Bey, acımızı paylaştığınız için size çok teşekkür ederim. Kardeşimizi kaybetmenin acısı yüreğimizi parçalıyor ama elden ne gelir! Veren Allah, alan Allah. Yine de çok sağ olun. Biz kardeşimizle her zaman  gurur duyduk, hep de duyacağız.

Kaynak: [www.aksiyon.com.tr](http://www.aksiyon.com.tr:80/aksiyon/haber-30580-178-hani-bana-canta-verecektin-mustafa.html), [web.archive.org (arşiv bağlantısı)](http://web.archive.org/web/20111221074243/http://www.aksiyon.com.tr:80/aksiyon/haber-30580-178-hani-bana-canta-verecektin-mustafa.html)
