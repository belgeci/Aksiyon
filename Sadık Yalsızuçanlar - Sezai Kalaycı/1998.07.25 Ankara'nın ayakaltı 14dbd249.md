# Ankara'nın ayakaltı

*Sadık Yalsızuçanlar - Sezai Kalaycı 1998.07.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sakarya deyince aklıma biraz Zebercet geliyor, biraz Sait Faik, biraz Nihat Genç, biraz Cat Stevens, biraz Kürd Ahmed, biraz eroin, biraz küflü evrak, biraz tozlu kitap, biraz elma kurdu.
  </font>
 </div>
 <div id="newsText">
  <font class="detail-text">
   Zebercet geliyor, çünkü Ankara'nın bu güzide mekanı yargıç bağırınca, 'Sanık ayağa kalk!' diye, dinleyiciler arasından ansızın fırlıyor. Sağasola bakınıyor, biraz utanç biraz da gerilimle oturuyor yerine usulca.
   <br/>
   <br/>
   Sait Faik geliyor, çünkü Sakarya'da cıvıl cıvıl bir insan ırmağı çağıldar durur yıllardır. Balıkçılar bağrışıp çağrışırlar birşeyleri. Her an taze çay tütsülenir alüminyum tepside, başlar üzerinde gezdirilerek.
   <br/>
   <br/>
   Nihat Genç geliyor, çünkü başta o olmak üzere bir çok 'genç yazarın yolu mutlaka uğramıştır Sakarya'ya.
   <br/>
   <br/>
   Cat Stevens geliyor, çünkü burada Kanat Güner dostlarından tutun cafelerde, barlarda, kıraathanelerde, kitap sergilerinde, kuytularda, izbelerde nice insan hayatları çürür, nice tabakalar ufalanıp sarılır kalın, kaba sigaralara, nice ömürler telef olur, nice mucizeler gerçekleşir, yolu bu cafeye uğrayan bir çok insan bir daha düşmemek üzere doğrulur, kalkar ayağa.
   <br/>
   <br/>
   Kürd Ahmed geliyor, çünkü Sakarya'da işporta tezgahlarından pastanelere, çay ocaklarından birahanelere hemen her işletmede alaturka mafyanın parmağı vardır.
   <br/>
   <br/>
   Biraz eroin geliyor, çünkü buz kesen kış geceleri Sakarya'nın meczupları kimsesiz çocukları, eroinmanları ve yalnızları, karanlığa sürekli sorular fırlatırlar.
   <br/>
   <br/>
   Tuhaf ve trajik sorularla kaskatı kesilmiş bir gecenin laciverdi yalnızlığını böler böler çoğaltırlar.
   <br/>
   <br/>
   Biraz tozlu kitaptır Sakarya, çünkü yolu kitaptan geçen her yolcu bir gün mutlaka uğrar buraya. ABC, Galeri Kültür, Kitapçılar Çarşısı, Akçağ, yenilerde Pınar ve şimdilerde tahliye edilen Türkİş pasajıyla bir haşiye durumundaki Zafer Çarşısı'nda en yeni yayınlardan en antik kitaplara değin her mevkuteye rastlamak mümkündür burada.
   <br/>
   <br/>
   Henüz Hosta küçücük bir dükkan, bir büfe iken ve ayaküstü atıştırma (fast food) alışkanlığı yeni yeni başlamışken Sakarya'ya takılan liseliler bugün doktoralarını bitirmiş, bir yerlerde daire başkanı olmuş, çoluğa çocuğa karışmışlardır artık ve Hosta, ABA gibi irili ufaklı bir sürü ayaküstücü eklenmiştir. Sakarya'da döner ekmek, ayran kokusu, insan kokusuna karışır (ne de olsa günde yaklaşık 40 ton et tüketiliyor Sakarya'da), simitçinin bağırtısı bayat balıkların ağır kokusunda erir, manavdaki rakamlar cep yakar, hergün binlerce telaşlı, kırılgan, umutsuz, üzgün, sevinçten içi içine sığmayan milyonlarca ayak çiğner kaldırımları, sokakları. Sakarya'da hep bir sanık edası vardır Zebercet gibi. En şizofren yanlarımız orada sergilenir. En harbi taraflarımız orada, Sakarya Çayocağı'ndaki taze çayın buğusunda tütsülenir.
   <br/>
   <br/>
   Sakarya'nın müdavimleri arasında sadece Nihat Genç, Erol Göka, Ahmet Çiğdem, Halime Toros, Muharrem Toros, gençlerden Bülent Akyürek, Baha Yılmaz gibi okuryazarlar yoktur. Sakarya'ya, milli eğitim memurlarından, yeni yeni flörte başlamış, kaçamak banka memuru/memuresi çiftler, iletişim, tarih, sosyoloji, edebiyat öğrencileri, doktoraya başlamış lakin alışkanlığını bırakamamış gençler, yalnızlığını birkaç saat değiştirmek isteyenler, öğretmenler (çünkü bol miktarda üniversiteye hazırlık kursu yükselir cadde boylarında), kitap kurtları, magandalar, balık tutkunları, biracılar, mütedeyyinler.. Hatta Ankara'da üniversite bitirmiş taşralı insanlar bu şehre yolları düşünce bitirdikleri okullarda değil, Sakarya Çay Ocağı'nda buluşurlar. Sakarya Çayocağı yalnız buluşma yerleri değil, görev yeri de olabiliyor. Kitapçılar Çarşısı'ndaki Gökkuşağı Kitabevi'nde şimdilerde raf raf Risalei Nur eserleri yer alıyor. Abdullah Türüdü hocamızın gözetiminde, Lokman Hekim'den zayıflama çayı (?) almak isteyenler, Maliye'de işi olanlar, Balıkçı Zehir Ali'den meyvesebze ihtiyacını gidermek isteyenler, dönerekmek muhtaçları ve tiryakileri, tatlı düşkünleri (Karacaoğlu favorimiz), Rol gibi undergroundçılar, Metal kasetleri edinmek isteyenler, turşucu Hüsmen Ağa'dan turşu arayanlar, üniversitenin bürokratik koridorlarının asık suratlı çehresinden bıkanlar, hülasa Ankara'nın her sınıftan insanının yolu düşer mutlaka.
   <br/>
   <br/>
   Sakarya Çayocağı'ndaki hasır iskemleden birine tüneyip geçip gitmekte olanın resmine bomboş bakışlarla bakan adamın gözlerinden Ankara geçer. Bir çaydan bir sigaradan nefes alan Sakarya Çayocağı müşterileri bu şehrin yerlileri.
   <br/>
   <br/>
   Sakarya'da her sınıf ve düzeyden insan bulmak mümkündür. Bir fihrist gibidir sokaklar. Sadece yayalara açık olan sokaklarda sanki her an bir bayram telaşı vardır. Bir yerlerden bir yerlere sürekli koşturan insanlara bakıp bu dünyanın konar göçer bir dünya olduğunu düşünürsünüz ki kolunuza çarpan ve fakat dönüp sadece özür dileyici bir  bakış fırlatan hippi kılıklı genç adamın çehresinde dağılır tefekkürünüz. O da yürüdüğü sokağa yakışmaktadır, yanındaki heybe çantalı genç kız da.
   <br/>
   <br/>
   Beş dakikada bir çay tutulur, buğusu burnunuzu yalar.   'Bir Ömürlük Misafir'den bir türküyü mırıldar gibi uzaklaşan garsonun silüetine bakakalırsınız. Sakarya çoğu zaman yüzüstü sürünen bir kimsesizliği resmeder. Eskilerin 'halvet der encümen' diye anlattıkları kalabalık içindeki yalnızlığın fotoğrafını çekmek isteyen Sakarya'ya gitmelidir. Kimse kimsenin umarsızlığına dokunmaz, kimse kimsenin mutluluktan uçan yüreğine katılmaz burada. Burada her şey aynı ritimle akan bir ırmağın yüzeydeki kabarcıkları gibidir.
   <br/>
   <br/>
   Yakamozlar gibi.
   <br/>
   <br/>
   Akıp giden insanlar yanıp yanıp sönen yakamozlar gibidir Sakarya'da.
   <br/>
   <br/>
   Sakarya'da en illegal mekanlardan, en özgür iletişim ortamlarına, en gürültülü berzahlardan en geniş zamanlara her türden mekan bulmak mümkündür.
   <br/>
   <br/>
   Bir fısıltı gazetesi her zaman yayındadır ve underground haberin en tazesini de burada bulmanız mümkündür.
   <br/>
   <br/>
   Sakarya, Ankara'nın kronik damar tıkanıklığının  kalbidir. Zaman zaman tekler, zaman zaman işler bir saat gibi. Durur bazen ve günlerce aynı zamanı gösterir. Fakat umut kesilmez yine de, çünkü durmuş saat günde iki kez doğruyu gösterir. Sakarya'nın sanıklığı da tanıklığı da aynı kaynaktan içer.
   <br/>
   <br/>
   Her türden yozluğuna rağmen Sakarya'ya yolu düşen ve bu ülkenin yarınlarından umudunu kesmemiş olan birkaç güzel insan vardır yine de. Onların iyiniyetli çabaları, sabırları, güzellikleri olmasa ne Sakarya'dan çay içilir, ne Hosta'dan dönerekmek yenilir.
   <br/>
   <br/>
   Dersane öğrencilerinin flört yerlerindendir Sakarya. Sakarya'da boy boy dizilen üniversiteye hazırlık kursları geleceğe insan yetiştirmenin ve para kazanmanın telaşı ile harıl harıl işlerken çiçekçiler de bu pastadan nasiplenenlerdendir.
   <br/>
   <br/>
   Her sanık gibi Sakarya'nın da karmaşık, uzun ve hüzünlü bir öyküsü var.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3951-ankaranin-ayakalti.html), [web.archive.org (arşiv bağlantısı)](http://web.archive.org/web/20121001022350/http://www.aksiyon.com.tr:80/aksiyon/haber-3951-ankaranin-ayakalti.html)
