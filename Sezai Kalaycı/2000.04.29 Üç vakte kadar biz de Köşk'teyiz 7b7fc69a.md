# "Üç vakte kadar biz de Köşk'teyiz"

*Sezai Kalaycı 2000.04.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye Cumhuriyeti'nin tarihinden daha fazla geçmişe sahip olan bir fakülte Mülkiye; ya da bugünkü ismiyle Ankara Siyasal Bilgiler Fakültesi. 141 yıllık mazisiyle devlete bugüne kadar binlerce bürokrat yetiştirmiş bir okul.
  </font>
 </div>
 <div id="newsText">
  <font class="detail-text">
   Kökü Osmanlı dönemine uzanan fakülte, 1915 ile 1918 yılları arasında üç yıllığına kapatılır. 1935 yılında ise İstanbul'dan Ankara'ya taşınması gündeme gelir ve 1936 yılında bugünkü yeri olan Cebeci'deki binasına taşınır. Mülkiye artık yerini bulmuştur ve bugünlere kadar da bu binasında eğitimini sürdürmektedir.
   <br/>
   <br/>
   Mülkiye veya Ankara Siyasal Bilgiler Fakültesi, verdiği eğitim ve yetiştirdiği insanlarla hep gündemde olan bir okul olma özelliğini gösterdi. Son dönemlerde ise terörist başı Abdullah Öcalan'la, Hizbullah'ın vahşi cinayetlerinin başaktörü Hüseyin Velioğlu ile gündeme geldi. Bu canilerden Abdullah Öcalan Ankara SBF'yi bitirmeden ayrıldı. Velioğlu ise mezunları arasında. SBF'den mezun olan insanların ortak özelliklerinden biri ülkenin kilit noktalarında görev almaları.
   <br/>
   <br/>
   Ankara Siyasal Bilgiler Fakültesi(SBF)'ne yapılan eleştirilerin başında, devletçi bir eğitim vermesi bunun sonucu buradan mezun olan insanların da statükocu olması ve ülkenin önünü tıkaması geliyor. Fakülte mezunlarının büyük çoğunluğunun özel sektör yerine kamuda çalışmayı tercih etmeleri 'statükocu' eleştirisinin temel dayanaklarından birisi.
   <br/>
   <br/>
   Boğaziçi, ODTÜ ve Bilkent gibi okulların açılması ve en yüksek puanla öğrenci alan üniversiteler olması ile birlikte Mülkiye eski önemini kaybetmeye başladı. Buna paralel olarak 'Mülkiyelilik ruhu'nun eski şaşaalı dönemlerini yitirdiği düşüncesi kamuoyunda yaygınlaşan bir kanı.
   <br/>
   <br/>
   Bu gerçekten böyle mi? Bu sorunun cevabını, Mülkiyeliler Birliği'nin ilk kadın başkanı Füsun Çiçekoğlu Oralalp'e sorduk.
   <br/>
   <br/>
   Mülkiyelilik ruhu
   <br/>
   <br/>
   Mülkiyelilik ruhunun cumhuriyetin temel ilkelerine sahip çıkmak anlamına geldiğini söyleyen Mülkiyeliler Birliği Başkanı Füsun Çiçekoğlu Oralalp, "Mülkiyelilik ruhu, cumhuriyetin bütün kazanımlarına sahip çıkmaktır. Yani kamu çıkarlarını şahsi çıkarların üstünde tutmaktır. Birçok kavramın kaymaya başladığı, zeminini yitirmeye yüz tuttuğu zamanımızda kazanımlarımızın en sağlam kalesidir. Mülkiyelilik ruhu, fakültesiyle, öğretim üyeleriyle, mezunlarıyla bu geniş camiayı bir arada tutan çimentodur" diyor.
   <br/>
   <br/>
   Oralalp, bugüne kadar birliğin başına kadın başkan getirilmemesini ise 'tesadüf' olarak görüyor; "Mülkiyeliler Birliği Başkanlığına bugüne kadar bir kadının seçilmemesini bir tesadüf olarak görüyorum. İlk kadın başkanın 1999'da seçilmesini ise, olması gerekenin geç olduğu yönünde değerlendiriyorum. Yalnız ülkemizdeki mevcut durumun kadınların belli makamlara gelmesi yolunda ciddi engellemeleri var. Öncelikle bunların aşılması gerekir. Ancak Mülkiyeliler camiası toplumdaki yanlış uygulamalara fazla cevaz vermez" diye yorumluyor.
   <br/>
   <br/>
   Erkek egemen bir toplumda kadın olarak böylesine köklü bir birliğin başkanlığını yapmanın kendisine büyük bir sorumluluk yüklediğini vurgulayan Oralalp, "Üyelerimizden kadın olmam nedeni ile hiçbir tepki almadım. 7 kişiden oluşan erkek bir yönetim kurulu ile çalışıyorum. Yönetim kurulumuz 7 asil, 7 yedek üyeden oluşuyor. Bu yedek üyeler arasında bayanlar da var. Sanırım zamanla asillerden bir ikisini istifaya zorlayıp yedekte olan bayanları yukarıya çekeceğiz" diye esprili bir cevap veriyor.
   <br/>
   <br/>
   SBF'nin meşhur mezunları
   <br/>
   <br/>
   Siyasal Bilgiler Fakültesi'nden mezun olan veya öğrenim görmüş ama mezun olamamış kişiler arasında tanıdık isimler bir hayli fazla. Bunlardan bazıları; Mesut Yılmaz, Murat Karayalçın, Hasan Celal Güzel, Altan Öymen, Melih Gökçek, Mehmet Keçeciler, İstemihan Talay, Abdülkadir Aksu, Uluç Gürkan, Mehmet Ağar (Susurluk skandalına isminin karışmasından dolayı Mülkiyeliler Birliği'nden çıkarıldı), Yılmaz Karakoyunlu, Deniz Gökçe, Rüştü Saraçoğlu, Besim Tibuk, Mehmet Akif Ersoy, Ahmet Reşit Rey, Sezai Karakoç, İsmet Özel, Cahit Sıtkı Tarancı, Cemal Süreya, Enis Behiç Koryürek. Ancak isimlerini sayamadığımız bir o kadar daha meşhur mezunu var. Bunlara bir de ilki 1936'da olmak üzere 4 kez Suriye Cumhurbaşkanlığı yapmış olan Mehmet Hasan elAttaşi ile yine bu ülkenin 3 defa Cumhurreisliği'ni yapan Şükri elKuvvetli'yi de eklemek gerekir.
   <br/>
   <br/>
   Türkiye'de Mülkiye mezunu başbakan, bakanlar, milletvekilleri ve binlerce de bürokrat var.
   <br/>
   <br/>
   Köşk'e de çıkacağız..
   <br/>
   <br/>
   Ancak bugüne kadar bir Mülkiye mezunu Türkiye cumhurbaşkanı olamadı. Füsun Oralalp bu konuyu da esprili şekilde şöyle değerlendiriyor; "Üç vakte kadar inşaallah bir Mülkiye mezununu 864 rakımlı tepeye çıkaracağız. Bu tabii işin esprisi. Bize 'gerçekleşmeyen öngörülerde bulunmamak' gibi bir ders okutulurdu SBF'de. O dersin müfredatına sığınarak spekülasyonlara neden olacak şeylerden uzak durmak gerektiğine inanıyorum".
   <br/>
   <br/>
   Siyasal Bilgiler Fakültesi'ne yöneltilen başlıca eleştirilerden birisi de, bu okulun devletçi bir yapı sonucu yeniliklere kapalı olması ve 'Mülkiye için Türkiye' anlayışının sürmesidir. Devletçi bir yapıdan ziyade okullarının gerçek misyonunu kamu çıkarını gözetmek olarak değerlendiriyor Füsun Çiçekoğlu. Ancak kamu çıkarını sağlarken birtakım düzenlemeler devlet eliyle gerçekleştirilecek olursa da buna karşı olmadıklarını, önemli olanın kamu menfaatlerinin korunması olduğunu söylüyor Oralalp.
   <br/>
   <br/>
   'Mülkiye için Türkiye' eleştirisine ise Füsun Oralalp katılmıyor ve kendilerinin hiçbir zaman böyle bir düşünce içerisinde olmadıklarını, her zaman için 'Türkiye için Mülkiye' düşüncesiyle hareket ettiklerini belirtiyor.
   <br/>
   <br/>
   Türkiye'de binlerce insanın katili olarak bilinen Abdullah Öcalan ve Hüseyin Velioğlu'nun Ankara Siyasal Bilgiler Fakültesi'nde okumuş olmalarını Başkan Oralalp nasıl karşılıyor? Böyle uç noktalarda insanların yetişmesini fakültenin statükocu eğitim yapısına bağlayan ve Mülkiye'nin eğitim yapısını eleştirenlere, Oralalp, "Türkiye'yi dert edinen insanlar bu fakülteye geliyor. Bunun birtakım istenmeyen sonuçları olabiliyor ama bunlar fakülteyle özdeşleştirilecek sonuçlar olmamalı. Eğer bu okul yalnız Öcalan ve Velioğlu ile değerlendirilir ise kamuya o kadar hizmet etmiş insanlara karşı saygısızlık edilmiş olunur. Hem ayrıca öğrencilerin taşıdıkları nitelikleri fakülte çok fazla dönüştürücü ya da değiştirici değil" diye cevap veriyor. Ancak Osmanlı'nın son dönemlerinde İttihatçılar arasında ismi geçen bir hayli mezunu vardı, Mülkiye'nin. Bununla birlikte yine bu okul mezunlarından bazılarının ismi 72 muhtırasıyla birlikte zikredilir.
   <br/>
   <br/>
   Önce Mülkiye mi, Türkiye mi? Birliğin ilk kadın başkanı Füsun hanıma göre önce Türkiye.
   <br/>
   <br/>
   e mail: kalayci@mail.zaman.com.tr
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6129-uc-vakte-kadar-biz-de-koskteyiz.html), [web.archive.org (arşiv bağlantısı)](http://web.archive.org/web/20131016092450/http://www.aksiyon.com.tr:80/aksiyon/haber-6129-uc-vakte-kadar-biz-de-koskteyiz.html)
