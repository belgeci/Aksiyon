# Meclis TV’ye ‘SUS’ emri!..

*Sezai Kalaycı 2001.02.17*

<div>
 <p class="spot">
  İktidar, Meclis İçtüzük Kanunu'nu çıkararak muhalefetin sesini bir hayli kesmeyi başardı. TRT vasıtası ile şimdi de birileri Meclis—TV'yi adeta  susturmaya çalışıyor. Meclis—TV, iktidarın ve muhalefetin halka direkt ve tarafsız ulaşmaları bakımından son derece önemli. Ancak TRT yönetimi Meclis—TV yayın süresini ve yayınlandığı kanalı değiştirme telaşında. TRT'nin bu tutumu, TRT—3'ün birilerine  verilme gayretinin sonucu olarak değerlendiriliyor Ankara kulislerinde
 </p>
 <p class="metin">
 </p>
 <img border="0" src="/web/20010718225414im_/http://www.aksiyon.com.tr/2001/324/resimler/Meclis.jpg"/>
 <p class="metin">
  10 Aralık 1994 tarihinde 3984 sayılı kanun ile yayın hayatına başlayan Meclis—TV, bugünlerde deyim yerinde ise susturulmaya çalışılıyor. Meclis İçtüzük Kanunu'nda değişikliğe giden iktidar, yeni düzenleme ile muhalefetin eleştirilerine Genel Kurul Salonu'nda önemli ölçüde engel koymuş durumda.
 </p>
 <p class="metin">
  Şanlıurfa Milletvekili Fevzi Şıhanlıoğlu'nun hayatını kaybettiği İçtüzük Kanunu'nun değiştirilmesi görüşmelerinde çıkan kavganın Meclis—TV'den yayınlanması birileri tarafından engellendi. Bu engellenme kavgaya karışan MHP'li iki milletvekilinin  yargılanmasına da olumsuz yönde etki yaptı. Ankara 9. Ağır Ceza Mahkemesi, Meclis TV'den kavgayla ilgili görüntüleri istedi. Ancak mahkemeye verilen bantlarda kavga esnasını görüntüleyen sahneler olmadığı için delil olabilecek nitelikte değildi. Oysa daha önceki kavgaları kare kare görüntülemeyi başaran Meclis televizyonu, son olaylarda gösterdiği tutum nedeni ile Ankara kulislerinde çeşitli yorumlara neden oldu.
 </p>
 <p class="metin">
  Meclis—TV'nin canlı yayın yapmasının engellenmesini muhalefet, iktidarın bir oyunu olarak görüyor. DYP lideri Tansu Çiller, Meclis—TV'nin canlı yayınının engellenmesini sert bir dille eleştirerek bunun affedilemez bir uygulama olduğunu dile getirdi, "Meclis—TV'nin sesi kesilmeye çalışılıyor. Bu cinnettir" şeklinde tepki gösterdi.
 </p>
 <p class="metin">
  Önce İçtüzük, şimdi Meclis-TV değiştiriliyor
 </p>
 <p class="metin">
  Meclis İçtüzük Kanunu'nun iktidar tarafından değiştirilmesinin ardından Meclis—TV'nin de sesinin kesilmeye çalışılması muhalefet milletvekillerinin tepkisine neden oldu. Hukuk devleti olduğunu iddia eden bir ülkenin böyle bir uygulama içinde olamayacağını dile getiren DYP ve FP milletvekilleri, haber alma özgürlüğünün kısıtlanmasının ancak otoriter yönetimlerde görülebilen uygulamalar olacağını söylediler. Yine muhalefet milletvekilleri Meclis—TV'nin yayınının kısıtlanmasını muhalefetin sesini kesme olarak değerlendirdiler.
 </p>
 <p class="metin">
  Hüsamettin Cindoruk'un Meclis başkanı olduğu dönemde TRT ile yapılan protokol sonunda TRT—3 kanalından yayına başlayan Meclis—TV, o seneden bu zamana kadar TBMM çatısı altında gerçekleşen faaliyetleri ve Genel Kurul çalışmalarını kamuoyuna duyuruyor.
 </p>
 <p class="metin">
  TRT Yönetim Kurulu 1 Şubat 2001 tarihinden itibaren başlatmış oldukları yeni kanal kimlikleri çerçevesinde yayın akışlarında bir kısım değişiklikler yaptı. TRT yönetimi, TRT—2'nin haber kanalı olması dolayısıyla TRT—GAP kanalını TRT—3'ten zaman paylaşımlı olarak yayınlamayı hedefliyor. TRT yönetimi yapmış olduğu yeni değişikliği, bir faksla Türkiye Büyük Millet Meclisi Başkanlığı Genel Sekreterliği'ne iletti. TRT'nin Yücel Yener imzalı faksında Meclis—TV'nin yayınının kısıtlanma gerekçesi şöyle aktarılıyor;
 </p>
 <p class="metin">
  TRT, Meclis-TV'yi istiyor
 </p>
 <p class="metin">
  "TRT—GAP yayınlarının TRT—3'te TBMM—TV yayınlarının sürdürüldüğü salı, çarşamba ve perşembe günleri 06.58—15.00, diğer günler 06.58—19.00 saatleri arasında, TBMM—TV yayınlarının ise, Türkiye Büyük Millet Meclisi Başkanlığı ile Kurumumuz arasında imzalanan ilgi protokole uygun olarak yukarıda belirtilen günlerde 15.00—19.00 saatleri arasında yayını planlanmıştır.
 </p>
 <p class="metin">
  "Meclis Grup çalışmalarını yansıtmak üzere talep edilen 1 saat süreli bant yayını için süre tahsisi, bu süreçte TRT—GAP yayınlarını olumsuz etkileyecektir. 01 Şubat 2001'den itibaren başlayacağımız yeni yayın dönemimizde bu hususun dikkate alınması önem kazanmaktadır" deniliyor.
 </p>
 <p class="metin">
  TRT-3 büyük bir holdinge mi verilecek?
 </p>
 <p class="metin">
  TRT yönetimi dilekçesinde saat 15.00—19.00 arasındaki Genel Kurul çalışmalarının dışında TBMM'den başka yayın yapamayacağını ifade ediyor. Salı, Çarşamba ve Perşembe dışında haftanın diğer günlerinde Meclis çalışmalarını TRT, ekranlardan kaldırıyor. TRT'nin Meclis'e gönderdiği faksa göre, artık haftada üç gün ve toplam on iki saatin dışında Meclis'ten vatandaşlara ne görüntü ne de haber verilecek. TRT'nin TBMM—TV'nin yayınını kısatlamasını çeşitli çevreler iktidarın bir oyunu olarak değerlendirirken, bir kısım çevreler de TRT—3'ün büyük bir holdinge verileceği yönünde duyumlar aldıklarını ifade ediyorlar. Bunlardan hangisinin tam doğru olduğu bugünlerde gün ışığına çıkmış değil ama şu bir gerçek ki, eğer yeni yayın döneminde TRT'nin isteği kabul edilirse muhalefet partilerinin sesi iyice kesilmiş olacak.
 </p>
 <p class="metin">
  Halkın vergileri ile ayakta duran ve bu da yetmezmiş gibi elektrik faturalarından bile para kesilerek finanse edilen bir devlet kurumu olan TRT'nin, halkın haber alma özgürlüğüne kısıtlama getirmeye çalışması anlaşılır gibi değil.
 </p>
 <p class="metin">
  TRT'nin Meclis'e önerdiği bir başka yayın şekli de, gece 22.00'den sonra TBMM çalışmalarının banttan aktarılması yönünde. Bu öneriyi tepkiyle karşılayan gazeteciler ve milletvekilleri, banttan yayın yapılması durumunda, haberlerde tarafsızlık ve eşitlik ilkelerinin çiğnenebileceği gerçeğini ifade ediyorlar. Zira banttan yayınla istenilen görüntüler istenildiği şekilde kesilip—biçildikten sonra halka iletilecek. Yani iktidarın istediği görüntüler yayınlanacak, istemediği ise yayınlanmayacak.
 </p>
 <p class="metin">
  TRT 8 milyon dolar istedi
 </p>
 <p class="metin">
  Hikmet Çetin'in Meclis Başkanlığı yaptığı dönemde TRT yönetimi, TBMM'den kanal kirası olarak yıllık 8 milyon dolar istedi. Ancak dönemin Meclis başkanı ve TRT'den sorumlu devlet bakanı bu teklife sıcak bakmadı. TRT yönetimi, Meclis—TV'nin yayınını kısıtlamaya çalışmasının nedeni; bu kanalın reytinginin yüzde 3'lerde olması olarak gösteriyor. TRT—3 yüzde 3 reyting alırken TRT—1'in bile reytingi daha aşağılarda olduğu da başka bir gerçek. Bugün en baba televizyon kanalının bile günlük reytingi yüzde 6 ya da 7.
 </p>
 <p class="metin">
  Olmadı TRT-4 verelim
 </p>
 <p class="metin">
  TRT yönetimi eğer Meclis—TV'nin yayınını istediği şekilde düzenleyemez ise, Meclis yayınını TRT—4'e aktarmaya çalışacak. Meclis—TV'nin TRT—4'e aktarılması ve bu kanal üzerinden yayın yapması da yine Meclis çalışmalarının halka iletilmesinde birtakım sıkıntılara neden olacak. Bu sıkıntıların en başlıcası ise, TRT—4'ün izlenebilirlik alanı. Bugün TRT—1'den sonra en çok izlenebilirlik alanına sahip kanal TRT—3. Türkiye'nin yüzde 90'ından fazlası TRT—3'ü izleyebilme imkanını haiz iken, TRT—4 ancak ülkenin yüzde 70'ine hitap edebiliyor. Meclis—TV'nin TRT—4'e aktarılması milletvekillerinin seçmenlerine ulaşabilme eşitliğine de bir engel teşkil ediyor. Yani bir kısım milletvekilleri TRT—4 ile seçmenlerine ulaşırken bir kısmı ise ulaşamayacak. Bu, insanların haber alma özgürlüğüne ve eşitliğine de ters düşen bir durum arz ediyor.
 </p>
 <p class="metin">
  Meclis—TV'nin susturulmasına şiddetle karşı çıkan Meclis Başkanvekili Murat Sökmenoğlu, TRT'den sorumlu Devlet Bakanı Rüştü Kazım Yücelen'e soru önergesi vererek bu konuyla ilgili  soruların cevaplandırılmasını istedi. Bakan Yücelen, yazılı soru önergesine verdiği cevap'ta, TRT'nin anayasal bir kuruluş olduğu ve dolayısıyla yayın politikaları ile ilgili kararların bu kurumun yetkili organlarınca alındığını bildirerek topu TRT'ye attı. Bakan Yücelen'in yazılı soruya verdiği cevaptan, TRT'nin yeni kanal yayın düzenine karşı olmadığı ve hatta onayladığı anlaşılıyor.
 </p>
 <p class="metin">
  Meclis-TV'nin durumu belirsiz
 </p>
 <p class="metin">
  Anayasa'da Meclis—TV ile ilgili herhangi bir düzenleme yok. TRT ile Meclis'in yapmış olduğu protokolle yayın yapan TBMM—TV'nin, bugün yaklaşık 40 personeli var. Meclis—TV'nin kanunen hangi kuruma bağlı olarak yayın yaptığı tam belli değil. Meclis Televizyonu'nun yasal olarak muallakta kalması gibi, çalışan personelinin de durumu belirsiz. Meclis—TV personeli, TRT çalışanlarının ne statüsüne ne de özlük haklarına sahip. Meclis—TV'de çalışan kırk kadar personelin bir kısmı kadrolu, bir kısmı sözleşmeli, bir kısmı geçici görevli ve bir kısmı da geçici sözleşmeli olarak çalışıyor.
 </p>
 <p class="metin">
  Kısacası Meclis—TV resmen susturulmak isteniyor. Bakalım, bu tartışmaların ortasında Meclis Başkanı Ömer İzgi'nin tutumu nasıl olacak?
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/324/politika/1.htm), [web.archive.org (arşiv bağlantısı)](http://web.archive.org/web/20010718225414/http://www.aksiyon.com.tr:80/2001/324/politika/1.htm)
