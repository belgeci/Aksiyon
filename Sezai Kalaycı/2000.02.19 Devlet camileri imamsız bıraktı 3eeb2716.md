# Devlet camileri imamsız bıraktı

*Sezai Kalaycı 2000.02.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye'de ne zaman bir faili meçhul cinayet işlense ya da bir terör örgütü yakalansa akla ilk gelen isimlerden biri de Sadık Avundukluoğlu olur.
  </font>
 </div>
 <div id="newsText">
  <font class="detail-text">
   Avundukluoğlu Faili Meçhul Cinayetleri Araştırma Komisyonu olarak yaptıkları çalışmaları gazete ve televizyonları dolaşarak tekrar tekrar anlatır. Devletin ilgisizliğinden, siyasi partilerin komisyonu yok saymasından ve daha da önemlisi çalışmalarının kimler tarafından engellendiğinden sözeder. Ancak kimse bu sözleri üzerine almaz. Aradan bir kaç hafta geçer ve gündem değişince Sadık Avundukluoğlu da unutulur. Ta ki yeni bir cinayete ya da yeni bir terör örgütünün ortaya çıktığı güne kadar. Sonrasında ise aynı film tekrarlanır.
   <br/>
   <br/>
   Biz de bu yarışın gerisinde kalmamak, 'Yoksa sizde hâlâ çıkmadı mı?' sorusuna muhatap olmamak için ve az biraz tarihe not düşmek kaygısıyla Sadık Avundukluoğlu ile konuştuk.
   <br/>
   <br/>
   Türkiye'de insan hayatı kıymetsiz
   <br/>
   <br/>
   Neden Türkiye faili meçhul cinayetler ülkesi oldu?
   <br/>
   <br/>
   Çünkü terörle içiçe yaşıyoruz. Terör örgütlerinin sayısı ve etkinliği ileri düzeyde. Ben komisyon başkanlığı yaparken İçişleri ve Adalet Bakanlığı'ndan faili meçhul siyasi cinayet dosyalarını istediğimde, 908 kişinin olduğu bildirildi. Bu büyük bir rakam. İnsanların hayatları bu denli kıymetsiz olmamalı. Bırakın 908 kişiyi, 9 kişi bile büyük bir rakamdır.
   <br/>
   <br/>
   Hayatın bu kadar kıymetsiz olmasının da nedenleri olsa gerek.
   <br/>
   <br/>
   Türkiye bu kanlı sahnelere çok öncelerden âşinâ. Faili meçhullerin sayısının fazla olması terör örgütlerinin çokluğu ve etkinliği ile paraleldir. Terör örgütleri daha önceleri taşrada konuşlanırken mecburi göç ile birlikte terör de büyük şehirlere gelmiştir. Yani PKK ve Hizbullah.
   <br/>
   <br/>
   Büyük şehirlere kayma ihtiyacı duymalarını neye bağlıyorsunuz?
   <br/>
   <br/>
   Terör örgütlerinin en önemli araçlarından biri hakimiyet tesisi ve bununla birlikte menfaat teminidir. Çıkar peşindedirler. Çıkarlarını temin edecekleri yerler neresi olursa oraya yerleşirler. İstanbul gibi 10 milyonun üzerinde nüfusa sahip bir yerde barınmaları ve çıkarlarını temin etmeleri taşradan çok daha kolay olacaktı. Bu yüzden terör örgütü için müsait bir zemin var İstanbul'da. Ankara'da, Adana'da, Antalya'da, Konya'da, Diyarbakır'da ve diğer büyük kentlerimizde de durum aynıdır.
   <br/>
   <br/>
   Hizbullah'la ilgili bilgileri devletten aldık
   <br/>
   <br/>
   Neden Hizbullah'a karşı gerekli tedbirler alınmadı?
   <br/>
   <br/>
   1995 yılında Meclis Genel Kurulu'na sunmuş olduğumuz Faili Meçhuller Raporu yaklaşık 200 sayfadır. Bu raporun dörtte biri Hizbullah Örgütü'nü anlatır. Rapor'da yer alan Hizbullah ile ilgili bilgileri biz gizli yerlerden ya da ajanlardan değil devletin kendi kurumlarından; İstanbul Devlet Güvenlik Mahkemesi Savcılığı'ndan, Diyarbakır DGM Savcılığı'ndan, Mardin Savcılığı'ndan, Batman Savcılığı'ndan aldık. Kısacası kurumları haberdar olup da devletin haberdar olmadığı düşünülemez.
   <br/>
   <br/>
   MİT'in 30 Mayıs 1997 tarihinde Ankara Devlet Güvenlik Mahkemesi'nin isteği üzerine verdiği raporda Türkiye'de Hizbullah terör örgütünün  olduğuna dair hiçbir bilgi olmadığını söylüyor. Ancak sizin rapor bunun tersini ifade ediyor. Bunu nasıl değerlendiriyorsunuz?
   <br/>
   <br/>
   Bunu bana değil, ilgili makamlara sormanız gerekiyor.
   <br/>
   <br/>
   Peki devletin Hizbullah'ı kullandığı yönündeki görüşlere ne diyorsunuz?
   <br/>
   <br/>
   Türkiye'de ne kadar illegal örgüt varsa bunların devletin içine çeşitli sızmaları vardır. Fiili sızmalar da olabilir, fiili irtibat da. Unutmayalım ki, bu ülke PKK'lı diye milletvekillerini attı Meclis'ten. Bu sanırım yeterli bir göstergedir. Devletin kurumları aynen bileşik kaplar gibidir. Bir kaba bir damla sızma olursa diğer kaplar da mutlak olarak bu sızmadan etkilenir. Komisyon başkanlığı yaptığım dönemde biz Hizbullah'ı PKK'ya karşı devletin kullandığını tesbit etseydik bunu raporumuza yazardık. Böyle bir tesbit yapmadık.
   <br/>
   <br/>
   Komisyon Başkanlığı yaptığınız dönemde çalışmalarınıza karşı herhangi bir zorluk çıkaran oldu mu?
   <br/>
   <br/>
   Ankara Devlet Güvenlik Mahkemesi komisyonumuza herhangi bir belgeyi vermeyi bir yana bırakın bilgi isteyeceğimiz kurumlara da komisyona bilgi verilmemesi yönünde yazı yazmıştır. DGM Savcısı o dönemde Nusret Demiral'dı. İkinci engellemeyi de Adalet Bakanlığı yaptı. Biz Adalet Bakanlığından 5 uzman istedik ancak olumsuz cevap verdiler. Daha sonra Adalet Bakanı Seyfi Oktay bu isteğimize kendilerinin değil, Yüksek Hakimler ve Savcılar Kurulunun engel olduğunu söyledi. Lakin bu kurulun başkanı da Adalet Bakanı'nın kendisi. Bunlara bir de İçişleri Bakanlığı'nı eklemek gerekiyor. İçişleri Bakanlığı da bizim devleti eleştirmek ve küçük düşürmek gibi bir niyetimizin olduğu yönünde bir rapor hazırlamış. Zaman içinde komisyonumuzun çalışmasının ne kadar haklı ve başarılı olduğu ortaya çıkmıştır. Şuna inanıyorum, eğer komisyon çalışmalarımız engellenmemiş olsaydı çok daha geniş, çok daha ciddi bir rapor hazırlamış olurduk. Bu da memleketin çok daha fazla menfaatine olurdu.
   <br/>
   <br/>
   Hiçbir parti komisyonu desteklemedi
   <br/>
   <br/>
   Komisyona karşı siyasi tavır nasıldı?
   <br/>
   <br/>
   Doğru Yol Partisi'nden benle birlikte 6 kişi vardı. Komisyonda olan diğer parti temsilcileri muhalefet şerhi koydular. ANAP'tan Eyüp Aşık ile Yüksel Yalova vardı. O zaman ki Refah Partisi'nden Hüsamettin Korkutata, CHP'den Mustafa Yılmaz vardı. Ne CHP'den, ne Refah'tan, ne de ANAP'tan parti olarak destek gördük.
   <br/>
   <br/>
   Peki bu duyarsızlığın nedeninin ne olduğu hakkında bir fikriniz var mı?
   <br/>
   <br/>
   Devlet ciddiyetinden haberdar olmamaktan başka birşey olamaz. Devleti yönetmek ciddiyet isteyen bir iştir. Bizim siyasiler rapora ön yargı ile baktıkları için duyarsız kaldılar.
   <br/>
   <br/>
   Devlet cidddiyetinden anladığınız nedir?
   <br/>
   <br/>
   Devleti yönetmek kolay bir iş değildir. Bu zor görevin kendine has birtakım özellikleri vardır. Devlet yönetiminde ciddiyet de bunlardan birisidir.
   <br/>
   <br/>
   Görev verdiler, yetki vermediler
   <br/>
   <br/>
   Partilerin sizi desteklemediğini söylüyorsunuz; ancak bu partiler komisyona çalışması için üye vermediler mi? Eğer destek yoksa siz neyi araştırdınız?
   <br/>
   <br/>
   Faili meçhuller raporunun birinci kısmında Meclis İç Tüzüğünde, Meclis araştırma komisyonlarına verilen yetkilerin yeterli olmadığını bilimsel olarak inceledik. Biz komisyonda faili meçhullerin bir daha meydana gelmemesi için neler yapılmalsı gerektiğini, devletin ne gibi önlemler alması, ne gibi çalışmalar yapması gerektiğini; devletin yanlışlarını, hatalarını tesbit etmeye çalıştık. Bu çerçevede araştırmayı yapan bir komisyonun da elbette önce kendi konumunu yani kendini irdelemesi gerektiğine inanıyorum. Örneğin İngiltere'de, bir araştırma komisyonu, herhangi bir konuyu incelerken kişiler üzerinde geniş yetkilere sahiptir. Bu komisyon bilgisine başvurduğu insanları zorla getirebilir ve belgelere de el koyabilir. Bu ABD'de de böyledir. Böyle bir komisyon için yeniden bir yapılanmanın kaçınılmazlığı çıkıyor karşımıza. Devlet yapısından tutun da mevzuata kadar herşeyi masaya yatırmak gerekiyor. Terörle uğraşmak isteyen bir devletin bu yapısal değişimi yapması gerekiyor. Bizim araştırma komisyonundan sonra kurulacak olan meclis araştırma komisyonlarının görevlerini layıkı ile yerine getirebilmeleri için biz bunları raporumuza aldık. Bizden sonraki dönemde kurulan Susurluk Komisyonu da, Uğur Mumcu komisyonu da biz ne sıkıntılar çektik ise aynı güçlüklerle karşılaştı. Şimdi de Hizbullah ile ilgili olarak Fazilet bir komisyon kurulması için Meclis'e önerge veriyor. Bu komisyon da kurulacaktır, onlar da aynı çıkmazlarla karşı karşıya kalacaklardır.
   <br/>
   <br/>
   Meclis'te bir şey çözülmeyecekse komisyona havale edilir diye bir düşünce var. Faili meçhuller için de aynı yol mu izlendi? Yani komisyon kuruldu ancak çözüm istenmedi.
   <br/>
   <br/>
   Meclis bir konuda kendisine bilgi sunması için bir komisyon kuruyor ve bu kurduğu komisyonun çalışmalarına ilk engeli de kendisi koyuyor. Komisyona öncelikle yetki vermeli ki sonra ondan bir şeyler istesin. Ayrıca faili meçhulleri tek başına Meclis de çözemez. Meclis'in gerek yargı, gerek asker, gerek emniyetle ve de MİT'le işbirliği yaparak araştırma yapması, komisyona konusunda uzman kişilerin üye olması gerekir.
   <br/>
   <br/>
   Devlet camileri imamsız bıraktı
   <br/>
   <br/>
   Devlet ne gibi tedbir alabilir?
   <br/>
   <br/>
   Öncelikle şunu söylemem gerekir, devlet olarak siz Batman'a 80 cami açmış olacaksınız ve bu camilerin 40'ına imam gönderecek, geri kalana göndermeyeceksiniz. İmamsız kalan camiler kapatılacak mı? Hayır. Bu camilere de o yörede faaliyet gösteren ya PKK, ya da Hizbullah imam bulacak. Sonuç itibariyle bu imamsız kalan camilere terör örgütlerinin adamları gelerek vatandaşı devlete karşı kışkırtacak. Bizim vatandaşımız Müslümandır ve Allah'ın evi diye hem kendi gider hem de çocuklarını gönderir ki, onlar da dinini, kitabını öğrensin. İlk etapta camiye giden bu insanlar imamın PKK'lı ya da Hizbullahçı olduğunu düşünmez. Sonra buradaki sahte hocalar o gelen masum çocukları kendi örgütüne militan olarak yetiştirir. Devlet bu yerlerde erkini sağlamalı ve bölgede güç boşluğu bırakmamalı.
   <br/>
   <br/>
   Terörün çıkış nedeni, bu bölgelerde otorite boşluğu olmasından mı kaynaklanıyor yoksa başka nedenleri var mı?
   <br/>
   <br/>
   Devletin boş bıraktığı yani gücünü gösteremediği yerlerde terör çıkar. Devlet Güneydoğu'yu boş bırakmasaydı terör örgütleri çıkar mıydı hiç? PKK'nın ve Hizbullah'ın elebaşları yakalandı ya, biz bunları bitirdik diyorlar. Terör böyle bitirilmez. Terör masaya ciddi olarak yatırılmazsa illegal örgütler bitirilemez. Teröristle uğraşmayı terörle uğraşmak olarak göstermek yanlıştır. Terör ve teröristle uğraşmak birbirinden çok farklıdır. Önemli olan terör örgütlerinin yeşermesine imkan veren ortamları yok etmektir. Terör örgütlerini birbirlerine benzetmek yanlıştır. Her terör örgütü farklı ortamlardan ortaya çıktıkları için hiçbiri bir diğerine benzemez. Bugün PKK'yı, IRA ya da ETA'ya benzetmek hatalı olur. Çünkü bunların yeşerdikleri ortamlar farklıdır.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5871-devlet-camileri-imamsiz-birakti.html), [web.archive.org (arşiv bağlantısı)](http://web.archive.org/web/20131108064526/http://www.aksiyon.com.tr:80/aksiyon/haber-5871-devlet-camileri-imamsiz-birakti.html)
