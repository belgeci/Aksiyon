# “Öykü vardı da biz mi anlatmadık” Demirel’in yol hikayeleri

*Sezai Kalaycı 2001.04.07*

<div>
 <p class="spot">
  9. Cumhurbaşkanı Süleyman  Demirel'i 5 yıldır takip etti ve bu zaman sürecinde yaşadığı  ilginç olayları toparlayarak  kitap haline getirdi Zaman  gazetesi muhabiri Edip Ali  Yavuz. Birey Yayıncılık'tan  çıkan 'Demirel Herkesi  Güldürdü— Son İmparator'un  Yol Hikayeleri' isimli kitap,  Demirel'le yaşanmış ve  kamuoyuna yansımamış  komik, komik olduğu kadar da ibret dolu olayları ele alıyor
 </p>
 <p class="metin">
 </p>
 <img border="0" src="/web/20020111225317im_/http://www.aksiyon.com.tr/2001/331/resimler/oyku.jpg"/>
 <p class="metin">
  9. Cumhurbaşkanı ve bilmem kaç kez Türkiye başbakanı olmuş bir isimdir Süleyman Demirel. Hakkında onlarca kitap, yüzlerce belki de binlerce makale yazılmıştır. Türk siyasi tarihinde önemli bir yere sahip olan Demirel, son kırk yılımızın ülke olarak yitip gitmesinde baş aktördür diye bir eleştiri yapsak sanırım pek de hatalı olmaz. Demirel'i hâlâ insanlarımızın bir kısmı yere göğe sığdıramazken bir kısmı da yerin yedi kat altına iter. Bu mantık ve mentalite maalesef geri kalmış ülkelerin ortak özelliğidir. Zira geri toplumlarda Şerif Mardin'in deyimi ile 'renkler siyah veya beyazdan ibarettir'. Oysa hem siyaset hem de hayatın kendisi gri tonun hakim olduğu zamanı daha fazla bünyesinde ihtiva eder. Demirel'i iyi ve kötüsüyle birlikte değerlendirmek gerekir. Her ne kadar yaptıkları ya da yapmadıklarını beğen/me/sek de bu kişi, 40 yıl boyunca siyasetin hep tepelerinde yer edinmiş bir isimdir. Siyasette kırk yıl kalmak ve hem de zirvelerde olmak her babayiğidin harcı olmasa gerek.
 </p>
 <p class="metin">
  Hem şehirli hem de köylü
 </p>
 <p class="metin">
  Hemen her ortamın nabzına göre şerbet vermesini bilen Demirel ile ilgili yeni bir kitap daha yazıldı. Bu yazılan kitap diğerlerinden bir hayli farklı. Çok özel anekdotlar içeriyor. Mesela:
 </p>
 <p class="metin">
  Demirel yoğun bir açılış ve temel atma programındadır. Katıldığı toplantı uzadıkça uzar ve Baba bundan rahatsız olur. Bu arada tuvalete gitme ihtiyacı da hissedince hemen arkasında oturan koruma müdürünü uyarır. Kısa bir telsiz diplomasisi sonrası Demirel'in gideceği tuvalet hazırlanır, içeriye kimse alınmaz, ya da kimsenin olmadığı düşünülür. Konuşmasını kısa tutan Demirel doğruca tuvalete yönelir. Ceketini çıkartır ve tuvaletin kapısını yoklayacağı sırada, pantolonunu çeken bir şahsiyetle karşılaşır. Adam Baba'ya bakar, Baba adama. Karşısında Cumhurbaşkanı'nı gören kişi apar topar kendini dışarı atar. Demirel bir süre sonra tuvaletten çıkar ve korumalara dönerek seslenir: "Sizin yapacağınız korumanın!.."
 </p>
 <p class="metin">
  Demirel'i Cumhurbaşkanlığı döneminde uzun süre takip eden gazeteci Edip Ali Yavuz, başından geçen anıları bir kitapta topladı. Birey Yayınları'ndan çıkan  'Demirel Herkesi Güldürdü— Son İmparator'un Yol Hikayeleri' isimli kitap Demirel'le yaşanmış ve kamuoyuna yansımamış komik, komik olduğu kadar da ibret dolu olayları ele alıyor. Bu kitapta; Demirel'in hayat hikayesini, Çankaya'lı yılları ve gezilerinde başından geçen komik olayları, meşhur sözlerini, tarihi çıkışlarını ve hatta gözlüğünün cinsi ve markasına kadar tam anlamıyla Süleyman Bey'in hayatından kesitleri içeriyor.
 </p>
 <p class="metin">
  Kişisel ambargoların 'dayanılmaz hafifliği' ile şaşırtan, güldüren, hayrete düşüren ve kızdıran Demirel profili bu kitapta her yönüyle kaleme alınmış. Ne fikri bir eser ne de bir biyografi. Mizah ağırlıkta ama bu bazı yerlerde karamizah olabilecek kadar da farklı. Kitapta yayınlanan anıların çoğunluğuna yazar şahsen şahit olmuş ama bunun yanında üçüncü şahıslardan yaptığı alıntılar da yok değil.
 </p>
 <p class="metin">
  Demirel de ambargocu!
 </p>
 <p class="metin">
  Kitapta, yazarın Çankaya'lı günlerde yaşadığı bazı zorluklar da ele alınıyor. Uygulanan ambargo ve çifte standartların yanında haber almada çıkartılan zorluklar mizahi bir dille ifade edilmiş ancak Türkiye'nin en tepesinde bile insanların hâlâ şucu—bucu olarak değerlendirilmesi insanı üzmüyor değil. Demirel'in şehit yakınlarıyla girdiği polemik, Nazmiye Demirel'in esprileri, kırılan potlar ve unutulan sözlerin tümü bu kitapta.
 </p>
 <p class="metin">
  Demirel'in cebinde tuttuğu tesbihi, fötr şapkasının markasını, daha önce siyasileri nasıl eleştirip daha sonra neler yaptığını, en komik ve anlamlı sözlerini, kısacası Demirel'i ve güldüren yönlerini öğrenmek için böyle bir kitap gerekliydi.
 </p>
 <p class="metin">
  Bu kitabı okurken sedece gülümsüyor mu olacaksınız? Hiç sanmıyorum. Kimi yerlerde attığınız kahkahalar, yerini acı bir tebessüme bırakacaktır. Demirel'in kendi ifadesiyle yazar, 'kimseyi hedef alıyor durumda değil', sadece yaşadıklarını kaleme almış. Sadece usta bir politikacının ardından dökülen dağınık olayları bir bütün haline getirmiş.
 </p>
 <p class="metin">
  Ne şapkasını ne de kalemini verir
 </p>
 <p class="metin">
  Kitabın yazarı Edip Ali Yavuz, yazmak istediği ve yazamadığı bir çok anısının olduğunu, bunları etik anlayışı ve şimdilik 'erken' diye kaleme almadığını söylüyor. Örneğin Yavuz'un kitaba almadığı ancak bize anlattığı hoş bir anısı var. Bu anı Demirel'in ne kadar uyanık bir insan olduğunu belgelemesi açısından manidar;
 </p>
 <p class="metin">
  "Demirel kabullerine hazırlıklı gelirdi. Masanın bir köşesinde, üzerinde, 'Cumhurbaşkanı Süleyman Demirel' yazılı not kartları, onun hemen yanında ise altın kaplama olduğunu bildiğimiz bir tükenmez kalemi bulunurdu.
 </p>
 <p class="metin">
  Demirel'in yoğun kabul günlerinden birisiydi. Heyetlerin biri gelip biri gidiyordu. İsmini vermek istemediğim bir heyet sorunlarını aktardı ve bu konuda yardım istedi. Yanlarında getirdikleri bir dosyayı da Demirel'e verdiler. Demirel dosyayı inceledikten sonra, "Biraz önce söyledikleriniz burada yok onları da yazın" dedi. Heyet sözcüsü Demirel'in bu talimatı üzerine masanın üzerindeki kalemi alıp kısa notlar çıkarmaya başladı. Ziyaret süresi doldu ve heyet çıkıp gitti. Diğer heyet biraz gecikince Demirel yerine geçip oturacağı sırada elleriyle ceplerinde bir şeyler aramaya başladı. Sonra bakışlarını koruma polislerine çevirerek sert bir ifadeyle seslendi:
 </p>
 <p class="metin">
  "Adam kalemi de götürmüş, getiriverin şunu!"
 </p>
 <p class="metin">
  Kitabında tam anlamıyla tarafsız kalmaya özen gösterdiğini belirten Edip Ali Yavuz, "Yazarken duygularımı bir tarafa bıraktım. Ancak ben de insanım ve Demirel'in beğendiğim, beğenmediğim yanları var şüphesiz" diyor.
 </p>
 <p class="metin">
  Tarafsız olamıyor Demirel
 </p>
 <p class="metin">
  Yavuz, Demirel'in beğendiği beğenmediği özellikleri için şöyle devam ediyor: "Demirel'in en beğendiğim yönü, hafızası ve gösterdiği olağanüstü sabırdı. Ben hayatımda hafızası bu kadar güçlü ve geçmişi unutmayan bir siyasi tanımadım. Anlatılanlar kadarıyla da böyle bir siyasetçi gelmedi Türkiye'ye. İnanılmaz bir hafızaya sahipti. Türkiye'nin, göllerini, akarsularını, barajlarını, göletlerini, fabrikaları, yollarını, vadilerini, ovalarını, hemşire ve doktor sayısını, yıllık yağış miktarını, öğrenci sayısını ve hatta maratonun kaç km olduğunu bile ezbere bilirdi. Bunun yanında muhataplarına gösterdiği sabır da beni her zaman şaşırtmıştı. Muhataplarının sözünü kestiğini hiç görmedim. Beğenmediğim tarafı ise, taraflı olması. Kabul edersiniz ki, cumhurbaşkanılığı makamında oturan bir insanın tarafsız olması gerekir."
 </p>
 <p class="metin">
  Esprili bir kişilik
 </p>
 <p class="metin">
  Demirel'in esprili bir yönü bulunduğunu ve en zor durumlarda bile şaka yapabilecek yetenekte olduğunu söyleyen Yavuz, "Her şart ve durumda espri kabiliyetini ön plana çıkartırdı. Bu yönüyle hazır—cevap diyebiliriz sanırım" diyor. Hiç umulmadık bir anda espri yapabildiğini ve gerginleşen ortamı yumuşattığını belirten Yavuz, "İşte kitap Demirel'in bu yönünün doğal bir sonucu. Yani Demirel'de espri yapma kabiliyeti olmasaydı bu kitabı hiç yazamayabilirdim. Demirel'i uzun zaman takip ettikten sonra onunla ilgili onlarca kitap yazıldığını ama hepsinin siyasi içerikli olduğunu gördüm. Ben farklı bir şeyler denemek istedim" dedi.
 </p>
 <p class="metin">
  5 yıllık emeğin sonucu
 </p>
 <p class="metin">
  5 yıl süreyle cumhurbaşkanlığı döneminde Demirel'i takip ederek böyle bir kitap yazdığını belirten Edip Yavuz, "Ama bunu satırlara dökmem bir yılımı aldı. Hafızama fazlasıyla güvenirim. Ancak buna rağmen ben kimsenin yapmadığını yapıyor, yaşadığım her ilginç olayı kayda geçiriyordum Demirel'i takip ettiğim günlerde. Demirel'le gittiğimiz gezilerde herkes tatlı tatlı uyurken, ben o gün yaşanan olayları bir yerlere not almakla uğraşıyordum. Bu anlamda da kitap aslında beş yıldır yazılıyordu" diyor.
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2001/331/politika/1.htm), [web.archive.org (arşiv bağlantısı)](http://web.archive.org/web/20020111225317/http://www.aksiyon.com.tr:80/2001/331/politika/1.htm)
