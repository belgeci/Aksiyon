# Çocuktan çocuğa diplomasi

*Sezai Kalaycı 1998.04.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye'nin dünya ile ilişkileri genel olarak iyi mi kötü mü? Bu soruya nasıl cevap verirsek verelim, gittikçe içiçe giren bir dünyada dostlarımızın sayısını artırmak önemli hedeflerimizden biri olmalı.
  </font>
 </div>
 <div id="newsText">
  <font class="detail-text">
   Uluslararası ilişkiler sadece devletten devlete ya da ülkelerin diplomatları arasında gerçekleşmiyor. Başka ülkelerle iyi ilişkilerin geliştirilmesinde iş adamları, yazarlar, bilim adamları, sanatçılar belki diplomatlardan daha etkili olabilirler.
   <br/>
   <br/>
   Türkiye'nin elinde bu anlamda sayısız fırsat olduğu ve bunların pek azının değerlendirildiği gerçeği ortada. Bu alanda müstesna başarılı teşebbüslerden biri, 1979'dan beri her 23 Nisan'da yapılan yarının büyükleri çocuklarla ilgili uluslararası etkinlik. Türk milletinin Batılı işgalcilere karşı verdiği savaşın yönetimini üstlenen ve milli egemenliğin sembolü haline gelen Türkiye Büyük Millet Meclisi'nin açıldığı 23 Nisan tarihi, Ulusal Egemenlik ve Çocuk Bayramı olarak kutlanıyordu. Bu bayram dünyada çocukların sahip olduğu tek bayramdı.
   <br/>
   <br/>
   1979 yılının UNESCO tarafından 'çocuk yılı' ilan edilmesinin ardından alınan isabetli bir kararla bu bayrama uluslararası bir renk katıldı ve bir hafta süren etkinliklere tüm dünya çocukları davet edilmeye başlandı. Dünyanın tek çocuk bayramı Türkiye sınırlarını aşarak tüm dünya çocuklarının bayramı şeklini aldı.
   <br/>
   <br/>
   Türkiye bu yıl, TRT'nin öncülüğünde gerçekleştirilen dünya çocuklarının şenliğine 20'nci kez ev sahipliği yapıyor. Edebiyatta çocuklar çoğu kez çiçek olarak tanıtılır. 23 Nisan'da yapılan bu çocuk şenlikleri de adeta Türkiye'yi bir çiçek bahçesi haline getiriyor. Çünkü misafir çocuklar çok farklı kıtalardan, farklı ülkelerden. Çiçekler nasıl renk renkse çocuklar da öyle. Sudan'dan Moğalistan'a, Nijerya'dan Çin'e, Bagladeş'e uzanan bir renk cümbüşü.
   <br/>
   <br/>
   23 Nisan, ilk kez 1929 yılında Çocuk Haftası'nın da başlangıç tarihi olarak kabul edilir. Atatürk'ün Türk ve bütün dünya çocuklarına hediye ettiği 23 Nisan Türkiye sınırlarını aşarak dünya çocuk bayramı oldu. 1979 yılında Türkiye ile birlikte 6 ülkenin katılmasıyla başladı 23 Nisan Ulusal Egemenlik ve Çocuk Bayramı'nın uluslararası boyutta kutlanması. Yıldan yıla katılan ülke sayısı arttı, dünya çocuklarının ortak bir şenliğine dönüştü Meclisimizin kuruluş günü. Başlangıcından bugüne kadar tam 13.394 çocuk katıldı bu şenliğe. Çocuklar arasında atılan sevgi tohumları  bu yıl da ülkemize gelen 43 ülkenin ufak elçilerinin gönüllerine serpilecek. Koç Holding tarafından finanse edilen bu yılki  23 Nisan kutlamalarına katılmak için 886 konuk çocuk geldi ülkemize.
   <br/>
   <br/>
   Konuk çocuklar kendi ülkelerinin sağladıkları imkanlar ile Türkiye'ye geliyor. Yalnız BosnaHersekli çocukların gelişi biraz farklı. Bosnalı çocuklar, devletlerinin maddi imkansızlıkları yüzünden Türkiye'ye gönderilememesi üzerine, TSK'ya ait bir askeri uçak ile ülkemize getirildi. Bu yılki kutlamalarda çocuk sayısı en fazla olan ülke Kazakistan. Türkiye'ye iki grup ve 46 çocuk ile gelen Kazakistan'ın ardında 28 çocukla Hırvatistan var. Etyopya, Gambia ve Güney Afrika ülkeleri ise 23 Nisan şenliklerine ilk kez katılıyor. Estonya, Hindistan, Venezuela ve Yugoslavya daha önce katılacağını söylemelerine rağmen katılmaktan son anda vazgeçtiler. Şenliğe 20 yıl içinde en fazla katılan ülkeler ise şunlar: Rusya Fedarasyonu(18), Macaristan (18), KKTC (17), Çek Cumhuriyeti(17), Bulgaristan(14), Yugoslavya  (13), Mısır, Bangladeş, Romanya (12), İtalya, Fransa (11).
   <br/>
   <br/>
   23 Nisan Ulusal Egemenlik ve Çocuk Bayramı'na bugüne kadar hiç katılmayan iki komşu ülkemiz var; İran ile Ermenistan. TRT tarafından organize edilen 23 Nisan'a, Ankara'da bulunan büyük elçiliklere fakslar çekilerek ülkeler davet ediliyor. Ancak Türkiye ile diplomasi krizi yaşayan ülkelerin bu davetlere pek sıcak baktığı söylenemez.
   <br/>
   <br/>
   TRT Kurumu'nca ilk olarak 1979 yılında organize edilen 23 Nisan etkinliklerine Bulgaristan, İtalya, Irak, Romanya, Sovyetler Birliği ve Türkiye katıldı. Türkiye'nin dışa açılmasıyla özellikle 1987 ve 88 yıllarından sonra 23 Nisan'a katılan ülke sayısında önemli ölçüde artış oldu. Ülke sayısının artışı ile birlikte 23 Nisan etkinliklerine katılan çocuk sayısı da ilk yıllara göre büyük oranda arttı.
   <br/>
   <br/>
   23 Nisan etkinliklerine 8 ile 12 yaş grubu arasında olan çocuklar katılabiliyor. Bazı ülkeler tarafından delinse de genelde bu kurala uyuluyor. Türkiye bu yılki 23 Nisan etkinliklerine 240 çocuk ile katılıyor. Bunlardan 90'ı çocuk korosu, 150'si ise halk oyunlarında görevli. Dünya çapında iştirak eden çocuk sayısı ise 1.326.
   <br/>
   <br/>
   TRT Ankara Çocuk Programı tarafından organize edilen 23 Nisan etkinlikleri gerçekten takdire şayan. Böyle büyük bir organizasyondan her yıl yüz akıyla çıkmak kolay iş olmasa gerek. Dünya çapında bir organizasyonu gerçekleştirmenin çok zor olduğunu söyleyen TRT Çocuk Programları Sorumlusu Güler Türkan, "Bütün dünya ülkelerini davet etmek, çocukların buraya gelmelerini sağlamak ve yerleştirmek, sonra kalacakları süre zarfındaki faaliyetlerini tek tek düzenlemek gerçekten çok zor. Çok stresli fakat bu işten alınan zevk de çok büyük" diyor. 23 Nisan için Ankara'da bulunan bütün ülke elçiliklerine faks çekerek davet ettiklerini belirten Türkan, "Bazı ülkeler bayrama katılacaklarını belirtirken bazıları kabul etmiyor. Biz bütün ülke çocuklarını davet ediyoruz. Çünkü 23 Nisan bütün çocukların tek resmi bayramı" diye ekliyor.
   <br/>
   <br/>
   23 Nisan Bayramı için ülkemize gelen çocuklar yaklaşık olarak bir hafta boyunca Türkiye'de kalıyor. Bu zaman zarfında Ankara'yı geziyorlar, şenlik için prova yapıyorlar ve çeşitli sosyal faaliyetlere katılıyorlar. Her 10 yılda bir yapılan ve bu yıl da gerçekleştirilen Dünya Çocuk Parlamentosunda ise çocuklar TBMM'nin çatısı altında görüş, düşünce ve isteklerini dile getiriyorlar.
   <br/>
   <br/>
   Ankara'ya gelen misafir çocukların herbiri ayrı bir aile tarafından ağırlanıyor. Bu çocuklarla gelen grup liderleri ise Türkiye'de çeşitli otellerde kalıyorlar. Konuk öğrencilerin barınma, beslenme ihtiyacını karşılayan aileler ilkokullarda çocukları olanlar. Bu yıl 886 konuk çocuk ve bir o kadar da onları misafir eden öğrencimiz var. Yani her bir konuk çocuk bir ailenin misafiri.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3677-cocuktan-cocuga-diplomasi.html), [web.archive.org (arşiv bağlantısı)](http://web.archive.org/web/20130910042346/http://www.aksiyon.com.tr:80/aksiyon/haber-3677-cocuktan-cocuga-diplomasi.html)
