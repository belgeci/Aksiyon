# CHP: Yeter söz Baykal'ın

*Sezai Kalaycı 2001.03.24*

<div>
 <p class="spot">
  CHP'de müzmin muhalifleri temizleme harekâtı yaşanıyor.  Partiden ayrılanlar sol hareket kanadı altında Sosyal Demokrat  Parti'yi kurma çabası içindeler. Parti içinde kalan Murat  Karayalçın da, Sosyal Demokrat Atölyeleri ile alttan alta parti  kurma yönünde çalışmalar içinde
 </p>
 <p class="metin">
 </p>
 <img border="0" src="/web/20020329050400im_/http://www.aksiyon.com.tr/2001/329/resimler/CHP.jpg"/>
 <p class="metin">
  Kurultay ve kavgaların partisi görünümü veren CHP'de sular durulmuyor. 30 Eylül'de yapılan olağanüstü kurultayda bıraktığı koltuğa yeniden dönen Deniz Baykal'a karşı, parti içi muhalefet her geçen gün sesini yükseltiyor. SHP kökenlilerin partiden ayrılması ve yeni parti kurma arayışları CHP'nin uzun bir süre daha iç çekişmelerle meşgul olacağını gösteriyor.
 </p>
 <p class="metin">
  Geçtiğimiz hafta Erdal İnönü'nün partiden ayrılması üzerine gözler yine CHP'ye çevrildi. İnönü'nün partiden ayrılmasından sonra yaprak dökümü hız kazandı. Önce Murat Karayalçın'ın PM üyeliğinden istifa etmesinden sonra Mehmet Moğultay, Timurlenk Dal, Fikri Sağlar partiden ayrıldılar.
 </p>
 <p class="metin">
  Birleşme bütünleşmeyi getiremedi
 </p>
 <p class="metin">
  1995 yılında CHP ile SHP birleştiği zaman, solun, DSP'nin de katılımıyla bütünleşeceği ve yeniden bir 'güç' haline geleceği beklentisi doğdu. Ancak zamanla bütünleşmenin aksine sorunlar tek tek ortaya çıktı ve çözümleri hep ertelendi, son seçimlerde alınan kötü sonuca kadar. CHP'nin Meclis dışında kalmasıyla SHP kökenliler ile CHP kökenliler birbirlerini suçlayan demeçler vermeye başladılar. Deniz Baykal, parti içindeki bu çekişmeler ve başarısızlık nedeni ile görevinden istifa etmek zorunda kaldı. Ancak şunu hemen hemen herkes biliyordu ki, Baykal başkanlıktan tamamen ayrılmamıştı, er ya da geç partinin başına geri dönecekti. Altan Öymen için 'emanetçi başkan' yorumları bundan kaynaklanıyordu. 30 Eylül'de yapılan olağanüstü kurultay bu yorumları doğru çıkardı ve Baykal, 5 ay aradan sonra Öymen'den emaneti geri aldı. Baykal'ın dönüşü, SHP kökenli parti kurmaylarını rahatsız etti. Bu rahatsızlık parti içi muhalefeti tekrar hareketlendirdi. SHP kökenli parti kurmayları çeşitli faaliyetler düzenleyerek, üst üste Ankara ve İstanbul'da kendi aralarında toplantılar tertiplediler. Bu toplantılar ve faliyetlerden tam anlamıyla bir birlikte hareket etme kararı çıkmadı.
 </p>
 <p class="metin">
  İnönü'nün parti üyeliğinden istifası Baykalcılardan ziyade muhalifler için çok önemli bir gelişmeydi. Bu gelişmenin hemen peşinden Murat Karayalçın da harekete geçerek Parti Meclis'i üyeliğinden istifa etti. Mayıs ayında yapılacak CHP olağan kongresine kadar parti içerisinde mücadele etme kararı alan Murat Karayalçın, CHP'den tümüyle kopup kopmayacağını, yeni oluşumla ilgili siyasi gelişmelere ve İnönü'nün izleyeceği politikalara göre belirleyecek.
 </p>
 <p class="metin">
  Karayalçın'ın parti kuracak örgütü var
 </p>
 <p class="metin">
  Murat Karayalçın'ın partiden ayrılma nedenlerinin başında, parti içinde Baykallaşma hareketinin olması. Bu hareketin parti merkezi tarafından desteklenmesi ve SHP kökenli kişilerin adeta partiden uzaklaştırılması Karayalçın'ın PM'den ayrılmasındaki gerekçelerdi. Mayıs'ta yapılacak olan kongreye kadar tabanda istediği desteği bulursa Karayalçın, parti içi mücadeleye devam edecek. Ancak evdeki hesap çarşıya uymaz ise o takdirde CHP'den tamamen kopup yeni bir parti kurma çalışmalarına başlayacağı tahmin ediliyor.
 </p>
 <p class="metin">
  Murat Karayalçın'ın başında bulunduğu Sosyal Demokrat Atölyeleri uzun zamandır hummalı bir çalışma içerisinde. Bu atölyelerde sol parti nasıl olmalı, 21. yüzyılın sol anlayışı ve iktidara giden yolun önünün nasıl açılacağı konusunda çalışmalar yapılıyor. Bu çalışmalar ve Karayalçın'ın SHP'den gelen bir örgütünün olması nedeniyle Karayalçın'ı en önemli muhalif pozisyonuna sokuyor.
 </p>
 <p class="metin">
  Sol kanat lider sıkıntısında
 </p>
 <p class="metin">
  CHP'de bulunan diğer muhalif kanadın toplandığı çatı ise SODEV. Kamuoyu tarafından sol kanat olarak bilinen bu hareketin başında da Ercan Karakaş bulunuyor. Ercan Karakaş'ın yanında Fikri Sağlar, Seyfi Oktay, Şahin Ulusoy, Aydın Güven Gürkan gibi isimler bulunuyor. Sol hareketin en büyük zaafı ise herhangi bir örgüt yapısının olmayışıdır. Murat Karayalçın'ın dışında bu hareketin bir tabanı yok. Fakat Erdal İnönü'nün, kurulacak olan Sosyal Demokrat Parti'nin başında bulunması ihtimali sol kanadın en büyük umudu. Erdal İnönü'nün ve Karayalçın'ın yer almayacağı bir oluşumun halk nezdinde yaşama şansının pek olmayacağı bu hareketin içinde olanlar tarafından da biliniyor. Sol hareket ile toplantılara katılan ve onlarla şu an olmasa bile ileride birlikte hareket edeceği düşünülen bir başka isim de Mümtaz Soysal.
 </p>
 <p class="metin">
  Yeni arayış içinde olan sol hareket İnönü'nün başkanlığında kurulacak Sosyal Demokrat Partiye, kendisini solcu olarak kabul eden herkesi davet ediyorlar. Bu nedenle hem Karayalçın'a hem de Altan Öymen'e kendilerine katılmaları için davet gönderdiler. Fakat bu iki isimde şu an için CHP'den ayrılmayacaklarını söylüyor.
 </p>
 <p class="metin">
  'Zeytin Dalı' modeli uygulanacak
 </p>
 <p class="metin">
  Türkiye için yeni bir modeli deneyecek olan Sosyal Demokrat Parti, bütün sol partiler ile (DSP hariç) seçimlerde ortak hareket etmeyi hedefliyor. Seçimlerde ortak hareket etme modeline de Zeytin Dalı modeli adı veriliyor. Bu model ilk olarak İtalya'da uygulanmıştı. Bu modelde bütün parti ve kişilerin tüzel kişilikleri saklı kalmak şartıyla seçimlerde hangi parti hangi bölgede güçlü ise onun adamını aday göstermeyi öngörüyor. Bizlerin aşina olduğu deyimi ile bu model ortak aday çıkarma.
 </p>
 <p class="metin">
  Yakın bir zamanda kendisini kamuoyuna tanıtacak olan sol hareket, bu günlerde lider sorunu yaşıyor. Erdal İnönü'nün önderliği ile kurulması planlanan hareket, bu ismin 'artık ben siyasi bir partide yer almayacağım' açıklaması ile sıkıntıya girmiş durumda. Yine sol hareketin başına ne Hasan Fehmi Güneş'in ne de Hikmet Çetin'in gelmesi mümkün görünmüyor. Zira, Hasan Fehmi Güneş, CHP'den asla kopamayacağını söylerken, Hikmet Çetin'in de Baykal'ın karşısında bir harekette yer alamayacağı ifade ediliyor.
 </p>
 <p class="metin">
  CHP'den ayrılanlar derebeyleri
 </p>
 <p class="metin">
  Sol harekette yer alan isimlerin herhangi bir örgütlenmeleri olmaması ve geçmişte hep belli bölgelere ve mezhebe yönelik siyaset yapmaları en büyük çıkmazlarını oluşturuyor. Sol harekette yer alan isimlerin, CHP'de bulundukları dönemde belli bir bölgeye ve mezhebe dönük siyaset içerisinde olmalarının, parti içerisinde adeta derebeyliklerin oluşmasına neden olduğu da parti merkezine yakın isimler tarafından dile getiriliyor. Bugün bu derebeyliklerin biraraya gelerek yeni bir parti kurmaları ve başarı yakalama ihtimaleri CHP merkezi tarafından pek olası görünmüyor.
 </p>
 <p class="metin">
  Günay partide kalacak
 </p>
 <p class="metin">
  Muhalifler arasında birlik olmaması, CHP merkezini rahatlatan bir unsur, fakat Ertuğrul Günay'ın dediği gibi, "CHP kendi içerisinde hukuku, demokrasiyi, şeffaflığı tesis edemezse, ayrılanların ve ihraç edilenlerin kuracağı bir siyasi partinin başarı şansı yüksek."
 </p>
 <p class="metin">
  Günay, sadece Şeyh Edebali'nin sözlerini duvara asarak ve güzel sözler söyleyerek bir başarı elde edilmesinin mümkün olamayacağını belirtiyor: "CHP kendi içerisinde muhalif seslere hoşgörü göstermeli. Merkezin güdümünde olmayan il ve ilçe teşkilatlarını yok saymamalı. Ben parti içinde mücadele etmeye kararlıyım."
 </p>
 <p class="metin">
  Karayalçın, iki arada bir derede
 </p>
 <p class="metin">
  Son ayrılmalar ve ihraçlar CHP'nin, parti içi muhalefeti tasfiye girişimi olarak değerlendiriliyor. Parti Meclis'inden istifa ederek yalnızca CHP üyesi olan Murat Karayalçın'ın durumunu kendi deyimi ile, "CHP'nin yani partiyi yönetenlerin tutum ve davranışları" belirleyecek. Sosyal Demokrat Atölyeleri'nin başında bulunan Karayalçın, kendisinin partide kalıp kalmayacağı konusunda şu an bir şey söylemesinin zor olduğunu belirtiyor:
 </p>
 <p class="metin">
  "Önümüzdeki Mayıs kongresine kadar ya da başka bir tarihe kadar partide kalacağım söylentileri doğru değildir. Benim CHP'de kalıp kalmamam tamamen CHP'nin, halkın talep ve arzularına cevap vermesiyle ilgilidir."
 </p>
 <p class="metin">
  CHP'deki çalkantılar, istifa ve ihraçları Zaman Gazetesi köşe yazarı Tamer Korkmaz'ın 'CHP'nin mütevelli heyeti gitti' başlıklı yazısı çok iyi anlatıyor.
 </p>
 <p class="metin">
  "CHP'den kopanlar, Sosyal Demokrat Parti'yi kurmak istiyorlar. Ayrılıkçılar mutlaka bu partiyi kurmalılar, kurmazlarsa darılırım! Artı, ille de seçime gitsinler; böylece boylarının ölçüsünü alsınlar. Küsuratlardan küsurat beğensinler.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/329/politika/1.htm), [web.archive.org (arşiv bağlantısı)](http://web.archive.org/web/20020329050400/http://www.aksiyon.com.tr:80/2001/329/politika/1.htm)
