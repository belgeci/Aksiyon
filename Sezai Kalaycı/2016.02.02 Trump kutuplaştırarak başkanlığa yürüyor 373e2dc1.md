# Trump kutuplaştırarak başkanlığa yürüyor

*Sezai Kalaycı 2016.02.02*

<div class="pNewsDetailMainContent ctx_content" itemprop="articleBody">
 <p>
  Kasımdaki ABD Başkanlığı yarışı öncesinde partilerde adaylık mücadelesi var. Anketlere göre Cumhuriyetçi 11 aday adayı içinde en fazla destek alan isim, kutuplaştırıcı bir dil kullanan emlak milyarderi Donald J. Trump.
 </p>
 <p>
  ABD’de kasımda yapılacak başkanlık seçimlerini dünya kamuoyu da yakından takip ediyor. Cumhuriyetçi Parti’nin şimdilik en güçlü aday adayı Donald Trump’ın seçimi kazanma ihtimali de büyük bir ilgiye mazhar şu sıralar.
 </p>
 <p>
  Emlak milyarderi ve TV şovmeni Trump, adaylığını açıkladığında, kimsenin ciddiye almadığı bir isimdi. Adaylık açıklamasından birkaç hafta sonra anketlerde ilk sırada görülmesi de yine çoğunu huzursuz etmemişti. Hemen herkes, anketlerdeki görüntünün değişeceğini düşünüyordu. Fakat aksi oldu. Cumhuriyetçi Parti içinde devam eden başkanlık yarışında aday adayları inişli çıkışlı bir grafik sergilerken, sadece Trump sürekli yükseliş gösterdi ve en kuvvetli aday durumuna geldi.
 </p>
 <p>
  ABD Başkanı Barack Obama’nın yerine 2017’nin ilk ayından itibaren Beyaz Saray’a kimin yerleşeceğine Amerikan halkı yaklaşık 9 ay sonra karar verecek. Demokrat Parti içinde başkan aday adaylığı ön seçiminde eski ABD Dışişleri Bakanı Hillary Clinton, diğer iki rakibine göre daha avantajlı görünüyor. Clinton şu sıralar, bakanlığı döneminde resmî elektronik posta adresi yerine şahsına ait olanı kullandığı için Federal Soruşturma Bürosu’nun soruşturmasından geçiyor. Bu soruşturma seçim kampanyasına zarar vermezse, Demokratlarda Clinton ismi daha çok öne çıkacak. Ancak yine de not etmek gerek, Clinton’ın parti içindeki rakibi Bernie Sanders’ın popülaritesi özellikle genç seçmenler arasında giderek artıyor. Hatta ön seçimin yapılacağı ilk iki eyalette, Sanders’ın kazanma ihtimali var.
 </p>
 <p>
  Cumhuriyetçi Parti’de ise işler biraz karışık. Anketlere göre Cumhuriyetçi 11 başkan aday adayı içinde seçmenden en fazla destek alan isim milyarder emlakçı ve televizyon şovmeni Donald J. Trump. NBC/WSJ/Marist araştırması, ilk Iowa önseçimi için Trump’ın yüzde 32 desteğe sahip olduğunu, en yakın rakibi Cruz’un ise yüzde 25’te kaldığını gösteriyordu. Başka bir anket, muhafazakâr tabanda Trump’ı olumlu bulanların seçmen oranının yüzde 57’ye yükseldiğini gösteriyor.
 </p>
 <p>
  Seçmen nazarında ilgi gören Trump’a Cumhuriyetçi Parti yönetimi ve önde gelenlerinin soğuk baktığı sır değil. Trump’ın ekonomiden savunmaya, sosyal politikalardan dış ilişkilere her alanda ileri sürdüğü projeler “hayal” görülüyor. Cumhuriyetçi Parti’nin başkan aday adaylarından Florida eski valisi Jeb Bush’un (babası ve ağabeyi ABD başkanlığı yapmıştı) “Donald Trump kaos bir aday ve seçilirse kaos bir başkan olur.” sözleri, birçok akademisyen, gazeteci, siyasetçi ve sanatçının ortak korkusunu yansıtıyor.
 </p>
 <p>
  Kendisine rakip olarak gördüğü herkesi hedef tahtasına koymaktan çekinmeyen Trump, sivri dili, küfürlü ve bayağı sözleri, belden aşağı vuruşları, halkı kutuplaştıran konuşmaları, ayrımcı ve nefret eksenli söylemleri, dehşete düşüren demeçleri yüzünden kimsenin bulaşmak istemediği biri.
 </p>
 <p>
  Trump, başkanlık yarışında rakiplerine laf yetiştirmekle kalmıyor, canlı tartışma programlarına çıktığı televizyon kanalına ve programı yöneten moderatöre bile sataşmaktan geri durmuyor. CNN’de CNN televizyonuna saldırdı. Fox News’te kanalın en tanınmış sunucusu Megyn Kelly’yeü, kendine zor bir soru sordu diye ‘sürtük’ demekten çekinmedi.
 </p>
 <p>
  Müslüman karşıtlığı prim yaptı
 </p>
 <p>
  Trump’ın ABD kamuoyunda sürekli gündemde olması bir tarafa, söylediği birçok sözün uluslararası ilişkileri de ilgilendiren yönleri bulunuyor. 7 Aralık 2015’teki “Bütün Müslümanların ABD’ye girişi yasaklanmalı” sözü, oy kaybettirmek şöyle dursun, anketlerde Trump’a desteği yüzde 7-8 artırdı.
 </p>
 <p>
  Trump’ın Müslüman karşıtı söylemleri daha eskiye dayanıyor. Dilinden “radikal İslami terörizm” sözünü düşürmeyen işadamı, eylülde de Müslümanlar hakkında açıkça yalan söylemekten geri durmamıştı. Trump, 11 Eylül saldırılarından sonra New Jersey eyaletinde çok sayıda Müslümanın sevinç gösterileri yaptığını ileri sürmüştü. Trump’ın bu sözleri, New Jersey Valisi ve Cumhuriyetçi Parti’nin başkan aday adaylarından Chris Christie de dâhil olmak üzere yerel basın ve toplum önderleri tarafından yalanlandı. Trump’ın yalanı tabanda karşılık bulmadı ancak oylarında da bir azalma olmadı.
 </p>
 <p>
  İslam karşıtlığı bunlarla da sınırlı değildi. Paris ve California’nın San Bernardino yerleşkesine yapılan saldırılardan sonra, ülkede bulunan camilerin gözlem altına alınması gerektiğini savundu Trump. Müslümanların yakın takibe alınması ve ülke içinde radikalleşmeye karşı polisin yanı sıra Washington yönetiminin de duyarlı olması gerektiğini belirtti.
 </p>
 <p>
  1 Şubat’ta Iowa eyaletinde başlayacak ön seçim yarışı 50 eyaletin genelinde 7 Haziran’a kadar tamamlanmış olacak. Ön seçimlerin  ardından her iki parti de genel kurultayını temmuz sonuna kadar tamamlayarak başkan adayını resmen açıklayacak. Demokrat ve Cumhuriyetçi başkan adayları bu kez kasımın ilk haftasına kadar birbirleriyle yarışacak. Kazanan aday Ocak 2017’de yemin ederek ABD Başkanlığı görevine başlayacak.
 </p>
 <p>
  Ya Trump başkan olursa? Bütün dünyanın sorduğu soru bu. Türkiye ise Trump’ın hem Ankara’yla ilişkilerini hem de Ortadoğu üzerinde Amerikan politikasını nasıl yönlendireceğini kestirmeye çalışacak.
 </p>
 <p>
  Trump’ın Beyaz Saray’a seçilmesi durumunda, kabadayı tavrında bir yumuşama beklenebilir. Ama yine de İslam ve göçmen karşıtlığı, Beyaz Saray’ın politikalarında etkili olacaktır. Türkiye ve Ortadoğu için oluşacak riskleri, yine ünlü emlak milyarderinin sözlerinden çıkarmak mümkün.
 </p>
 <p>
  Müslüman karşıtlığının muhafazakâr tabanda karşılık bulmasından sonra, izlediği politikanın doğru olduğunu savunmakta daha ısrarcı oldu Trump. Suriye krizinde hava operasyonlarının artırılması gerektiğini sık sık dile getirmeye başladı.
 </p>
 <p>
  Geçen ekimde katıldığı bir televizyon programında, Suriye’de Rusya’nın hava operasyonlarına başlamasına karşılık ABD’nin ne yapması gerektiğiyle ilgili bir soruya, “Bu konuda ne mi yapmak isterdim? Arkama yaslanır ve olanları izlerdim.” cevabıyla ABD’nin mevcut Ortadoğu politikasından uzak bir noktada durduğunu gösterdi.
 </p>
 <p>
  Trump’ın Türkiye üzerinde de öngörülebilir bir vizyonu olduğunu söylemek zor. Suriye’de Rusya’nın hava operasyonlarını ‘arkama yaslanıp izlerim’ dediği aynı televizyon programında Trump, Moskova’yı eleştirmesi gerektiğini hatırlamış olacak ki “Şimdi kalkmışlar Suriye’nin içindeler. Orada bir sürü tuzak ve bir sürü sorun var. IŞİD’e karşı hava operasyonu yaptıklarını duyduğumda “Harika, bırakın yapsınlar dedim.” diyerek bu konuda fikirlerinin hiç de tutarlı olmadığını gösterdi. Bu sözlerden bir dış politika analizi çıkarmak için Cumhuriyetçi Parti’nin başkan aday adaylarından Bush’un Trump için söylediği ‘çılgın’ benzetmesini bir yere not etmeli.
 </p>
 <p>
  Türkiye ve IŞİD’i bir safta görüyor
 </p>
 <p>
  1 Aralık’ta katıldığı bir radyo programında Trump, Türk hükümetinin IŞİD’in tarafında yer aldığını, petrol için terör örgütüne destek verdiğini iddia etti. Bu sözleri Rusya Devlet Başkanı Vladimir Putin’in de söylediğini hatırlatan Trump, Türkiye’yi terör örgütüne silah yardımında bulunmak, teröristleri eğitmek ve yaralı militanları hastanelerinde tedavi etmekle itham etti.
 </p>
 <p>
  Trump, aynı mülakatta “Ben Türkiye’yi iyi tanırım. Çok değerli insanlar ve çok da güçlü liderleri var. Şimdi o güçlü liderleri Putin’le mücadele ediyor. Orada olup bitenlere bakacak olursanız, bir sürü endişe ve acı yaşanıyor.” cümlelerini de sarf ediyor.
 </p>
 <p>
  Türk hükümetine hakaretten çekinmeyen Trump’ın Türklere ve Erdoğan’a methiyeler dizmesini Politico adlı haber portalı, İstanbul’daki Trump kulelerine bağlıyor. Politico, “Trump’ın Türkiye yorumları hep negatif değildi. İşadamı, İstanbul’da ikiz kuleleri olması nedeniyle işi çıkar çatışmasına dönüştürmekten kaçındı.” diye değerlendirdi.
 </p>
 <p>
  Trump, Suriye içinde IŞİD’e karşı güvenli bölge oluşturulması tezini desteklemiyor. IŞİD’in ulusal güvenlik sorunu olduğunu ve buna karşı kurulan koalisyon güçlerinin daha etkili mücadele etmesi gerektiğini dile getiriyorsa da ABD askerinin IŞİD’e karşı bir kara savaşına girmesine karşı ve mücadeleyi daha çok bölge ülkelerinin üzerine yıkmak istiyor.  Trump, son olarak Arap ülkeleriyle Türkiye ve Avrupa’nın katkılarıyla IŞİD tehdidinin bertaraf edilmesi gerektiğini 14 Ocak’ta Fox Business Network kanalındaki canlı tartışma programında dile getirdi. Bu sözlerine karşılık olarak Bush ise “Söylediklerini uygulayabilme imkânın yok. Bir taraftan Müslümanların ABD’ye girişini yasaklayacaksın, diğer taraftan da Müslüman ülkelerin öncülüğünde kurulacak koalisyonla IŞİD’i yok edeceksin. Hangi Müslüman ülke böyle bir koalisyona katılır ki?” diyerek karşı çıktı.
 </p>
 <p>
  Kürtlere doğrudan silah yardımı yapılması, İran’la imzalanan anlaşmanın ise tanınmaması gerektiğini de savunuyor Trump. Bölgede ABD’ye dost olarak saydığı ve eleştirmekten itinayla kaçındığı tek ülke  ise İsrail. Batı’nın İran ile anlaşmasına da en fazla İsrail’in güvenliğini tehlikeye atmasından dolayı karşı çıkıyor. İran’la uluslararası güçlerin vardığı anlaşmayı başkan seçilmesi durumunda iptal edeceği sözünü veriyor.
  <br>
   <br>
    Suriyeli mültecilere de karşı
   </br>
  </br>
 </p>
 <p>
  Trump, “Nereden geldiklerini bilmiyoruz, kim olduklarını bilmiyoruz. Onlar IŞİD de olabilir. Truva Atı’da olabilir.” diyerek Suriyeli mültecileri aşağılamış, birçok insan hakları savunucusunun da tepkisini çekmişti. Trump, Obama yönetiminin bu yıl 10 bin Suriyeli mülteciyi Amerika’ya kabul edeceğini açıklamasını da eleştirdi. San Bernardino’da iki Müslüman çiftin yaptığı saldırıyı örnek göstererek Suriye’den yalnızca Hristiyan mültecilerin alınması gerektiğini ileri sürdü.Ülkedeki çatışmayı ancak Suriyelilerin bitirebileceğini açıklayan Trump, radikal olmayan muhaliflere silah yardımı yapılması taraftarı.
 </p>
 <p>
  Ortadoğu’da sorunların bu denli artmasında ise ABD’yi sorumlu görüyor Trump. Ekimde NBC’ye verdiği mülakatta, “Ortadoğu’nun bu kadar berbatlaşmasına, Irak’ın parçalanmasına neden olduk ve Ortadoğu’nun istikrarını bozduk.” diyerek ABD’nin Ortadoğu bataklığına girmemesi gerektiğini savunmuştu.
 </p>
 <p>
  Trump’ın Suriye Devlet Başkanı Beşşar Esed konusunda da tutarlı olduğunu söylemek zor. Ekimde NBC’de Esed’in görevinde güçlenerek kalmasının Ortadoğu’da istikrarı sağlamaya yeterli olmasa da en azından işlerin daha da kötüleşmesini önleyeceğini dile getirmişti. Aralıkta CNN’deki canlı tartışma programında ise İran’ın desteklediği Esed’in bölge için tehdit oluşturduğunu ve görevinde kalıcı olmaması gerektiğini söylemişti.
 </p>
 <p>
  Trump, Ortadoğu’da dikta rejimlerinin varlığının arzu edilmese de devam etmesi gerektiği fikrinde. Demokrasi adına dikta rejimlerinin doğru olmadığına ancak Ortadoğu ülkeleri için bunun istisnai olabileceğine inanıyor. Trump’a göre, Irak’ta Saddam Hüseyin, Libya’da Muammer Kaddafi görevlerinde kalsaydı bugün bölge daha kalkınmış olacaktı. “Libya diye bir ülke bile ortada kalmadı. Irak’ta bir çekişme yok, yalnızca felaket var.” diyerek istikrarın ve güvenliğin her şeyden öncelikli olduğunu dile getirdi.
 </p>
 <p>
  Amerikan halkının çoğunluğu Trump’ın başkan olmasını istemiyor. Washington Post  ve ABC News’in geçen aylarda yaptığı ankette, Trump’ın başkan seçilmesinden ‘kaygı’ duyanların oranı yüzde 69 olarak belirlendi. Ünlü işadamının başkanlığına destek verenler ise yüzde 29’da kaldı.
 </p>
 <p>
  “Trump seçilirse Türkiye için kâbus olur mu?” sorusuna cevap, Trump’ın kendi sözleri dikkate alınacaksa gayet açık…
 </p>
</div>


Kaynak: [www.aksiyon.com.tr](http://www.aksiyon.com.tr/secim/trump-kutuplastirarak-baskanliga-yuruyor_553723), [web.archive.org (arşiv bağlantısı)](http://web.archive.org/web/20160214231046/http://www.aksiyon.com.tr/secim/trump-kutuplastirarak-baskanliga-yuruyor_553723)
