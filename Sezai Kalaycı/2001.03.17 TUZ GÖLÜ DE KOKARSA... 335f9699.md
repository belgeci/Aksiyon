# TUZ GÖLÜ DE KOKARSA...

*Sezai Kalaycı 2001.03.17*

<div>
 <p class="spot">
  Tuz Gölü'nün ölmesi bir yandan yöre insanını ekmeğinden ederken bir  yandan da yılda iki defa uğrayan göçmen kuşların buraya gelmemesine  neden oluyor. Anadolu, bir yeryüzü harikası olan Tuz Gölü'nün ölmesine  izin vermemeli. Çünkü yeryüzü, bizlere babalarımızdan kalan miras değil, çocuklara bırakacağımız emanet
 </p>
 <p class="metin">
 </p>
 <img border="0" src="/web/20020522072753im_/http://www.aksiyon.com.tr/2001/328/resimler/Tuz.jpg"/>
 <p class="metin">
  İç Anadolu, bozkırları ve anız yakmalarıyla ünlüdür. Bir de melankolik bir perspektifte yitip giden telgraf direkleriyle... Anadolu'nun bu özellikleri insanın içinde hüzün çiçekleri açtırıyor. İster istemez yeryüzünde hüzünden başka bir şeylerin olmadığı duygusuna kapılıyor insan bu amansız bozkırlarda.
 </p>
 <p class="metin">
  Tuz Gölü, Türkiye haritasında duruşu itibariyle sanki bir Mevlevi ve yanında küçük çırağını andıran görüntüsüyle, Anadolu topraklarında binlerce yıldır sessiz sedasız duruyor.
 </p>
 <p class="metin">
  Yeryüzünün en ilginç coğrafi oluşumlarından olan Tuz Gölü, sular tamamen göl çanağını doldurduğunda 1642 kilometrekarelik, yaz aylarında buharlaşmanın etkisiyle 1100 kilometrekarelik bir alanı kapsıyor. Yüzeyde 20, bazı senelerde 35 santimetreye kadar kalınlıklarda tuz tabakasıyla kaplanıyor  Tuz Gölü. Ancak ortalama 8 santimetreden yapılıyor Tuz Gölü'nde üretim. Bunun hem temiz üretim hem de gelecek yıllara daha rahat tuz tabakası bırakmak amacıyla yapıldığını belirtiyor yetkililer. Tabii bir de kullanılan teknolojinin geri olmasından kaynaklanıyor.
 </p>
 <p class="metin">
  Devlet kurumlarındaki verimsiz işletme modeli/anlayışı Tuz Gölü'nde de sözkonusu. Oysa çağdaş ve akılcı bir yönetimle, ilkel üretim teknolojisini yenileyip "beyaz altın" denilen tuzdan milyonlarca dolar sağlanabilir...
 </p>
 <p class="metin">
  Tuzun işlenme hikayesi
 </p>
 <p class="metin">
  Kaldırım Tuzlası'nda çalışmalar, temmuzun 15'inde başlayıp kasım ayında bitiyor. Ancak tuz çıkarımı temmuz sonuyla ağustos içinde gerçekleştiriliyor. Bizde modası geçmiş metodlarla yapılan üretim ana çizgileri ile şöyle gerçekleşiyor: Önce tuz çıkarılacak alanlar belirleniyor. Bu alanlarda en az 7—8 santimetrelik temiz tuz tabakası olması şart. Daha ince tabakalı alanlar, "fireli" ürünler çıktığı için ekonomik kabul edilmiyor. İlk önce dozerlerin arkasına bağlı olan "kazıyıcı"lar, temiz tuz tabakasını kazıyarak alttaki çamurlu tabakadan ayırıyorlar. Ardından "küreyici" dozerler, kazınan tuzu yığın haline getiriyor. "Hatçı" denilen işçiler, tuz yığınlarının yanına, vagonetlerin yanaşabilmesi için, basit raylar döşüyorlar. Kepçeli dozerler tuzları her birinde 1'er tonluk 30—40 vagon bulunan vagonetlere yüklüyor. Yüklenen tuzlar, tuzlanın ortasında bulunan depoya götürülüyor. Depoda adeta dev bir tuz dağı oluşuyor. Daha eskilerde ise tuzlar vagonetlerin yerine develerle taşınırmış.
 </p>
 <p class="metin">
  Tuz, Şereflikoçhisar ekonomisinin belkemiği durumunda. İlçede, bu  sektörden geçinmeyen hemen hemen yok gibi. Hattâ Koçhisar'ın türkülerine bile girmiş; "Deveyi tuz öldürür/ Sürmeyi göz öldürür/ Yiğidi kılıç kesmez/ Bir acı söz öldürür" gibi.
 </p>
 <p class="metin">
  Tuzun hikayesi
 </p>
 <p class="metin">
  Dünya şekillenirken bazen denizler karalara yürüdü, bazen karalar denizleri işgal etti. Karadaki deniz ve göller zamanla kurudu, kristalleşen tuz, kalın katmanlar oluşturdu. Tektonik hareketler sonunda da kaya kütleleri altında kaldılar. Günümüzde tuz, deniz, göl ve yeraltı sularında eriyik olarak, toprak altında ise kaya tuzu olarak bulunuyor. Bilim adamları, denizlerdeki tuz miktarının 50 katrilyon ton olduğunu tahmin ediyorlar. Bu miktar tüm yeryüzünü 45 metre yükseklikte bir tuz tabakasıyla örtebilecek miktar anlamına geliyor.
 </p>
 <p class="metin">
  Devlet tekelinde tuz
 </p>
 <p class="metin">
  1862 yılında "Tuz Talimatı"yla tuzda devlet tekelinin uygulanmasının başladığı döneme kadar tuzlalar, "mültezim" adı verilen bir tür mütteahitlerce işletiliyordu. 1879 yılında ise tüm tuzlalar, devletin borçları nedeniyle Galata Bankerleri'ne devredildi. 1932'de de tuzlalar Tekel Genel Müdürlüğü'ne bağlandı. Bu tarihten günümüze kadar tuz üretimi devletin tekelinde ancak bugünlerde özelleştirilmesi gündemde.
 </p>
 <p class="metin">
  211 milyon rezervi var
 </p>
 <p class="metin">
  Türkiye'de tuz üretim şekli dünyada olduğu gibi dört yöntemle yapılmakta; denizden, gölden, kaya tuzu ile memba ve kaynak tuzu üretimi.
 </p>
 <p class="metin">
  Türkiye yıllık 2 milyon 200 bin ton tuz üretimi ile dünya klasmanında yer alamıyor. Buna karşılık ülkemizin yıllık tuz ihtiyacı 1 milyon 800 bin ton. Tuz Gölü, üretilen tuzun yüzde 70'ini karşılıyor. Bu yaklaşık olarak 1.5 milyon ton tuz anlamına geliyor. Senede ortalama 8 cm'den üretim yapılan Tuz Gölü, 211 milyon ton rezervi ile dünyada tuz üretiminde ikinci en büyük kaynak. Böylesine sonsuz denilebilecek bir kaynağa sahip olan ülkemiz, yurtdışı pazarı oluşturulamadığı için sadece iç tüketime yönelik üretim yapıyor. Tuz Gölü'ne yeterli yatırımların ve yeni teknolojilerin getirilememesinden dolayı üretilen tuzun maliyeti de yüksek oluyor. Devletin kısıtlı imkanlarından dolayı hiç şüphe yok ki diğer KİT'lerde olduğu gibi yeterli kaynaklar ayırılamıyor. Tuz Gölü de hakettiği yatırımları göremiyor.
 </p>
 <p class="metin">
  Tuz Gölü özelleştirilsin
 </p>
 <p class="metin">
  Şereflikoçhisar halkı devletin kısıtlı imkanlarından dolayı buraya yatırım yapamamasını doğal karşılıyor, fakat Tuz Gölü'nün biran önce özelleştirilmesini istiyor. Çünkü gerek Şereflikoçihar gerekse Cihanbeyli'nin ekonomisinin hemen hemen tamamı tuza dayanıyor. Sadece Koçhisar'da 1200 kamyon ve tır var. Bu yaklaşık 5 bin insanın ekmek teknesi anlamına geliyor. Son sayımlarda 42 bin nüfusu çıkan ilçenin gerçek nüfusu yöre halkına göre 25 bin civarında. 30 kadar orta ve büyük ölçekli merkezde tuz üreten Koçhisar'da, bu fabrikalarda 500 kadar insan çalışıyor. Bu rakam Tekel işletmeleri olan Kaldırım ve Kayacık'ın dışında. Burada çalışanları da katınca tuzdan geçimini sağlayanların sayısı binin çok üzerine çıkıyor.
 </p>
 <p class="metin">
  Tuz Gölü 15 sene sonra yok
 </p>
 <p class="metin">
  Tuz Gölü üzerinde Tekel'e ait üç işletme bulunuyor. Bunların ikisi Şereflikoçhisar'da, biri de Cihanbeyli'de. Şereflikoçihar'da Kaldırım ve Kayacık tuz işletmeleri bulunurken, Cihanbeyli'de Yavşan tesisleri mevcut. Kayacık diğerlerinden farklı olarak "Havuzlama Sistemi" ile üretim yapıyor. Kayacık'ın havuzlama sistemi ile tuz üretimine geçmesindeki temel etken gölün kirlenmesi. Tuz Gölü her geçen gün biraz daha ölüyor. Uzmanlar kirlenme devam ederse Tuzgölü'nün 10—15 yıl içinde yok olacağını belirtiyorlar. Tuz Gölü'nün kirlenme hikayesi eskilere dayanıyor.
 </p>
 <p class="metin">
  1960'lı yıllarda Amerikalılar hibe niteliğinde Türkiye'ye kredi verir. Bu kredinin verilme koşulu da Beyşehir ve yöresinin tarımsal alanlarının sulanmasıdır. Devlet Planlama Teşkilatı'nın onayı ile Beyşehir ve yöresinde sulama kanalları yapılarak Tuz Gölü'ne bağlanır. 1973 yılında Tuz Gölü'ne yapılan su kanallarından sular akmaya başlar. Göl, ilk zamanlarda herhangi bir kirlilik ile karşılaşmaz ya da öyle sanılır. 1978 yılına gelindiğinde Tuz Gölü'de kirlenme başlar. Ancak yetkililerimiz bunun için bir önlem almaz ya da alamazlar. Sulama amaçlı olarak kurulan kanallar zamanla Konya'nın sanayi bölgesinin üzerine kurulması nedeni ile kirli olarak akmaya başlar. 1978'den  2001'e geldiğimiz zamana kadar Tekel Genel Müdürlüğü ile Çevre Bakanlığı bir çok toplantılar yapar Tuz Gölü'nün kurtarılması için. Bu toplantılarda bir çok proje üretilir fakat bir türlü hayata geçirilemez. Şüphesiz sulama kanalları iyi niyetle yapılır fakat sonuç Hint atasözünün de dediği gibidir: "Cehenneme giden yol iyi niyet taşlarıyla döşelidir".
 </p>
 <p class="metin">
  Gölü çevre iller kirletiyor
 </p>
 <p class="metin">
  Konya'dan gelen ve hem kanalizasyon hem de sanayi atıklarını taşıyan kanal, Tuz Gölü'nü en çok kirleten akıntı. Bunun dışında Aksaray, Cihanbeyli, İnlice, Beyşehir, Bozkır ve Şereflikoçhisar kanalizasyonları da kirlenmede önemli etken.
 </p>
 <p class="metin">
  Bu kanalizasyonları 1992 verilerine göre göle verdikleri sanayi atıkları şöyle; 1949 ton deterjan, 90 bin ton yağ ve gres,1500 ton organik madde, 28 ton nitrat, 18 bin ton sülfat, 276 kilo civa.
 </p>
 <p class="metin">
  Yıllık 200 bin ton çamur akıyor göle
 </p>
 <p class="metin">
  Tuz Gölü'nün her sene adım adım ölmesine yukarıda saydığımız sanayi atıklarının yanında bir de su kanallarının taşıdığı çamurlar katkıda bulunuyor. Yıllık 200 bin ton çamurun Tuz Gölü'ne aktığını belirten yetkililer, her sene bu gölün havzasının daraldığını ve tuz tabakasının altında adeta bir bataklığın oluştuğunu belirtiyorlar. Kanalizasyonların üzerinde yapılacak arıtma tesislerinin bile Tuz Gölü'nün ölmesinin önüne geçemeyeceğini vurgulayan yetkililer, bundan 20 yıl kadar önce yaz aylarında insanların yürüyerek gölün bir yakasından diğer yakasına rahat geçebildiklerini, artık bunun mümkün olmadığını söylüyorlar.
 </p>
 <p class="metin">
  Bütün bu olumsuz etkenler aynı zamanda tuzda bulunan magnezyum ve başka maddelerin oranını artırıyor. Magnezyum ve diğer elementlerin tuzdaki oranının artması, tuzda erimeyen maddelerin çoğalması anlamına geliyor. Bu, tuzun üretilmesinde çeşitli zorlukları da beraberinde getiriyor. Tuz üretiminde havuz sistemine geçen Kayacık işletmeleri, bunun için trilyonlar harcamak zorunda kalmış. Tuz üretme tesislerinden tuz alan özel işletmeler de, aldıkları tuzları normal işlemlerin dışında yıkayarak pazarlamak durumundalar.
 </p>
 <p class="metin">
  Şereflikoçhisarlılar herşeye rağmen umutlarını yitirmiş değiller. Görüştüğümüz onlarca özel işletme sahibi tuz üretiminin özelleştirilmesi ve su kanallarının göle akmasının durdurulması durumunda Tuz Gölü'nün eskisi gibi olacağını belirtiyorlar. Ancak tuz üretiminin özelleştirilmesini pek olası görmeyen birkaç tuz işletmecisi de yok değil. Onlar, siyasilerin, arpalık olarak gördükleri KİT'lerden vazgeçemeyeceklerini söylüyorlar.
 </p>
 <p class="metin">
  Tuz, 21. yüzyılın temel girdilerinden
 </p>
 <p class="metin">
  Tuz, 19. yüzyılda kimya sanayi gelişene kadar, yalnızca besin ve katkı maddesi olarak kullanılıyordu. Günümüzde ise kimya sanayiinin ana hammaddelerinden birini oluşturuyor. Tarım alanında hayvan yemi, hayvan sağlığı, ağaç bakımı ve yabani ot imhasında, trafikte kar ve buzla mücadelede hep tuz kullanılıyor. Sanayide ise, konserve yapımından gübre üretimine, dericilikten kozmetiğe, emaye yapımından tekstile, boya sanayiinden ilaç üretimine ve gıdaya kadar bir çok sektörün vazgeçilmez girdisi.
 </p>
 <p class="metin">
  Çiçek, tuz ve acı...
 </p>
 <p class="metin">
  Bir Zen Budisti, "Çiçekler neden bu kadar güzel hem de neden bu kadar talihsiz yaratılmıştır" diye sorar. Sorduğu soruya daha sonra şöyle devam eder; "Çiçeksiz bir dünyada nasıl yaşayabilirdik? Onlarsız bir dünyayı düşünmek bile insana korku veriyor."  Bugün Tuz Gölü'nün olmadığı Anadolu'yu düşünmek de insana korku ve acı veriyor. Çünkü, binlerce insanın geçim kaynağı ve de binlerce kuşun yuvası uydu göllerinden tuzcul bitkilerine, can çekişen geleneksel kültürüne, kirlenen ve kuruyan su kaynaklarına kadar, Tuz Gölü ve havzasında bulunan çiçekler talihsiz bir kaderi paylaşmakta.
 </p>
 <p class="metin">
 </p>
 <p class="arabaslik">
  Ali Emekçi (Şereflikoçhisar Ticaret Odası Başkanı ve tuz fab. sahibi)
 </p>
 <p class="metin">
  Biz talibiz
 </p>
 <p class="metin">
  Üretilen tuz yurtdışına pek satılmıyor. Atıkların Tuzgölü'nün kalitesini düşürdüğünü bilimadamları söylüyor. Karşılaştığımız sıkıntılar tamamen devletin işleyişi ile ilgili. Bir pompa almak istiyorsunuz, yazışmalar, çizişmeler falan... Nitekim iki yıldır bir pompa alamıyoruz. Ürettiğimiz tuzun kimyasal anlamda pek kaliteli olduğu söylenemez. Kaliteli üretilse zannediyorum yurt dışından gelen tuz büyük ölçüde durdurulur. Dünyanın başka yerlerinde daha sıhhi üretiyorlar. Bir de Türkiye'de enerji çok pahalı. Tuzun özelleştirileceği söyleniyor. Biz buna talibiz. Devletin bize destek olması lazım. Çünkü problemleri biz daha iyi biliyoruz. Kanun nasıl çıkacak henüz tam belli değil ama yüzde 25'inin işçilere verileceği söyleniyor. İşçiler denince burada çalışanlar değil şeker, tütün işçisi falan kastediliyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/328/haberler/5.htm), [web.archive.org (arşiv bağlantısı)](http://web.archive.org/web/20020522072753/http://www.aksiyon.com.tr:80/2001/328/haberler/5.htm)
