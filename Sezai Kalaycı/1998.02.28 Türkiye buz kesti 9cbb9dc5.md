# Türkiye buz kesti

*Sezai Kalaycı 1998.02.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Japonya'nın Nagano kentinin ev sahipliği yaptığı; Almanya, Norveç ve Rusya'nın da madalyaları topladığı 18. Kış Olimpiyatları Türkiye'de pek ilgi uyandırmadı.
  </font>
 </div>
 <div id="newsText">
  <font class="detail-text">
   Bunda, TRT'nin buz dansı dışındaki branşları naklen veya banttan yayınlamaması ile Türkiye'nin olimpiyatlara iddialı sporcu gönderememesi etkili oldu. Kış olimpiyatlarının gazete sayfalarında biraz büyükçe yer almasını ise Türkiye'yi slalomda temsil eden Arif Alaftargil'in Japon Kyodo Ajansı'na yaptığı açıklamanın tercüme hatası sağladı. Alaftargil'in, dereceye girmesinin imkansız olduğunu belirttikten sonra yaptığı '24 yaşındayım ve bekarım' açıklaması, 'Japonya'ya kız arkadaş bulmak için geldim' şeklinde tercüme edilmiş, bu da gazete sayfalarında genişçe yer almıştı. Ve kış olimpiyatlarına katılma hakkını elde eden tek sporcumuz Arif Alaftargil, dediği gibi slalomda dereceye giremedi. Yurda 29. ve bekar olarak dönen genç slalomcumuz, Türkiye'ye de kar yağdığını bütün dünyaya ispatlamış oldu en azından.
   <br/>
   <br/>
   Seyirciler, sporcuların ailesi
   <br/>
   <br/>
   Dağlarında dört mevsim kar eksik olmayan Türkiye'nin kış olimpiyatlarına bir sporcu ile katılması (hiç kar yüzü görmeyen Nijerya bile dört sporcu ile katıldı), bu sporcumuzun da ancak 29. olabilmesi enine boyuna eleştirildi ama buz sporlarındaki durumumuz masaya yatırılmadı hiç. Biz de soluğu, Nagano Kış Olimpiyatları'nın muhteşem görüntüler eşliğinde sona erdiği gün, Türkiye'nin tek buz pistine sahip Ankara Büyükşehir Belediyesi'ne ait Belpa Buz Sporları Salonu'nda aldık. Salonda 7 takımla gerçekleştirilen Türkiye Buz Hokeyi Ligi müsabakaları ve Türkiye Artistik Patinaj Şampiyonası vardı. Az sayıdaki seyirci ise sporcuların ailelerinden oluşuyordu.
   <br/>
   <br/>
   Belpa: Buz sporlarının merkezi
   <br/>
   <br/>
   1989 yılında dönemin başbakanı Turgut Özal tarafından hizmete açılan Belpa Buz Sporları Salonu, hâlâ tek olma özelliğini devam ettiriyor. Belpa, buz hokeyi müsabakalarından, artistik patinaja, halkın buz pateni kayma ihtiyaçlarını karşılamasına kadar her türlü şampiyona, organizasyon ve etkinliğe ev sahipliği yapıyor. Buz Hokeyi Ligi'ndeki 7 takım hafta sonlarında Ankara'da toplanarak maçlarını oynuyorlar. Belpa Buz Sporları Salonu'nun mazisi dokuz yıl olunca, buz sporlarının Türkiye'deki geçmişi de dokuz yıldan fazla değil tabii olarak. Türkiye, henüz emekleme döneminde olan buz sporlarında uluslararası bir başarı elde edemedi. Bütün dallarda madalyalara el koyan Rusya'nın 150 yıllık geçmişini göz önüne alırsak, henüz 9 yıllık bir mazisi olan Türkiye'nin başarı gösterememesi gayet normal.
   <br/>
   <br/>
   Burjuva sporu mu?
   <br/>
   <br/>
   Buz sporlarının fazla rağbet görmemesinin en önemli sebeplerinden biri de burjuva sporu olarak görülmesi ve bir sporcunun bu sporu yapabilmesi için ayda en az 20 milyon lira ödemek zorunda kalması. Zengin ailelerin çocukları bu sporu zevk için yaptıklarından dolayı devamlılık sağlanamıyor. Bu da başarıyı olumsuz yönde etkiliyor. Başarı için orta ve dar gelirli ailelerin çocukları da bu spora yönlendirilmeli.
   <br/>
   <br/>
   Dökmeci: Salon sayısı artacak
   <br/>
   <br/>
   1991 yılında kurulan Buz Sporları Federasyonu Başkanı Abdülkadir Dökmeci'ye buz sporlarının durumunu sorduk. Dökmeci, Avrupa'dan örnekler vererek başladı cevap vermeye: 'İsveç'te, Finlandiya'da, İngiltere'de Buz Sporları Federasyonu'nun kuruluşları 1890'lara dayanıyor. Bizde ise 7 yıllık mazisi var. Hollanda'da 20 tane olimpik standartlara sahip buz salonu varken, bizde sadece bir tane olması Türkiye'nin buz sporlarında nerede olduğunu göstermesi açısından yeterli sanırım'.
   <br/>
   <br/>
   Federasyon olarak 2000 yılına kadar buz sporları salonu sayısını altıya çıkarmayı hedeflediklerini söylüyor Dökmeci. Fatih Belediyesi ile birlikte bu konuyla ilgili çalışmalar yapılıyormuş. İzmit'te tamamlanmak üzere olan salonun dışında Erzurum ve Bolu'ya da açık buz pisti yapmayı düşünüyorlarmış. Dökmeci, federasyonun bütçesinin çok düşük olmasından da şikayetçi: 'Olimpik standartlarda bir buz salonunun yapılması yaklaşık 600 700 milyar liraya mal oluyor. Gençlik ve Spor Genel Müdürlüğü geçen yıl bize 40 milyar lira ayırmıştı. Biz bu bütçenin yarısını buz kirası olarak Belpa'ya ödedik. Bu yılki bütçemiz ise 70 milyar. Yine bunun yarısını buz kirası olarak ödeyeceğiz. Bizim kendi bütçemiz ile buz pateni salonu yapmamız mümkün değil. 2000 yılına kadar yapılacak olan salonların yapımını belediyeler, Genel Müdürlük ve çeşitli kuruluşlar üstlenecek. Gençlik ve Spor Genel Müdürlüğüne bağlı bütün federasyonların kendi salonları var, yalnız bizim yok'.
   <br/>
   <br/>
   Gelinen nokta çok iyi
   <br/>
   <br/>
   Şu anda medyada yer almadığı için sponsor bulmakta da zorlanan buz sporları; medyadan, halktan ve sponsorlardan ilgi bekliyor. Abdülkadir Dökmeci, sadece ilgi beklemenin yanlış olduğunu, ilgi çekebilmek için çeşitli çalışmalar yapacaklarını belirtiyor. Yeterli ilgi olmamasına rağmen gelinen noktayı da çok iyi olarak değerlendiriyor Dökmeci. 'Buz sporları tarihimiz çok eskilere dayanmamasına rağmen bu alanda bir patlama yaşanıyor. Buz hokeyi liginde şu anda 7 takım var. Bunlardan her birinde 25, 30 sporcu bulunuyor. Nisan ayında da 4 takımdan oluşan Gençler Buz Hokeyi Ligi başlayacak. Artistik patende ise sporcularımız istenilen seviyede değil. Buz sporlarında bir hokey, bir de artistik paten dalları faal olarak bulunmakta. Diğer dallar ise maalesef yok. Ayrıca, buz sporlarında hakem ve antrenör de ihtiyacımız var. Rusya'dan ve diğer ileri ülkelerden antrenör getirme çalışmalarımız var. Eğer onları Türkiye'ye getirmeyi başarırsak hem eğitmenlik yapacaklar, hem de Türk vatandaşı olurlarsa Türkiye adına uluslararası yarışmalarda ülkemizi temsil edecekler'.
   <br/>
   <br/>
   Uluslararası başarı henüz çok uzak
   <br/>
   <br/>
   Artistik buz pateninde uluslararası yarışmalara henüz katılamıyoruz ama mart ayında Güney Afrika'da gerçekleştirilecek olan Buz Hokeyi Dünya Şampiyonası'nda Türkiye de yer alacak. Türkiye Buz Sporları Federasyonu As Başkanı Murat Türe, bu şampiyonanın, dereceye girme açısından baktığımızda hayal, tecrübe açısından baktığımızda ise faydalı olacağını belirtiyor. 'Dünya Şampiyonası'nda D Grubu'nda Yugoslavya, G. Afrika, Hollanda, İspanya, Bulgaristan, Litvanya ve Meksika ile mücadele edeceğiz. Bu ülkeler arasında çok başarılı olacağız dersek yalnızca kendimizi aldatmış oluruz. Çünkü biz buz sporlarında olduğu gibi hokeyde de henüz emekleme safhasındayız. Koşmamız için bize çok zaman gerekli. Geçen yıl Gençler Avrupa Şampiyonu olan Yugoslavya 65 yıl önce bu işe başlamıştı'.
   <br/>
   <br/>
   Federasyon yetkilileri, Buz Hokeyi Dünya Şampiyonası'nda dereceye girmenin henüz erken olduğunu söylüyorlar ama Gümüş Patenler'in kaptanı ve teknik direktörü Ertuğ'un açıklamaları bize gelecek için ümit veriyor. 'Kanada doğumluyum ama annem babam Türk. Kanada'da dört yaşında kaymaya başladım. Birgün gazetenin birinde bir haber okudum. Buz hokeyinde Türkiye, bir ülkeye çok farklı bir şekilde yenilmişti. Bu durum benim gücüme gitti. Yardımcı olabilir miyim düşüncesiyle Türkiye'ye geldim ve bu işe giriştim. Gelecek için umutluyum. Bu spor popüler hale gelecek ve başarılar gelmeye başlayacak'.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=5EA4E0CB27CA260CB8B4666B1A0DE01E?newsId=3513), [web.archive.org (arşiv bağlantısı)](http://web.archive.org/web/20121003054948/http://www.aksiyon.com.tr:80/aksiyon/newsDetail_getNewsById.action;jsessionid=5EA4E0CB27CA260CB8B4666B1A0DE01E?newsId=3513)
