# ...Eşkıya, sıra ve Bedih

*Sezai Kalaycı 2000.05.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   35 yıllık mahpus hayatı sona eren Eşkıya, Urfa'ya bağlı köyüne gelir. Gelir ama köyünün yerinde artık sular hakimiyet kurmuştur. Köyden geriye kalan ise birkaç boşaltılmış ev ve buranın 'delisi' yaşlı bir kadındır.
  </font>
 </div>
 <div id="newsText">
  <font class="detail-text">
   Eşkıya köyde hayat kalmadığını görünce yavuklusunu aramak için şehre yani Urfa'ya doğru yol alır. Urfa'da bir yaz akşamında sıra gecesine katılan Eşkıya ile burada artık bizim yollarımız ayrılır ve baş köşede oturan yaşlı ama müziğe ömrünü adamış insanla hikayemiz başlar.
   <br/>
   <br/>
   Sıra gecelerinin başaktörü olan ve Urfa'da yediden yetmişe herkesin 'Pir' olarak adlandırdığı bu kişi Kazancı Bedih'ten başkası değil. Kazancı Bedih olarak tanınan ve Eşkıya filmine kadar Türkiye genelinde pek tanınmayan Bedih Yoluk artık tv kanallarında ve açılışlarda sıkça aranan bir isim.
   <br/>
   <br/>
   Yanık bir ses ve Fuzuli'nin o eşsiz mısralarını okuyuşundaki doğallığı ile geç gelen bir şöhreti yakalamıştı Kazancı. Şimdi de bugüne kadar bildiğimiz, tanıdığımız sanatçılardan çok farklı bir anlayış içerisinde hayatını sürdürmeye devam ediyor. Yıllar önceki Bedih Yoluk ne ise bugünkü Kazancı Bedih aynısı. Hayata İstanbul'un meşhur ve şatafatlı penceresinden bakmak yerine bildiği ve aşina olduğu Urfa'daki bakırcı dükkanından bakmaya devam ediyor.
   <br/>
   <br/>
   14 yaşlarında evleniyor
   <br/>
   <br/>
   Urfa'nın Hakim Dede Mahallesi'nde 1929 yılında dünyaya gözlerini açan Bedih ailesinin tek evladıdır. Kardeşinin olmadığını söylerken gözleri bulutlanan Kazancı "Beni çocuk yaşta everdiler. Ancak dokuz ay sonra babam da rahmetli oldu. Annem, hanımım ve ben başbaşa kaldık bu koca âlemde" diyerek sanki kadere biraz küskün serzenişlerde bulundu. İlk hanımı ile evlilik tarihini hatırlayamıyor ancak bunun zamanın askere gitmeden önce, yani yaklaşık 14 veya 15 yaşlarında olduğunu söylüyor Kazancı Bedih.
   <br/>
   <br/>
   Baba mesleği dokumacılık olan Kazancı Bedih ömrünü Urfa'da geçirmiş, yalnız askerde memleketinden uzun soluklu bir ayrılık yaşamış. 24 ay askelik müddetinin 9 ayını Bingöl'de, gerisini de Elazığ'da geçiren Bedih, kendisinin şanslı olduğunu çünkü kendinden önce gidenlerin daha uzun süre askerlik yaptığını söylüyor.
   <br/>
   <br/>
   "İki defa evlendim"
   <br/>
   <br/>
   İki kez evlenen Kazancı'nın bu evliliklerden (biraz zor hatırladığı) yedi çocuğu olmuş. İlk hanımını kaybedince ikincisi ile nikah kıyan Kazancı şimdi niyetinin üçüncüsünde olduğunu ancak zengin olması şartını aradığını söylüyor, şaka yollu.
   <br/>
   <br/>
   İç Anadolu'da bakırcılık olarak bilinen meslek Urfa'da kazancılık olduğundan mesleği gereği bu lakabı aldığını söylüyor. Bu mesleğin artık can çekiştiğinden, bu uğraştan ekmek parası kazanmanın neredeyse imkansızlığından söz eden Bedih, askerlikten sonra belediyeye girerek evine ekmek götürdüğünü belirtiyor. Ancak bugün 71 yaşına aldırmadan bakırcı dükkanını hâlâ işleten Kazancı Bedih bu uğraşı kendisine para kazandırmaktan öte, bir meşgale olarak gördüğünü söylüyor.
   <br/>
   <br/>
   Sıra geceleri mekteptir
   <br/>
   <br/>
   Yaklaşık 300 senedir Urfa'da sıra geceleri yapılır ve insanlar burada adeta bir eğitimden geçer. Urfa ve yöresinin bir halk eğitim merkezidir dersek yeridir sıra geceleri için. Çünkü buralarda insanlar yaşlarına ve bilgilerine göre belli bir sıra düzeninde oturur, gençler ile ev sahipleri de hizmette bulunur. Kazancı Bedih her fırsatta sıra gecelerinde yenilen yiyeceklerin önemli olmadığının, bu kültürel faaliyetin gençlerin yetişmesi için birer medrese olduğunun altını çiziyor.
   <br/>
   <br/>
   Sıra geceleri haftada ya da ayda bir düzenleniyor ve herkes kendi maddi imkanının elverdiği ölçüde birşeyler hazırlıyor; değişmez ana mönü ise herkesin malum olduğu üzre çiğköfte. Bunun dışında kalan yiyecekler davet edenin gönlüne kalmış birşey. Sıra gecelerinde 10 veya 15 kişi sohbet eder, türkü söyler. Hizmet eden gençler veya çocuklar da merakları var ise söylenen türküleri, gazelleri büyüklerine sorar, yetenekleri varsa birşeyler kaparlarmış.
   <br/>
   <br/>
   İşte Kazancı Bedih de bu sıra gecelerini çocukluğundan beri takip etmiş, yani eğitiminden geçmiş birisi. Kazancı Bedih'e ustasının kim olduğunu sorduğumuzda hiç duraksamadan Tenekeci Mahmut yani Mahmut Güzelgöz olduğunu söylüyor. Ustası ile yaklaşık üç yıl birlikte olduğunu daha sonra kendisinin askere gitmesiyle yollarının ayrıldığını belirten Bedih Yoluk, "Benim çocukluğumda çok ustalar vardı. Ancak Tenekeci Mahmut'un yeri ve ustalığı ayrıdır" diyor. Yıllardır ud çalan Kazancı Bedih 1989 yılında Hacca gidip gelince bunu bırakır ve udu artık eline almaz olur. Artık sadece gazel söyler, türkü okur sıra gecelerinde.
   <br/>
   <br/>
   "Veliahtım Bekir Çiçek"
   <br/>
   <br/>
   Artık yaşlandığını söyleyen Kazancı Bedih, velihhatı olarak da Urfa'da bulunan Bekir Çiçek adında bir gencin ismini söylüyor. Ancak bu gencin daha çok çalışması gerektiğini, zira sesin güzel olmasının gazel okumaya veya türkü söylemeye yetmediğini vurguluyor Kazancı Bedih ve ekliyor: "İnsan müzik eğitiminde hamur gibi yoğrulmalıdır."
   <br/>
   <br/>
   Kazancı Bedih bugün toplumun sürekli şikayetçi olduğu ve müziği ayaklar altına alan seviyesizliğin de kaynağına parmak basıyor. Her doğan gün ile yeni bir şarkıcının türediği ülkemizde bu türeyişe paralel olarak yaptıkları her ne ise aynı kısa zaman diliminde yok olup gidiyor.
   <br/>
   <br/>
   İçki içilmeyen, kadın olmayan geceler
   <br/>
   <br/>
   Sıra gecelerinde içki içilip içilmediği hep yazıldı, çizildi. Gerçekten sıra gecelerinde içki olup olmadığını bu işe yıllarını vermiş Kazancı Bedih'ten dinleyelim. "İçki asbap gecelerinde olur, sıra gecelerinde değil. Asbap geceleri, insanların evlenecekleri zaman düzenledikleri gecelerdir. Burada isteyen istediği kadar içer, istediği kadar oturur. Sıra gecelerinde ise içki de yoktur, sabaha kadar sohbet de. Gecenin geç saatlerini bulmayan toplantılardır sıra geceleri." Yine ne geçmişte ne de bugünlerde sıra gecelerinde içkinin içilmediğini söylüyor Bedih Yoluk.
   <br/>
   <br/>
   Sıra gecelerinde içki gibi kadın da yoktur. Erkek erkeğe sohbette bayanın olmasının sohbet havasını olumsuz etkileyeceğini, bundan dolayı böyle bir geleneğin oluştuğunu kaydediyor Kazancı Bedih.
   <br/>
   <br/>
   Erkek erkeğe olan ve içki içilmeyen sıra gecelerinde insanın daha doğal ve daha rahat davrandığını vurgulayan Kazancı, sahnelerden rahatsızlık duyduğunu da vurgulamadan geçemiyor. Sahnede türkü okurken orada bulunanların konuşmalarını içine pek sindiremeyen Kazancı Bedih, "Sıra gecelerinde kişiler yaşlarına ve bilgilerine göre belli bir sırada oturur. Sahne olan yerlerde ise kişiler paralarına ve şöhretlerine göre en ön ya da arka masalarda oturur. Bu insanı ön plana koyan bir yapı değil" diyor.
   <br/>
   <br/>
   "Şöhret olmam beni şaşırtı"
   <br/>
   <br/>
   6768 yaşlarında şöhrete kavuşan Kazancı Bedih, ününün Türkiye'ye çok kısa zamanda yayılmasından da hayli şaşkın. Çocukluğundan beri uğraştığı müzikte ancak ömrünün son demlerinde şöhrete ulaşması onu şaşırtmış. Hayatının bu şöhretle değişikliğe uğrayıp uğramadığını sorduğumuzda da cevabı hayli ilginç Kazancı'nın: "Meşhur olmak beni değiştirmez, çünkü ben kendi adıma birşeyler yapma çabası ve gayreti içerisinde değilim. Benim görevim memleketimin kültür elçisi olmak ve bu geleneğin yaşaması için yeni nesile köprü olmaktır".
   <br/>
   <br/>
   Sanatı para kazanmak için yapanların gerçekten sanatçı olabileceklerine inanmayan Bedih, bugüne kadar kendi dünyasında müzikten para kazanıp zengin olma düşüncesinin asla olmadığını söylüyor.
   <br/>
   <br/>
   Üç bin kaseti olan bir yanık ses
   <br/>
   <br/>
   Kazancı'nın gerek Eşkıya filmi ile gerekse İbo Show'la Türkiye'ye yayılan ünü kendi hayatını değiştirmediği gibi ekipte bulunan insanların da hayatlarını değiştirmemiş. Ekipte bulunan Mehmet Nacak, Mehmet Öncel, Kadir Kuş, İmam Karakut, Abdullah Uyanık, Kazım Çiriş ile Kazancı'nın oğlu Naci Yoluk hâlâ devlet dairesinde memur olarak çalışıyorlar. Kadir Eğlence de emekli olmuş birisi. Ancak meşhur olduktan sonra kaset satışında artış olduğunu söylüyor Bedih Yoluk. Fakat bundan kendisinin maddi bir kazancının olmadığını, yalnızca Urfa'nın tanıtılmasına katkıda bulunduğunu ifade ediyor. Urfa'da üçbin kaseti bulunan Pir'in, yasal sadece dört kasedi var. Bu rakam gerçekten de korkunç bir sayı. Ancak Kazancı hemen olaya bir açıklık getirerek "Üç bin rakamı sizleri korkutmasın, gittiğimiz her sıra gecesinde insanlar bir mikrofon koyuyor önümüze ve kayıt ediyorlar. Yoksa stüdyoya girerek hazırlanmış kasetler değil bunlar."
   <br/>
   <br/>
   "Beni anlamakta insanlar zorluk çekiyor"
   <br/>
   <br/>
   Kazancı Bedih'in gerek söylediği gazellerde gerekse türkülerinde bugünün insanının anlayamadığı ve yabancısı olduğu kelime sayısı bir hayli fazla. Divan edebiyatının duayenlerinden olan Fuzuli'nin şiirlerini bile okuyan Kazancı Bedih de bunun farkında ancak bu konuda kendisinin pek birşey yapamayacağını söylüyor. Okuduğu gazellerde geçen Farsça kelimelerin bugünkü Türkçe ile karşılanamayacağını söylüyor ve bir örnek veriyor: 'Feysat' kelimesinin Fuzuli'nin şirinde doktor anlamına, bizim kullandığımız dilde de 'ortalığı karıştıran kimse' anlamına geldiği belirtiyor. Ayrıca Kazancı birilerinin anlaması için bir şiirden bir kelime çıkararak yerine yeni birşeyler eklemenin de etik olarak doğru olmadığını düşünüyor. Sıra gecelerinin mektep olduğunu sık sık dile getiren Bedih Yoluk, "Bizlerin söylediği türkülerde, gazellerde hem Arapça, hem Farsça, hem de Osmanlıca kelimeler bir hayli vardır. Sıra gecelerine katılan gençler merak ederlerse eğer bilmedikleri kelimeleri orada bulunan büyüklerine sorarlar ve öğrenirler" diyor.
   <br/>
   <br/>
   Güzellik tarifi
   <br/>
   <br/>
   Kazancı'nın gerek okuduğu türkülerde gerekse okuduğu gazellerde hep bir 'güzel' oluyor. Bu güzel bazen öyle yükseklere çekiliyor ki yeryüzünde böyle bir güzelliğin varlığından insan şüpheye düşmüyor değil. Bülbülün güle feryadı gibi Kazancı Bedih'in de güzele karşı aynı nağmeleri döktüğünü görüyoruz eserlerinde. Peki kime güzel denir, güzelin bir tarifi var mıdır? diye sorduğumuzda çok ilginç bir cevap veriyor Bedih Yoluk. Bir güzele güzel demek için gereken şartlar bakın neler ona göre: Saçı kumral, saç uçları çatallaşmayan, alnı açık ve kırışık olmayan, kaşları hilal gibi çatık olmayan, gözlerinin beyazı bembeyaz, siyahı simsiyah olan. Kirpikleri uzun, burnu eğri olmayan, burun delikleri ve ağzı küçük, dişi beyaz, üst dudağı az kısa, alt dudağı etli olan. Elma yüzlü, beyaz tenli, kırmızı yanaklı, gerdanı uzun ve çizgisiz, sinesi geniş, kulak yumuşaklığı büyük, beli ince, diz kapağı küçük, ayağı küçük, ayağının alt kısmı çukur, ayağının orta parmağı kısa değil, fındık topuklu, kolları normal, parmaklarının uçları ince, parmakları uzun, tırnakları çizgisiz ve eti sert olana güzel derler ama gönül kimi sevmiş ise bütün sayılanlar içindedir diye tarif ediyor Kazancı.
   <br/>
   <br/>
   "Hiç âşık olmadım"
   <br/>
   <br/>
   Güzel'i bu kadar iyi tarif eden bir insan âşık olmuştur diye düşündük ve aklımıza takılan bu soruyu kendisine sormadan edemedik. Kazancı Bedih hiç âşık oldu mu dediğimizde, "Neredeee..!" diye cevaplıyor. Biraz daha açmasını istediğimizde biraz içerliyor, gözleri şöyle bir boşlukta gezindikten sonra sorumuza cevap veriyor: "Beni çocuk yaşta everdiler. Kendimi bilmeden, neyi isteyip istemediğim sorulmadan başgöz ettiler beni. Aşkı onun için hiç bilmedim. Ben yüreğimdeki bütün sevgimi türkülere, gazellere verdim onun için". Ve Kazancı biraz durgunlaşıyor. Sanırım istemeden de olsa kanayan bir yaraya parmak bastık. Biz de biraz mahcup bir şekilde konuşmamıza devam etmeye çalışıyoruz. 'İnsanların âşık olmasını nasıl değerlendiriyorsunuz?' dediğimizde Kazancı, kişinin ancak sevmekle insan vasfını kazanacağını söylüyor.
   <br/>
   <br/>
   Eşkıya filiminin kahramanı Şener Şen ile İbrahim Tatlıses, Kazancı Bedih'in hayatında önemli kişiler. Her ikisine de ayrı bir sevgi ve muhabbet beslediğini söylüyor Pir. Şener Şen ile çok iyi muhabbetlerinin olduğunu belirten Kazancı, "Şener Bey beni 'İkinci Bahar' dizisinde oynatmak istedi. Ancak bana verdiği metinleri ezberleyemedim. Eskiden bir gazeli bir gecede ezberlerdim. Ama artık hafızam kalmamış" diyor.
   <br/>
   <br/>
   71 yaşındaki Pir, kendi deyimiyle, Anadolu kültürünü genç nesillere taşımak için il il gezmeye, sıra gecelerinde o yanık sesiyle kimi zaman hüzünlendirmeye, kimi zaman eğlendirmeye devam ediyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6200-eskiya-sira-ve-bedih.html), [web.archive.org (arşiv bağlantısı)](http://web.archive.org/web/20131218101434/http://www.aksiyon.com.tr:80/aksiyon/haber-6200-eskiya-sira-ve-bedih.html)
