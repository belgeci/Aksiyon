# Ambülanslık ihale

*Sezai Kalaycı 2000.01.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sağlık Bakanlığı tarafından 2 trilyon 189 milyar 894 milyonluk ihalenin Citröen firmasına ve Devlet Malzeme Ofisi'ne veriliş biçimi kafaları karıştırdı.
  </font>
 </div>
 <div id="newsText">
  <font class="detail-text">
   DMO'dan tanesi 15 milyara alınan ambülansların piyasa değeri 9 milyar lira civarında. Pazarlık yolu ile 15 milyardan alınan ambülansların bir kısmının donanımlı olmayışı, araç kalitesinin de yeterli olmaması bu ihalenin şaibeli yapıldığı iddialarını beraberinde getirdi.
   <br/>
   <br/>
   Pazarlık yapılarak alınan ambülanslarda % 2'ye bile varmayan indirimler ihalede nasıl bir pazarlık yapıldığı sorularını akla getiriyor. 15 Aralık'ta yapılan ihaleden üç ay kadar önce Kırıkkale Devlet Hastanesi'ne 8 milyara alınan ambülansın ihaleyle nasıl 15 milyara alındığı sorusu çeşitli şaibe kuşkularını doğrular şekilde. Sağlık Bakanı Osman Durmuş, ihalenin bu noktaya gelmesinden Devlet Malzeme Ofisi Genel Müdürü Musa Pişkin'i sorumlu tutarken, ihaleden ambülanslarında yapısal eksikliği olduğu için dışlanan Ambülans A.Ş firması da DMO'nunkiler ile kendi araçlarının aynı olduğunu iddia ediyor. AKSİYON, ihaleyi bütün ayrıntılarıyla ortaya çıkardı.
   <br/>
   <br/>
   1999 yılı için Maliye Bakanlığı'nın tahsis ettiği ödeneği yılbaşından sonra Hazineye devretmemek için ambülans ihalesi alelacele Citröen Firması ve DMO'ya verildi. Devlete 2 trilyon 189 milyar 894 milyona mal olan ihalenin pazarlık usûlü ile yapılmasına rağmen, indirimlerin yüzde 2'yi bile bulmaması kuşkuların doğmasına neden oldu. Ambülans ihalesi sonunda DMO ile Sağlık Bakanlığı birbirine girdi. Bakan Durmuş, DMO Genel Müdürlüğü'nü fiyatları yüksek tutarak Sağlık Bakanlığı'nı kazıklamakla suçlarken, ihaleden dışlanan Ambülans A.Ş firması ise bütün olan bitenin danışıklı dövüş olduğunu iddia ediyor.
   <br/>
   <br/>
   Bakanın dikkati DMO'nun
   <br/>
   <br/>
   umursamazlığına çarptı
   <br/>
   <br/>
   Sağlık Bakanlığı, 1998 yılında 302 adetlik 5 yaş üzerindeki ambülans filosunu genişletmek ve eksiklerini gidermek için 175 adet ambülans almaya karar verdi. DSP azınlık iktidarı sırasında ihale yapılamadığı için alım 18 Nisan seçimlerinden sonraya bırakıldı. Sağlık Bakanı Osman Durmuş, göreve geldikten sonra ambülans ihalesinin yapılması için talimat verdi. Ne hikmetse hazırlanan şartnamede alınacak ambülansların 4 çekerli kabul edilen '4x4' formatında olması gerektiği tarif ediliyordu. Bu şartname bir ya da iki firmanın ihaleye girmesini tarif ediyordu. Bakan Durmuş bu birilerine peşkeş çekmekten başka manaya gelmeyeceği için '4x4' özelliğini kaldırtarak '4x2' formatında olmasını istedi. Böylece ihaleye 15 firma katılabilirken ancak 9'u girdi.
   <br/>
   <br/>
   Dokuz firmanın girdiği ambülans ihalesine Devlet Malzeme Ofisi hem eksik evrak verdi hem de geç katıldı. Geç katılma nedenini de ihale başkanı Doç. Dr. Haluk Tokuçoğlu'na trafik sıkışıklığı olarak beyan ettiler. Sağlık Bakanlığı Müsteşarı Doç. Dr. Tokuçoğlu "Ben de ihalenin gereği olarak kendilerini ihaleye kabul etmedim" diyor.
   <br/>
   <br/>
   Sona eren ihale Ambülans A.Ş'nin zaferiyle sonuçlanıyor fakat iş burada bitmiyor. Bakanlık Ambülans A.Ş'nin araçlarının teknik donanımını incelemeye alıyor ve araçların istenen yükseklikte olmadığını belirtiyor. Ancak kendisiyle görüştüğümüz Ambülans A.Ş'nin sahibi Hüseyin Ayan "Bizim araçlarımızda yapısal bozukluk olduğunu iddia etmek akıllara zarar. Çünkü eğer verdiğimiz araçların yüksekliği belirtilen standartın altında ise DMO'nun verdiği araçlarda da aynı eksiklik olmalı çünkü ikimiz de Ford marka ambülanslar ile ihaleye girdik. Ayrıca yıllardır Sağlık Bakanlığına ambülans veririz, bizim böyle bir hata yapmamız düşünülemez" diyor. Ancak Sağlık Bakanlığı'nın teknik heyeti ne hikmetse Ambülans A.Ş'nin araçlarında yapısal sorun olduğunu söylemeye devam ediyor.
   <br/>
   <br/>
   1999 yılı için Maliye Bakanlığı'nın tahsis ettiği ödeneğin 2000 yılı başında Hazineye devredilecek olması sebebiyle Sağlık Bakanlığı oldukça kısa bir zamana sığdırılan ihaleyi, yeni hazırlanan şartname ile 15 Aralık'ta yaptı. 175 adet ambülansın 75 adedinin parası Sağlık Bakanlığı bütçesinden, geriye kalanı ise Sağlık Fonu'ndan karşılanacaktı. 175 ambülans iki parti halinde alınacağı için 100 araçtan oluşan ilk partinin ihalesi 15 Aralık'ta Sağlık Bakanı Müsteşarı Haluk Tokuçoğlu başkanlığında saat 10'da yapıldı. DMO bu ilk ihaleye hem eksik evrak verdi hem de geç katıldı, daha doğrusu katılamadı. Bu ilk partinin ihalesi sonuçlandı ve Ambülans A.Ş aldı. Yukarıda da bahsettiğimiz gibi teknik yetersizliklerinden dolayı ihalenin Ambülans A.Ş'nin elinden alınarak bundan sonra pazarlık usulü ile yürütülmesini istedi Bakan Durmuş. Ve ihaleye katılan firmalar tekrar çağrıldı ancak nasıl olduysa DMO bu pazarlık sonucu ambülansları istediği fiyattan satmayı başardı. İkinci partinin yani 75 adetlik ambülansın ihalesini de Citröen firması aldı.
   <br/>
   <br/>
   Sağlık Bakanı Osman Durmuş'un rekabet şartlarının oluşmaması sebebiyle iptal edip pazarlık usulü ile ambülans almaya karar vermesiyle birlikte ilk ihaleye katılan 9 firma yeniden çağrıldı. Bu arada ilk ihaleye, hem eksik evrak veren hem de geç gelen DMO da çağrıldı. "Yapılan pazarlık sonucu" ihale DMO'ya verildi. Devlet Malzeme Ofisi 10 adet Peugeo marka ambülansı tanesi 15 milyardan, 35 adet dizel Ford Transitleri 14 milyar 698 milyondan ve 32 adet benzinli Ford'ları da 14 milyar 452 milyon liradan Sağlık Bakanlığına verdi. Pazarlık sonucu yüzde 2'ye bile varmayan indirim sonunda ambülanslar çıplak olarak tabir edilen şekilde alındı. Çıplak olarak bu ambülansların piyasa değeri 9 milyar lira. İhaleden üç ay kadar önce Kırıkkale Devlet Hastanesi'ne alınan aynı özelliklere sahip ambülansa da yaklaşık 9 milyar verilmişti. Üç ayda hem de pazarlık sonucu ambülanslar neredeyse fiatlarını ikiye katlayarak Sağlık Bakanlığına satıldı DMO tarafından. Konuyla ilgili olarak Devlet Malzeme Ofisi Genel Müdürü Musa Pişkin'i ısrarla aramamıza rağmen telefonlarımıza çıkmaması ihale üzerindeki şaibeleri de güçlendirmiş oldu.
   <br/>
   <br/>
   İhale sırasında Sağlık Bakanlığı ile sürekli ters düşen Devlet Malzeme Ofisi(DMO)'nin, 100 partilik son ihalede 15 milyardan başlayan pazarlık sırasında hiçbir indirime gitmemesi Bakan Durmuş'un çileden çıkmasına neden oldu. DMO'nun, bir kamu kuruluşu olarak fiyat kırmasını bekleyen Durmuş, DMO'nun pazarlığa yanaşmaması üzerine ne yapacağını şaşırdı. Sağlık Bakanlığı 100 adet almayı düşündüğü ilk ihalede ancak 77 adet ambülans alabildi ve DMO'ya 1 trilyon 94 milyar 894 milyon ödedi. Pazarlık usulü ile Türkiye'de yapılan belki de en az indirimli ihale böylece gerçekleşmiş oldu.
   <br/>
   <br/>
   Ara başlık
   <br/>
   <br/>
   Ambülans A.Ş'nin sahibi Hüseyin Ayan, Türkiye'de ambülans pazarının % 60'ına hakim olduklarını belirterek "Devlet Malzeme Ofisi'nin Sağlık Bakanlığı'na verdiği Ford marka ambülansların aynısı bizde de var. Çünkü Koç'tan Ford marka araçları alırız daha sonra o araçlara gerekli donanımları yaparak piyasaya sunarız. Ayrıca firmamız DMO'ya da  çeşitli dönemlerde ambülans satmıştır" diyor. İhalenin başkanlığını yapan Sağlık Bakanlığı Müsteşarı Doç. Dr. Haluk Tokuçoğlu ise ihaleyle ilgili şu açıklamaları yapıyor; "Bu pazarlığa bütün firmalar gibi DMO da girebilirdi. Ancak sizin de bildiğiniz gibi çeşitli bahanelerle ihaleye girmediler. Girmemelerinin nedeni olarak da ambülans fiyatlarını kendilerinin aşağılara çekmelerinin mümkün olmadığını ve dolayısıyla diğer firmalar ile rekabet etme olanaklarının olmadığını belirttiler bizlere. İhalenin ikinci kısmında ise yalnızca DMO vardı. Gerçi bizim DMO'dan ihale yapmadan ambülans alma yetkimiz var ancak biz bunu yapmadık."
   <br/>
   <br/>
   Doç. Dr. Tokuçoğlu devletin bu ihale ile zarara uğratılmadığı kanısında çünkü DMO da sonuç itibariyle bir devlet kurumu. Tokuçoğlu, "Biz İhlas Holding'den fuel donanımlı Citröen marka ambülansları tanesini 14 milyar 600 milyon liraya aldık. DMO'dan ise neredeyse aynı fiyata fakat çıplak olarak aldık. Ambülansların donanımlı olması önemlidir. Nedeni de defibrilatör diye bir cihaz var yalnızca onun ederi 10 bin dolardır. Ancak DMO yetkilileri ambülansları kendilerinin pahalıya aldıklarını o nedenle indirim yapamadıklarını söylediler. Sonuç itibariyle DMO da devletin bir kuruluşudur ve biz devletin parasını bir cebinden başka bir cebine koymuş olduk hepsi bu. İhale başkanı bendim, bundan dolayı içim çok rahat" diyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5788-ambulanslik-ihale.html), [web.archive.org (arşiv bağlantısı)](http://web.archive.org/web/20130713131640/http://www.aksiyon.com.tr:80/aksiyon/haber-5788-ambulanslik-ihale.html)
