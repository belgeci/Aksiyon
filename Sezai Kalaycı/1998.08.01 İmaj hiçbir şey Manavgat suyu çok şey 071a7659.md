# İmaj hiçbir şey, Manavgat suyu çok şey

*Sezai Kalaycı 1998.08.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Su tarihten gelen hayati önemini korumaya devam ediyor, gelecek yüzyılda bu önemin daha da artacağı ise uzmanların ortak görüşü.
  </font>
 </div>
 <div id="newsText">
  <font class="detail-text">
   Kimi uzmanlar geçtiği her yere bir güzellik vererek dünyayı yaşanılır kılan suyun, gelecek yüzyılda petrolden daha değerli bir kaynak olacağı görüşündeler. Bunu şu anda bilmemize imkan yok ama petrol kaynaklarının biteceği ve dünya nüfusunun artacağı bir dönemde suya olan ihtiyacın artacağı bir gerçek.
   <br/>
   <br/>
   Su rezervi konusunda dünyanın şanslı ülkeleri arasında olan ülkemiz, elinde bulundurduğu bu gücü hem ekonomik olarak hem de barışa yönelik uluslararası konjonktürde söz sahibi olabilecek şekilde kullanma amacında. Bu amaç doğrultusunda Manavgat Çayı'ndan yararlanarak Ortadoğu ve Kuzey Afrika ülkelerine su satmayı planlıyor. Yavruvatan Kıbrıs'a da Mersin'in Anamur ilçesi Soğuksu Çayı'ndan balonlarla su gönderen Türkiye böylece adanın Anavatana bağlılığını askeri ve ekonomik bağlardan sonra doğal kaynaklarla da güçlendirmiş durumda. Anamur'dan yola çıkıp Yavruvatan'a ulaşan her bir balon 10 bin metreküp su taşıyor.
   <br/>
   <br/>
   Özal, İstanbul için düşünmüştü
   <br/>
   <br/>
   Kuzey Kıbrıs Türk Cumhuriyeti'ne balonlarla su taşınması Rum kesiminin büyük tartışmalara neden olan S300 füzelerine karşı bir atak belki. Ancak Cumhurbaşkanı Demirel'in Güzelköy'deki konuşmasında Rumlara da seslenerek vurguladığı bir husus Anadolu suyunun adanın tamamına yeteceği idi. Demirel Rum kesimine suyun verilmesi şartını iki ülke liderlerinin görüşmelerine bağlayarak barış için atılacak bir adımda bunun mümkün olacağı mesajını veriyordu.
   <br/>
   <br/>
   Onunla olan savaşında insanoğlu sürekli yeni birşeyler icat ederek hükmetmeye çalışmış akıp giden suya. Su akıntıları üzerine değirmenler, setler, bendler, barajlar kurarak hep bir adım daha ileri gitmiş insan. Ancak bugün dahi bu savaşı kazandığını söylemek mümkün değil. Türkiye elinde bulundurduğu su rezervini en iyi şekilde değerlendirerek Ortadoğu ülkelerinin petrol kozlarına cevap verme amacında. Özellikle Suriye ve İsrail su zenginliklerimizden faydalanmak istiyor. Bu istekleri karşılasın ve bunun karşılığında Türkiye'ye bir getirisi olsun diye 'Manavgat Çayı Su Temin Projesi' faaliyete geçmek üzere. Projeyle, talep eden her ülkeye su verilebilecek. Manavgat suyunun hangi ülkeye satılacağı henüz belli değil ama özellikle İsrail ve Libya'nın talep etmesi bekleniyor. Manavgat suyu daha önceleri Kuzey Kıbrıs Türk Cumhuriyeti için düşünüldüyse de Manavgat suyu, bundan vazgeçildi. Artık Akdenize kıyısı olan her ülke potansiyel birer müşteri olacak.
   <br/>
   <br/>
   7. Cumhurbaşkanı Turgut Özal'ın, İstanbul'un su sıkıntısı yaşadığı dönemlerde Manavgat Çayı'ndan yararlanarak şehrin su ihtiyacının balonlarla karşılanması yönünde açıklaması vardı. Ancak İstanbul şimdilik su ihtiyacını karşılamış durumda. Fakat tekrar su ihtiyacı olursa Manavgat Çayı'ndan karşılanabilecek. Yani Manavgat suyu hem dış tüketime hem de iç tüketime yönelik ihtiyaçları karşılayabilecek.
   <br/>
   <br/>
   Pet şişelerden daha temiz
   <br/>
   <br/>
   Antalya ilinin şirin bir ilçesi olan Manavgat, daha ziyade şelalesi ile meşhur. 83 bin nüfusu olan bu ilçe turizm bakımından da son derece cezbedici şirin bir belde. Manavgat Çayı bu şirin ilçeyi tam ortadan ikiye ayırarak denize dökülüyor. Yıllardır akmaktan taviz vermeyen Manavgat, yalnız akmakla kalmıyor, geçtiği, uğradığı her yere cennetten bir kesit sunarak yeşiller arasından süzüle süzüle iniyor denize. Yerli ve yabancı turistlerin ilgi odağı olan çay büyüleyici özelliğini her mevsim koruyor. Toros dağlarının tatlı esintilerini tepelerden aşağılara çeken Manavgat Çayı insanlara adeta yaşama şevki aşılıyor. Ancak bu Manavgat Çayı'nın tek özelliği değil. Çünkü suyunun yapılan testler sonucu piyasada satılan pet sularının birçoğundan daha temiz olduğu tesbit edilmiş. Türkiye'nin dört mevsimde de akış yoğunluğundan en az taviz veren çayı olan Manavgat Çayı üzerinde Manavgat ve Oymapınar barajları bulunuyor.
   <br/>
   <br/>
   Soğuk su, soğuk su!
   <br/>
   <br/>
   Her mevsim aynı performansı göstermesi ve akan suyun çok temiz olması nedeniyle Manavgat çayı üzerinde bu yıl içerisinde yeni bir tesis hizmete sunulacak. Bu tesis sayesinde Türkiye su satarak para kazanacak.
   <br/>
   <br/>
   Manavgat ilçesinin sınırları içerisinde yer alan Manavgat Çayı Su Temin Projesi'nin temelleri 1992 yılının Temmuz ayında atıldı ve % 95'inden fazlası tamamlanmış olan tesisin bu yıl içerisinde bitirilmesi hedefleniyor. Tesisler kara yapıları olarak; su alma yapısı, pompa istasyonu, terfi hattı, arıtma tesisi ve isale hattından oluşuyor. Deniz yapılarını ise; kıyı manevra odası, denizaltı boru hatları, yükleme terminalleri ve ekipmanı meydana getiriyor. Deniz yapıları kapsamında bulunan iki adet yükleme terminali ve ekipmanının imalatına da yurt dışında başlanılmış olup, montaj işleri tamamlanmış durumda. Su, Manavgat Çayı'ndan alınarak 60 m. yükseklikte ve 1057 m. uzaklıkta bulunan arıtma tesisine iki adet çelik boru hattı ile ulaştırılıyor. Tesisler tamamlandığında günde 500 bin metreküp/ su arıtma tesisine ulaştırılacak, 250 bin metreküpü arıtılarak içme suyu haline getirilecek, diğer yarısı da sadece klorlanarak kullanma suyu olarak kıyı manevra odasına gönderilecek. Arıtma tesisinden kıyı kontrol manevra odasına kadar çift döşenen ve 10 bin 142 m. uzunluğundaki çelik borular ile su denize kadar ulaştırılacak. Boruların birisinden ham su, diğerinden arıtılmış su akıtılacak. Kıyı kontrol manevra odasına kadar gelen su buradan da doğu ve batı yönünde olmak üzere deniz altından döşenen ve kıyıya 2 bin 422 m., diğeri ise 3 bin 211 m. mesafedeki SPM şamandıralarına ulaşacak. Burada SPM şamandıralar sayesinde gemilere sular pompalanabilecek. Gemilere isteğe göre ister arıtılmış su, isterse ham su verilebilecek.
   <br/>
   <br/>
   122 milyon dolara malolacak
   <br/>
   <br/>
   Manavgat Çayı Su Temin Projesi, EMT ile Aydıner firmaları tarafından ortak yapılıyor. Devlet Su İşleri (DSİ) ise sadece kontrolörlük görevini üstleniyor. 1998 yılının sonlarına doğru bitirilmesi hedeflenen projenin toplam maliyeti 122 milyon dolar olarak tesbit edilmiş. Bugüne kadar harcanan miktar ise 90 milyon doların üzerinde.
   <br/>
   <br/>
   Kısacası Manavgat Çayı projesi ile Türkiye Ortadoğu ülkelerine karşı bir güç elde etmiş durumda, ancak bunu nasıl ve ne kadar kullanacak önümüzdeki yıllarda hep birlikte göreceğiz.
   <br/>
   <br/>
   Bu arada projeye eleştiriler de yöneltilmiyor değil. Manavgat Çayı Su Temin Projesi ile ilçenin turizm sektörüne kısmi olarak zarar vereceği Manavgat Belediyesi tarafından dile getiriliyor. Çünkü su almak için kıyıya 23 km yaklaşacak olan ve bugüne kadar İstanbul Boğazından bile geçmemiş büyüklükte gemiler hiç de hoş manzaralar arz etmeyecek. Ayrıca bu gemilerin iyi kontrol edilmemesi halinde kıyıyı kirletme ihtimalleri de ayrı bir negatif tarafını oluşturuyor projenin.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3972-imaj-hicbir-sey-manavgat-suyu-cok-sey.html), [web.archive.org (arşiv bağlantısı)](http://web.archive.org/web/20121001022731/http://www.aksiyon.com.tr:80/aksiyon/haber-3972-imaj-hicbir-sey-manavgat-suyu-cok-sey.html)
