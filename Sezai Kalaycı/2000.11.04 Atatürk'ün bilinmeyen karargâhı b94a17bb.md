# Atatürk'ün bilinmeyen karargâhı

*Sezai Kalaycı 2000.11.04*

<div>
 <p class="spot">
  Atatürk'ün Sakarya Meydan  Muharebesi'nde karargâh  olarak kullandığı ev  gözlerden uzak bir şekilde  hayatiyetini sürdürüyor. Bir  10 Kasım günü müze olarak  açılan ve çok bilinmeyen  karargâhın ilginç bir de  öyküsü var
 </p>
 <p class="metin">
 </p>
 <img border="0" src="/web/20020325030744im_/http://www.aksiyon.com.tr/2000/309/resimler/Ataturk.jpg"/>
 <p class="metin">
  10 Kasım... Türkiye Cumhuriyeti'nin kurucusu Mustafa Kemal Atatürk'ün ölüm yıldönümü. 10 Kasım günleri hep 'rutin' kutlamalar sebebiyle eleştirilegelmiştir. Ancak Aksiyon, 10 Kasım vesilesiyle Mustafa Kemal'le ilgili çok farklı bir konuyu gündeme taşıyor. Atatürk'ün Kurtuluş Savaşı yıllarında kullandığı ve pek kimsenin farkında olmadığı bir Karargâh'ın kapılarını açıyoruz.
 </p>
 <p class="metin">
  Bağımsızlıklar kolay elde edilmiyor. Necip Fazıl'ın 'Sırtına Sakarya'nın, Türk tarihi vurulur' diye özetlediği Sakarya Meydan Savaşı da nice zorluklar, fedâkarlıklar sonucu zaferle sonuçlandırıldı. İşte bu zafere tanıklık eden, verilen komutlar, alınan kararlar duvarlarına sinmiş bir bina var Alagöz köyünde.
 </p>
 <p class="metin">
  Başkumandan Atatürk, Yunan Ordusu Polatlı'ya kadar gelip dayandığı zaman, bugün Polatlı/Temelli ile Ankara arasında bulunan Alagöz köyüne gelir ve savaşı buradan yönetir. Ancak, Alagöz köyüne gelmeden önce çevrede bir gezi yapmış ve bu köyün Merkez Karargâh olarak en müsait yer olduğunu tespit etmiştir.
 </p>
 <p class="metin">
  Köyü Merkez Karargâh yapmak isteyen Atatürk, öncelikle burada rahat çalışabileceği ve ikamet edebileceği bir ev arar. Bugün müze olarak halkın ziyaretine açık bulunan —ancak kimsenin pek bilmediği— iki katlı tipik bir Anadolu evi en uygun yerdir. Atatürk, bu evi sahibi Türkoğlu Ali Ağa'dan komutanlık merkezi yapmak üzere ister. Ali Ağa da, 'İsteğiniz bizim için emirdir' diyerek evini verir. 22 gece 22 gündüz devam edecek olan Sakarya Meydan Muharebesi işte buradan yönetilir.
 </p>
 <p class="metin">
  12 Ağustos 1921'de Alagöz Köyü'ne gelen Atatürk, Sakarya Meydan Muharebesinin bitmesine yani 15 Eylül'e kadar burada kalır. Atatürk ile birlikte dönemin komutanları Mareşal Fevzi Çakmak, İsmet İnönü ve Ali Fuat Cebesoy da bulunur Alagöz köyünde.
 </p>
 <p class="metin">
  Tarihe tanıklık eden köy
 </p>
 <p class="metin">
  Şirin bir Anadolu köyü, Alagöz. Sakarya Meydan Savaşına karargâh merkezi olarak tanıklık eden köy bugünlerde hemen hemen bütün köylerimizin yaşadığı ekonomik sıkıntı ile mücadele ediyor ve ayakta kalabilmenin savaşını veriyor. Atatürk'ün ölüm yıldönümü nedeni ile 1966 yılının 10 Kasımında müzeye dönüştürülen ev, tarihi dokusu korunarak bugünlere kadar gelmiş şanslı yapılardan birisi. Atatürk'ün kullanmış olduğu evin bugünlere kadar gelmesinde Yusuf Türkoğlu'nun payı oldukça takdire şayan. Tam 27 yıl 7 ay boyunca görevli olarak müzenin bakımını üstlenen Yusuf Türkoğlu, "Burada gördüğünüz bütün ağaçları ben diktim. Ben buradan nice insanları kovdum. Hatta bir keresinde Üniversiteden gelen grubu da buradan kovdum. Nedeni ise; çamurlu ayaklarını getirdiler bahçede siliyorlardı. Hiç o güzelim çimenlerin ve bahçenin içinde çamurlu ayak silinir mi kardeşim? Beni şikayet ettiler. Ama bana hiç kimse bundan dolayı bir şey söylemedi. Hâlâ askerler gördükleri zaman sağolsunlar bana hürmet ederler."
 </p>
 <p class="metin">
  Müze'nin girişinde uzun bir hol bulunuyor. Burada Atatürk'ün Sakarya Meydan Muharebesi esnasında çekilmiş fotoğrafları duvarları süslerken tam karşıda o dönemde kullanılmış olan ufak çaplı silah ve kılıçlar bulunuyor. Üst katta ise Atatürk'ün yemek odası, odanın ortasında da küçük ama çok şirin bir masa bulunuyor. Yine üst katta Atatürk'ün savaş esnasında sıkça kullandığı telefon, dinlendiği divan ile yaverler odası bulunuyor.
 </p>
 <p class="metin">
  Büyük ilgi...
 </p>
 <p class="metin">
  12 Ağustos'ta Alagöz köyüne geldiğinde Atatürk, köylüler tarafından çok yakın bir ilgi ile karşılanır. Atatürk, köyün, savaş sürdüğü sürece merkez üs olarak kullanılacağını ve buraya askerlerin geleceğini söyleyince köylüler köyden gitmek ister. Bunun üzerine Atatürk, köylüleri yanlarına çağırarak "Eğer sizler buradan giderseniz ülke geneline düşman Polatlı'yı aldı diye haber yayılmasına neden olur. Bu da hem cephede savaşanların, hem de halkın moralini bozar. Bu nedenledir ki köylü burayı terk etmesin" der. Köylüler Atatürk'ün söylediği sözü tutar ama çeşmeye kadınlar inince askerleri yanlarına sokmazlar. Köyün tek çeşmesi, köylü ile asker arasında sorun olur. Bu da hem askerleri hem de köylüleri rahatsız eder. Bunun üzerine köylüler Atatürk'ten izin alarak bugün Hisarkale olarak isimlendirilmiş olan Alagöz köyünün yaklaşık 2 km. yukarısına taşınır.
 </p>
 <p class="metin">
  Alagöz köyü artık tamamen askerlerin denetiminde olan bir yerdir. Gerçi köy o zamanlar yaklaşık 10 haneden ibaret küçücük bir yerleşim yeridir. İşte bu küçücük köyde bir milletin ayağa kalkışının destanı yazılır. 22 gün 22 gece süren savaşta Atatürk, zaman zaman Fevzi Çakmak ile köyün çevresinde dolaşarak fikir mütalâasında bulunur. Çünkü savaş çok kritik bir durum arz etmektedir.
 </p>
 <p class="metin">
  İki ordu silah ve donanım bakımından karşılaştırıldığında Türkler hemen hemen her bakımdan düşmanından daha yetersizdir. Ancak Türk ordusunun başında Atatürk gibi bir ismin olması ve Türk askerinin, Mehmet Akif'in mısralarında 'Garbın âfâkını sarmışsa çelik zırhlı duvar / Benim iman dolu göğsüm gibi serhaddim var' diyerek dile getirdiği inancından kuvvet alıp mücadele etmesi bütün olumsuzlukları yok eder. Bu korku bilmez yürekler sayesinde Sakarya'da verilen mücadele destana döner.
 </p>
 <p class="metin">
  Tarihimize ve bunun ürünleri olan eserlerimize karşı duyarsızlığımız bugün olmamız gereken yerden geri bir noktada olmamızın temel nedenlerinden biri. Dünyada kendi tarihine karşı duyarsız toplumların sonları pek iç açıcı değil. Tarihe sahip çıkan insanları, toplumumuz benimsemesini öğrenmeli. Belki bu anlayış kaybedilen onca değerin bir nebze de olsa telafisini mümkün kılar.
 </p>
 <p class="metin">
  Günümüzde Anıtkabir'e bağlı olarak faaliyet gösteren ve önemli bir tarih dönemine tanıklık eden Sakarya Müzesi'nin bugüne kadar ayakta kalması ve korunmasını sağlayan Yusuf Türkoğlu da istisnai insanlarımızdan biri. Tam 27 yıl 7 ay boyunca Sakarya Müzesi'nin bakımını üstlenen Yusuf Türkoğlu, sıradan bir Anadolu insanı. Geçmişine sadık ve duyarlı.
 </p>
 <p class="metin">
  Yarına bir şeyler bırakma endişemiz varsa eğer herkes Yusuf Türkoğlu gibi elinden geldiğince geçmişinin hep olumsuz yanlarını görmek yerine eğrisi—doğrusuyla sahip çıkmasını bilmeli. Nazım Hikmet'in de dediği gibi, "Akdeniz'e bir kırsak başı gibi uzanan, bu memleket bizim."
 </p>
 <br/>
 <center>
  <a class="anaorta" href="http://web.archive.org/web/20020325030744/mailto:sezai_kalayci@hotmail.com">
   sezai_kalayci@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/309/haberler/6.htm), [web.archive.org (arşiv bağlantısı)](http://web.archive.org/web/20020325030744/http://www.aksiyon.com.tr:80/2000/309/haberler/6.htm)
