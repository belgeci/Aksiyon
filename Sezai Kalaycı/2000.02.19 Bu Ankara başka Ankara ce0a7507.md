# Bu Ankara başka Ankara

*Sezai Kalaycı 2000.02.19*

<div class="pNewsDetailMainContent" itemprop="articleBody">
 Biraz daha yukarı çıkalım kale önüne
 <br/>
 Yani atpazarı düzlüğüne
 <br/>
 Çukur han, Çengelli han, Karasu hanı
 <br/>
 Biraz daha yukarı çıkalım kale önüne
 <br/>
 <br/>
 Yani atpazarı düzlüğüne
 <br/>
 <br/>
 Çukur han, Çengelli han, Karasu hanı
 <br/>
 <br/>
 Nalbantlarla çevrilmiş dört yanı
 <br/>
 <br/>
 Ağam çek kıratı ahıra
 <br/>
 <br/>
 Koca nalbant nallasın
 <br/>
 <br/>
 Kayarını düzgün vurup parlatsın
 <br/>
 <br/>
 Yelesin sağdansola,
 <br/>
 <br/>
 Kız gibi atarken kırat
 <br/>
 <br/>
 Keklik gibi seksin oynasın
 <br/>
 <br/>
 ...
 <br/>
 <br/>
 diye tarif ediyor Atpazarı'nı, Hüdayda'da oyun havasının yazarı Sadullah Şeref Erdoğdu.
 <br/>
 <br/>
 Elli yıllarının sonlarına kadar Ankara, Kale ve çevresidir bir bakıma. Birkaç uygarlığın izlerini bir arada, barış içinde taşıyabilen eski Ankara'nın simgesi Kale'ninse açıldığı en zengin mekan, Atpazarı'dır. Dörtyolun düğümlendiği Ulus'tan, Anafartalar'a, oradan Samanpazarı'na ve nihayet Atpazarı'na ulaşılır. Burası, Kale'nin 1080'lerden kalma saat kulesinin baktığı bir meydana açılır. Kuledeki saat, günde iki kez doğruyu gösterir lakin, Atpazarı esnafı, Prinç sokaktaki Ahi Elvan'dan Hacı Bayramı Veli'ye, oradan Yesevi'ye ulaşan geleneğe bağlı olduğundan her adımını doğru bir yere atmaya çalışır.
 <br/>
 <br/>
 Atpazarı'ndan, Hisar tepesinin yüksek kısmına, bu tepenin orta yamaçlarından başlayarak ovaya doğru yayılan mahallelerden inilerek Eski Ankara'yı oluşturan dar, dolambaçlı sokaklarında kaybolmak da mümkündür. 1950'lere kadar şehrin ağırlık merkezi burasıdır. Kent nüfusunun yarısından fazlası burada ikamet eder. Çoğunluğunu Ermenilerin oluşturduğu gayri müslimler, ahalinin dörtte birine yakınını teşkil etmektedir ve çoğu esnaftır. Tarihi yapıların da çoğu Eski Ankara'da yükselir. Bugün birkaçı dışında hemen tümü, kaderlerine terkedilmiş bir haldedir.
 <br/>
 <br/>
 Düsturnameyi Enverî'den öğrendiğimize göre, Atpazarı meydanındaki Çengel Hanı hicri 939 yılda inşa edilmiştir. Girişinde Çiçekdağlı dönerci Fehmi Usta'nın eski kilim ve halılarla bezenmiş mütevazı ama en leziz közde dönerinin sunulduğu lokantası yer alıyor. Çengel Hanında bir zamanlar Vehbi Koç'un ticari faaliyet yürüttüğü söylenmektedir.
 <br/>
 <br/>
 İki katlıdır Çengel Hanı, ortada büyükçe bir avlusu ve avluya açılan onlarca odası bulunmaktadır. Dönerci Fehmi Usta, hanın restorasyonu için, bir yıl kadar önce Altındağ Belediyesinin ihale açtığını, yetmişbeş milyarlık ihaleye pek ilgi olmadığını, durumun sürüncemede olduğunu belirtiyor.
 <br/>
 <br/>
 Bir harabeye dönen Çengel Hanının görkemli giriş kapısında Eğin evlerininkinden daha büyük sade bir kapı tokmağı yer alıyor. İçeri süzüldüğümüzde, bizi, yüzyıllarca burada ticaret yapan, dinlenen, konaklayan insanların hatıralarından örülü bir rüzgar karşılıyor. İçeri adım atar atmaz girdiğimiz tarihsel koridorda, sıvası dökülmüş duvarlarda, aşınmış ahşap merdivenlerde, erimiş zemin taşlarında, ya kırılgan bir yüz, ya mütebessim bir ruh veya alın terini değerli bir mala tahvil etmiş kârlı bir insanın emniyet ve süruruna düşüyoruz. Fehmi Usta işi gereği girip çıkıyor avluya. Objektifimize takılan bir silüet, sanki yüzyıllar öncesinden müteharrik bir hatırayı bugün temsil ediyormuşcasına munis, canlı ve uçucu bir resim veriyor.
 <br/>
 <br/>
 Fehmi Ustanın mutad müşterileri var çok sayıda ve bunların çoğu, onun ifadesiyle, 'Sıhhiye'den sonraki semtlerden' geliyor. Leziz dönerinin yanısıra, otuz yıllık esnaflık tecrübesini de katıyor yemeklere.
 <br/>
 <br/>
 Kırşehir'in Çiçekdağı'ndan, Neşet Ertaşların, Çekiç Alilerin, Toklumenli Aşık Saitlerin, Hacı Taşanların ikliminden geliyor. Neşet'ten söz edince gözleri ışıldıyor. 'Niçin gitmez Çiçekdağı dumanın'ı dinlerken yandaki çay ocağından dumanı üzerinde çaylarımız geliveriyor. Fehmi Ustadan ayrılıp aşağı inerken gözümüze ilk çarpan, çoğu iki katlı ahşap ve toprak evler oluyor.
 <br/>
 <br/>
 Öteki Anadolu illerindeki gibi, bugün de Ankara'nın eski evleri hızla azalıyor. Yerine biçimsiz betonarme yapıların yükseldiği bu güzelim evlere, tavan ve saçaklarında, birbirinden ilginç işlemelerin, çarkıfeleklerin yer aldığı yapıların tavanları kubbeli, sofaları geniş ve renkli ağaç kakmalarla bezeli.
 <br/>
 <br/>
 Tarihçiler, onyedinci yüzyılda, şehrin hisar içinde altıyüz, dışında altıbin ahşapkerpiç yapının varlığından söz ediyorlar. Çengel Hanı, Atpazarı'nda, toprak ve ahşap yapıların en görkemlilerinden biri. Deri ve tiftik esnafına uzun süre evsahipliği yapmış. Ankara'nın simgesi haline gelmiş olan Ankara Tiftik Keçisi'nin beyaz ve parlak tüyünden, bir zamanlar sof ve şali denilen kıymetli kumaşlar dokuyan esnaftan bugüne kimse kalmamış. Birkaç debbağ Atpazarı'nın kıyısında işini sürdürmeye çalışıyor. Daha çok Mısır'a ve çeşitli Avrupa ülkelerine ihraç edilen bu değerli kumaşlardan da eser yok artık. 19. yüzyıl başlarında 10 bin dokumacının yer aldığı Ankara çarşılarına, Buldan'dan, Rize'den ve Tokat'tan elişi dokuma ürünleri geliyor.
 <br/>
 <br/>
 Atpazarı meydanındaki Kale burcunda antik saat, yüzyıllar öncesinden haberler verirken, altındaki Kale taksinin şoförleri, kendilerine özgü sözlükle deprem vergisini tartışıyorlar. Taksi durağının yanından itibaren surların dibinde Altındağ Belediyesine ait dükkanlarda kayısı, erik, vişne, üzüm kuruları, türlü yemişler satılıyor. Dönerci Fehmi Ustanın altmışsekizden beri yaptığı köz dönerden yiyen yemiş satıcısı çocuk, yaklaşan müşterileri ilgiyle karşılıyor. Kış mevsiminin kuru soğuğunu umursamayan Alman turist de karışıyor dükkanlara. Aşağılarda daha çok, baharatçı, kumaşçı, sepetçi, davulcu ve antikacılara rastlıyoruz. Sakinlerini, Şereflikoçhisar, Kızılcahamam, Güdül, Mucur, Kırşehir ve Çubukluların oluşturduğu esnaf zor günler yaşıyor. Bakliyatçılar ve mutfak araç gereçleri satanlarda kısmi bir hareketlilik gözleniyor. Ihlamur, papatya, safran, zahter, hisbüsküs, püren, susam, defne ve reyhan satan Ali Rıza Bey'in dükkanına dalıyoruz. Altmışa merdiven dayamış bu Ankaralı baharatçı da Atpazarı'nın ruhunu taşıyanlardan. Çarşının belki de tek davul imalatçısı Süleyman Doğan içeri buyur ediyor bizi. Ceviz ve gürgenden yapılmış, taze koyun derisi gerilmiş dizi dizi davullar var rafta. Onunla ayaküstü söyleşiyoruz. Onbeş yıldır bu işi yapıyor Süleyman. 'Çamaşır makinasının merdanesi gibi presten geçirilir' diyor davul kasnağının nasıl yapıldığını sorduğumuzda bize. Fiyatları merak ediyoruz. 'Yirmiden başlar' diyor. Koyunpazarı sokağa giden yolun kavşağı burası. Aşağı doğru göz alabildiğine bir dizi dükkan ve alışverişe çıkmış insan kalabalığı oynaşıyor. Buradan Samanpazarı'na iniliyor. Ahi Elvan Camii de erken devir Osmanlı eseri. Karşısındaki Pirinç Hanı antikacılara ev sahipliği yapıyor. Kürklü kadınlar dolaşıyor ortalıkta.
 <br/>
 <br/>
 Eski evlerin işlemeli ahşap kapı ve pencereleri, Mardin işi mangallar, sehpalar, bakır kaplar, sandıklar, gardıroplar, Çorum taşından yapılmış haşhaş havanları, Antepli ustaların elinden çıkma sürahi ve tabaklar, sandalyeler, oturma grupları, sedef işlemeli kıraat sehpaları, kilim ve heybeler, halılar, ahşap resim çerçeveleri, cam eşyalar ve daha nice ince işlenmiş güzellik dolu nesne arasından geçerek yeni demlenmiş karanfilli birer çay içmek üzere çay salonuna gidiyoruz.
 <br/>
 <br/>
 Atpazarı, bir adımda Ankara tepesinden başlayıp, Can Sokakta nihayete eriyor ve bittiği yerde yerini başka insanlara bırakıyor. Bir devirteslim yaşıyoruz ve tekrar bu kez Kale'nin en yüksek burcuna çıkıyoruz.
 <br/>
 <br/>
 Buradan, yıllar önce Bediüzzaman'ın vizyoner bir bakışla baktığı kentin kirlenmiş silüetine yöneliyoruz. Orada, hiç bir zaman bulamayacağımız değeri bırakıp geldiğimizden habersiz, Kızılay trafiğine saplanıveriyoruz.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/bu-ankara-baska-ankara_505885), [web.archive.org (arşiv bağlantısı)](http://web.archive.org/web/20150901232603/http://www.aksiyon.com.tr:80/dosyalar/bu-ankara-baska-ankara_505885)
