# 5 hakim değişti, 6 yıldır sonuç yok

*Sezai Kalaycı 2001.01.27*

<div>
 <p class="baslik">
  200 trilyonluk vurgun
 </p>
 <p class="spot">
  1994 yılında bir doktorun ihbarı ile ortaya çıkarılan ve bugünün  rakamlarıyla 200 trilyonun  üzerindeki SSK tarihinin en büyük  sahte fatura yolsuzluğuyla ilgili  olarak mahkeme 6 yıldır devam  ediyor. Ancak SSK Ankara Dışkapı  Eğitim Hastanesi Kalp—damar  Cerrahisi Klinik Şefi Doç. Dr. Ertan  Yücel ve 18 klinik çalışanının  isminin karıştığı yolsuzluk olayını  çözecek bilirkişi bir türlü  bulunamıyor. Bulunan bilirkişiler  ise bu görevi yapmamak için  ellerinden geleni yapıyorlar!
 </p>
 <p class="metin">
 </p>
 <img border="0" src="/web/20020329051604im_/http://www.aksiyon.com.tr/2001/321/resimler/SSK.jpg"/>
 <p class="metin">
  Hergün gazetelerde sayfa sayfa, gelişmiş ülkelerin yeni teknolojileri yazılıyor—çiziliyor. Bu yeni teknolojileri insanlığın hizmetine sunmaya devam ediyor Batılı ülkeler. Ülkemizde ise her gün çarşaf çarşaf 'yeni' yolsuzluk haberleri yayınlanıyor. Gelişmiş ülkelerle 'yeni'lik noktasında kesiştiğimizi kimseler inkâr edemez. Onlar yeni teknoloji, yeni keşifler, yeni buluşlar yaparken, biz de yeni yolsuzluklar, yeni hortumlama yöntemlerini keşfediyoruz.
 </p>
 <p class="metin">
  Bunlardan biri de 6 yıl önce mahkemeye intikal eden ve hâlâ bir sonuç alınamamış olan SSK'daki vurgun.
 </p>
 <p class="metin">
  Çalışma ve Sosyal Güvenlik Bakanı Yaşar Okuyan'ın SSK'daki benzer fatura yolsuzluklarına ilişkin açıklamaları kamuoyundan takdir toplarken 1994 yılında SSK Ankara Dışkapı Eğitim Hastanesi'nde gerçekleşen 10.5 trilyonluk (bugünün rakamlarıyla yaklaşık 200 trilyon TL) fatura rezaleti 'lanetli yolsuzluğa' dönüşmüş durumda.
 </p>
 <p class="metin">
  Çalışma Bakanı Okuyan, bu davayla ilgili olarak teftiş raporlarını incelediğini ve bu davanın biran önce bitirilmesi için gerekli çalışmaları yaptıklarını söylüyor. Okuyan, SSK Dışkapı Eğitim Hastanesi'ndeki teftiş raporlarının tek tek incelenmesinin zaman alacağını belirterek, "Mahkemeye gitmiş bir olay. Bu sürece biz birşey yapamayız. Mahkemenin takdirine kalmış birşey. Yalnız biz yeni deliller ve ihmaller görürsek gerekli işlemleri yapacağız" diyor, Ankara 8. Ağır Ceza Mahkemesi'nde 6 yıldır devam eden davada 5 hakim değişti. SSK tarihinin en büyük fatura ve malzeme yolsuzluğu olarak tarihe geçen davada, kimse bu yolsuzluk olayının kıyısında köşesinde yer almak istemiyor.
 </p>
 <p class="metin">
  Kalp—damar Cerrahisi Kliniği'nde yapılan fatura ve malzeme yolsuzluğu ile ilgili belgeler 1994 yılında burada çalışan bir doktor tarafından ihbar edildi. SSK Genel Müdürlüğü'nün yaptığı teftiş sonunda Kalp—damar Cerrahisi Kliniği Şefi Ertan Yücel'in başını çektiği 18 klinik çalışanı hakkında Ankara 8. Ağır Ceza Mahkemesi'nde 1995 yılında dava açıldı. Yani ihbardan ancak bir yıl sonra.
 </p>
 <p class="metin">
  Davanın hâlâ bitmemiş olması adalet çarkının ne kadar yavaş döndüğünün de en güzel örneği. 6 yıldır Ankara 8. Ağır Ceza'da görülen davada mahkeme konuyu inceleyecek bilirkişi bulamıyor ya da bulduğu kimseler davayı sonuna kadar götürmeye cesaret edemiyor. Davada bugüne kadar tam 5 hakim değişti. Neredeyse yılda bir hakimin değişmesi akla 'acaba birileri bunu örtmek için mahkemeye baskı mı yapıyor?' sorusunu getiriyor.
 </p>
 <p class="metin">
  Yine davayla ilgili 365 dosya Ankara 8. Ağır Ceza Mahkemesi'nde tek dosya halinde toplandı. Bu da haliyle davanın uzamasına neden oluyor.
 </p>
 <p class="metin">
  Adım adım yolsuzluk
 </p>
 <p class="metin">
  Peki bu büyük vurgun nasıl gerçekleşti? Yolsuzluğu ortaya çıkaran doktor, klinik yöneticileri Doç. Dr. Ertan Yücel, Dr. Yavuz Yörükoğlu, Dr. Kemal Nazlıel, perfüzyonist İlyas Yıldırım ve firmaların, sahte belgeler düzenleyerek, kullanılmayan malzemeleri kullanılmış veya mükerrer malzeme olarak gösterdiğini iddia ediyor. 1991 yılından bu yana klinikte sahte fatura ve malzeme yolsuzluğu yapıldığını belirten doktor, ancak teftiş raporlarının 1994'ten itibaren yapıldığını kaydediyor. Düzenlenen sahte belgelerin, malzemeleri kullanan doktorlar tarafından değil de alt kademedeki diğer uzmanlar tarafından kontrol edilmeden imzalandığını söylüyor. Bunu Doç Dr. Ertan Yücel'in de itiraf ettiğini ve bunun nedenini de fazla mesaiye bağlı olarak yorgunluktan kaynaklandığını mahkemeye verdiği ifade de belirtiğini söylüyor yolsuzluğu ihbar eden doktor. Fazla mesainin sonucu yorgunluktan bir takım yanlış imzalamaların olacağını söyleyen Doç. Dr. Yücel'i kliniğin yapısı doğrulamıyor. Çünkü yolsuzluğun ortaya çıkarıldığı tarihte klinikte 8 uzman, 10 asistan, 10 teknisyen, 26 hemşire, 10 personele karşılık 32 yatak bulunuyordu. Yani bir hekime 1.7 hasta düşüyor. Bu rakam Türkiye şartlarında lüks sayılacak bir durum. Böylesine personel olarak geniş bir imkana sahip klinikte hastalara 8 ay sonrası için gün verildiğini iddia ediyor yolsuzluğu ortaya çıkaran doktor. Kalp hastasına 8 ay sonra gün vermenin cinayetle eşdeğer anlam taşıdığını da raporunda belirten doktor, bu insanların ister istemez başka hastanelere giderek tedavi olmaya çalıştıklarını yazıyor raporunda.
 </p>
 <p class="metin">
  Kullanılmayan malzemeler
 </p>
 <p class="metin">
  'kullanıldı' gösterildi
 </p>
 <p class="metin">
  Aksiyon'un ele geçirdiği rapora göre, SSK Ankara Dışkapı Eğitim Hastanesi Kalp—damar Cerrahisi Klinik şefi Dr. Ertan Yücel, klinikte yapılan ameliyatların % 80'ini kendisi yapıyor ve yaptığı ameliyatlarda kullanılan malzemeler için 'kullanıldı formlarını' kendisi imzalamıyor. 18.5.1995 tarih ve 1995/2 no'lu müfettişlik raporunda Dr. Ertan Yücel'in ameliyat ettiği hastalardan Sündüz Özsoylar ve Durkadın Köse için Carpentier Ring istem ve kullanıldı formu düzenlenmiş, yine aynı hastaların EKO'sunda ringin olmadığı tesbit edilmiş. Yani Yücel ameliyat ettiği halde 'malzeme istek ve kullanıldı' formlarını kendisi imzalamıyor, bununla da kalmayarak ameliyatlarında kullanılmış gösterilen malzemelerin bir kısmı da kullanılmıyor.
 </p>
 <p class="metin">
  8.12.1994 tarihli SSK Genel Müdürlüğü Makine İkmal Daire Başkanlığı'nın genelgesi, malzeme taleplerinin bizzat klinik şeflerince, 'kullanıldı' belgelerinin malzemeyi kullananlar (doktor, hemşire, teknisyen) ile birlikte, kontrol edildikten sonra klinik şefince imzalanmasını şart koşuyor.
 </p>
 <p class="metin">
  Şaibeli firmalarla işbirliği yapılmış
 </p>
 <p class="metin">
  1993 yılında Oksi Medikal'in sahte fatura düzenlediği ve vergi kaçırdığı tesbit edilir yetkili makamlarca. Bu olay gazetelerde haber olarak yayınlanır. Bu yolsuzluğun ortaya çıkarılmasından bir yıl sonra, Oksi firması ile klinik, hiçbir şey olmamış gibi malzeme alımlarını devam ettirir. Hatta Oksi firmasının kapanmasının ardından aynı kişiler tarafından kurulan ALFA firması ile malzeme alımları sürer kliniğin.
 </p>
 <p class="metin">
  Servet edinenler var
 </p>
 <p class="metin">
  Klinikte yolsuzluk iddialarının ardı arkası kesilmiyor. Yine iddialara göre o dönemde baş asistan olan doktor 40 gün boyunca hastaneye uğramamış. Bir diğer çarpıcı iddia da yine şef yardımcısı olan doktor'un, 220 gün boyunca kliniğe gelmemesi ve ameliyatında hastanın göğüs boşluğunda bez unutması. Şef yardımcısı hakkındaki iddialar bununla da sınırlı kalmıyor. Aynı şahıs kısa sürede muayenehanesi olmadan bir servete tekabül edecek miktarda kazanç elde ediyor.
 </p>
 <p class="metin">
  Kimse bulaşmak istemiyor...
 </p>
 <p class="metin">
  Mahkeme başkanlarının bu davayla ilgili olarak sürgün yemesinin dışında, yolsuzluğu ortaya çıkaran doktor adının açıklanmasını istemiyor. İsminin açıklanmasını istememesi de son derece normal çünkü bu kişi iki kez suikaste uğramış. Yolsuzluğu ortaya çıkaran doktorun yaşadıkları suikatsle sınırlı değil. Nitekim Doktor, bu yolsuzluğu ortaya çıkarmanın mükafatı olarak da Kayseri'ye sürgün edilir. Sürgün edilmesinin ardından mahkemeye başvurarak tekrardan Ankara'ya dönmeyi başarır fakat bu sefer de başka bir hastanede ve komik bir ücret karşılığı istihdam edilir.
 </p>
 <p class="metin">
  Yaklaşık 20 yıldır bu mesleği yapan doktor bugün tam olarak 368 milyon lira maaş almakta.
 </p>
 <p class="metin">
  Özel hastaneler işin içinde mi?
 </p>
 <p class="metin">
  Kalp—damar Cerrahisi Kliniği'nde yaşanan fatura ve malzeme yolsuzluğunun bir çok özel hastaneyi de ilgilendirmesi sebebiyle kimse bu davaya karışmak istemiyor. Hatta soruşturma raporlarında 1993 yılı ve sonrası özel hastanelere sevk edilen hastaların faturaları incelenmediği de yine zihinlere işin içinde işler olduğunu getiriyor. 1993 yılı ve sonrası özel hastanelere sevk edilen hastaların faturaları eğer incelenmiş olsa SSK'nın kaybının 10,5 trilyondan çok daha yüksek olacağını söylüyor yolsuzluğu ortaya çıkaran doktor. Yolsuzluğu ortaya çıkaran doktor, 1991, 1992 ve 1993 yıllarında özel hastanelere ait faturaların hep aynı uzman tarafından imzanlandığını da söylüyor.
 </p>
 <p class="metin">
  Özel hastanelerin ve ilaç firmalarının işin içinde olduğu iddiası nedeniyle hiçbir doktor bilirkişi olarak tanıklık yapmak istemiyor. Çünkü bilirkişilik yapacak doktorun, bu görevden sonra mesleğini icra edebileceği bir yer bulması çok zor. Bilirkişilerin bilirkişilik yapmaktan kaçmasının başka bir nedeninin de, işin içinde siyasi baskıların olduğu iddiaları.
 </p>
 <p class="metin">
  Yine davanın para babaları tarafından sabote edildiği de idialar arasında yer alıyor. Özellikle sağlık sektöründe faaliyet gösteren bazı işadamlarının bu yolsuzluk içinde bulunduğu kaydediliyor.
 </p>
 <p class="metin">
  Memuriyetten de atılmış...
 </p>
 <p class="metin">
  Ankara 8. Ağır Ceza Mahkemesi'nde "sahte fatura düzenleme" suçundan yargılanan SSK Dışkapı Eğitim Hastanesi Kalp—damar Cerrahisi Klinik Şefi Ertan Yücel daha önce iki kez memuriyetten atıldığı halde görevine geri dönmeyi başarır. İki defa memuriyetten atılan bir insanın tekrar memuriyete dönmesi ve üstelik aynı klinikte, üstüne üstlük şef olarak çalışmaya devam etmesi, akıllara işin içinde bir hayli sırtı kalın insanların varlığını getiriyor.
 </p>
 <p class="metin">
  Yolsuzluğa adı karışan Dr. Kemal Nazlıel Etlik İhtisas'da mesleğini icra etmeye devam ediyor ancak ameliyatlara girmediği de öğrenilen bilgiler arasında. Dr. Yavuz Yörükoğlu ise Ankara'da özel bir hastanede çalışmalarına devam ediyor.
 </p>
 <p class="metin">
  Doktor'a Çin işkencesi
 </p>
 <p class="metin">
  SSK Ankara Dışkapı Eğitim Hastanesi'ndeki yolsuzluğu ortaya çıkaran doktorun başına gelmedik kalmadı. Kalp—damar cerrahasi olmayan Kayseri'ye sürgün edildi. Maaşı kesildi, deli denildi, mesleğinde yetersiz denildi, bunlarla da kalmadı içtiği Cola'ya zehir katılarak öldürülmeye çalışıldı. Tüm bunlara karşı yılmadı ve yıllardır SSK Ankara Dışkapı Eğitim Hastanesi'ndeki yolsuzluğun peşini bırakmadı.
 </p>
 <p class="metin">
  Yolsuzluğu ortaya çıkaran doktor, 1993 yılının Mayıs ayında SSK Ankara Dışkapı Eğitim Hastanesi Kalp—damar Cerrahisi'nde göreve başlar. Göreve başladıktan bir yıl sonra klinikte, devlet, özel ve üniversite hastanelerine sevk edilen hasta faturalarında tesbit ettiği yolsuzlukları önce sözlü, daha sonra da raporla üst makamlara iletir. İşte ne olduysa bundan sonra olur ve yolsuzluğu ortaya çıkaran doktor'un, önce ameliyatlara girmesi engellenir, peşinden hakkında asılsız raporlar tutularak işe gelmediği rapor edilir. Ancak imzalanan föy'de doktorun hastanede olduğu belgeyle ortaya çıkar.
 </p>
 <p class="metin">
  Bunun ardından asabi bir kişiliği ve mesleğinde yetersiz olduğuna dair çeşitli iddialara maruz bırakılır. Gerçekte ise açık kalp ameliyatlarında mortalite (ölüm oranı) %8 ile 13.5 arasında iken, yolsuzluğu ortaya çıkaran doktorun 25 kalp ameliyatında bu oran 0'dır. Hastanede tamamen pasifize edilen doktor Kayseri'ye sürgün olarak gönderilir. Yeni gittiği hastanede kalpdamar cerrahisi bölümü olmadığı için tamamen atıl durumda bırakılarak mesleğini icra etmesi de önlenir.
 </p>
 <p class="metin">
  Yolsuzluğu yaptığı iddia edilen klinik Şefi Dr. Ertan Yücel ve arkadaşları işlerinin başına dönerken, yolsuzluğu ortaya çıkaran doktor, adeta meslek hayatının sonuna getirilir. Hem sürgün olması hem de mesleğini icra edememesinin yanında bir de SSK Genel Müdürlüğü tarafından bir yıl maaş kesintisi cezası verilir.
 </p>
 <p class="metin">
  Yolsuzluğu ortaya çıkaran doktor'a atfedilen suçlardan biri de dört hastasını birkaç kez revizyona aldığına dair. Ancak doktor bu hastalardan sadece bir tanesinin kendi hastası olduğunu, geriye kalan üç hastanın da Ertan Yücel'in hastası olduğunu belirterek, "Dr. Ertan Yücel tarafından ameliyat edilen bu üç hasta yine kendisinin izni ile Dr. Kemal Nazlıel tarafından 4 defa revizyon yapıldı" diyor.
 </p>
 <p class="metin">
  Klinik yasal değil
 </p>
 <p class="metin">
  SSK Ankara Dışkapı Eğitim Hastanesi Kalp—damar Cerrahisi Kliniği'nde, eko—kardiyografinin (EKO) biyologlar tarafından yapıldığı da edinilen bilgiler arasında. Gerçekte ise, EKO'nun 6,7 yıl tıp tahsili üzerine 4 veya 5 sene dahiliye hastalıkları uzmanlığı sonrası, 3,4 yıl bir kardiyoloji eğitiminden sonra ancak kardiyologlar tarafından yapılabileceğini belirtiyor uzman doktorlar. Yine uzmanlar, biyologların ancak kardiyologların denetiminde teknisyen olarak EKO yapabileceğini ve raporlara kesinlikle imza atamayacağını da söylüyorlar.
 </p>
 <p class="metin">
  İnanılmaz gerekçe
 </p>
 <p class="metin">
  Adliyeye intikal eden bu yolsuzluk olayında mahkeme, bilirkişi olarak kimseyi bulamadı ya da buldukları yanlış adresler vererek yerlerinde olmadığını duruşma tutanaklarına geçirdi. 6 yıl boyunca dava bu ya da buna benzer nedenlerle hep ertelendi. 20 Eylül 2000 tarihinde yapılan duruşmada yine mahkeme inanılması güç gerekçeler ile duruşmayı 22 Kasım 2000 tarihine erteledi. 22 Kasım tarihli duruşmada da bilirkişinin yeni bulunduğunu ve bu kişinin dosyayı incelemesi gerektiğinden duruşmanın 24 Ocak 2001 tarihene ertelenmesi kararını verdi.
 </p>
 <p class="metin">
  20 Eylül 2000 tarihli duruşmada mahkemenin duruşmayı erteleme gerekçesi aynen şöyle:
 </p>
 <p class="metin">
  "Yapılan tüm çalışmalara ve araştırmalara karşı dosyayı inceleyecek bilirkişinin bulunamadığı, ya da bulunanların bilirkişi olarak atanmaktan kaçındıkları için bilirkişi incelemesinin yaptırılamadığı görüldü."
 </p>
 <p class="metin">
  Mahkeme'nin kararlarını çok komik olarak değerlendiren hukukçular, bilirkişinin bulunanaması diye bir durumun olamayacağını söylüyorlar. Zira mahkemenin bilirkişi olarak atadığı kimselerin bu görevi yapmakla yükümlü olduklarını belirttiler.
 </p>
 <p class="metin">
  SSK Ankara Dışkapı Hastanesi'nde ortaya çıkarılan yolsuzluk ile ilgili olarak 5 yıldır devam eden mahkemede bugüne kadar yapılan duruşmaların hepsi böyle nedenlerle ertelenerek zamana bırakılıyor. Daha doğru deyimle, bu yolsuzluğun üzerine gitmeye cesaret edilemiyor. Mahkeme başkanı olan Hikmet Uyar'dan önce iki hakimin de sürgün yemesi, bu dava üzerinde şaibelerin güçlenmesine neden oluyor.
 </p>
 <p class="metin">
  SSK'daki lanetli yolsuzluğun sürekli sürümcemede kalmasının bir diğer nedeni ise İstanbul'daki SSK hastanelerinde yaşanan fatura yoluzluğu ile ilgili tüm davaların bu dava ile birleştirilmiş olması. 1995/292 dosya numaralı davada toplam 365 dosya incelenmek üzere bilirkişi bulunmasını bekliyor.
 </p>
 <p class="metin">
  Suçlanan doktor ne diyor?
 </p>
 <p class="metin">
  Klinik Şefi Dr. Ertan Yücel tüm bu iddialar karşısında neler diyor? Dosyayı yapmadan önce görüşlerine başvurduğumuz Dr. Yücel, "Bu olayı kurumumuz gerekli incelemeleri yaptıktan sonra mahkemeye iletmiştir. Ben bugün Ağır Ceza Mahkemesinde yargılanıyorum. Yargıya intikal eden bir olay üzerinde yorum yapmam doğru olmaz." diye görüş bildiriyor.
 </p>
 <br/>
 <center>
  <a class="anaorta" href="http://web.archive.org/web/20020329051604/mailto:sezai_kalayci@hotmail.com">
   sezai_kalayci@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/321/haberler/6.htm), [web.archive.org (arşiv bağlantısı)](http://web.archive.org/web/20020329051604/http://www.aksiyon.com.tr:80/2001/321/haberler/6.htm)
