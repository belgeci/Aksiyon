# Ben kalemle mızraptan önce tanıştım

*Barış Özcan 1998.02.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Prof. Dr. Alaeddin Yavaşça'nın "Türk mûsikîsinin dini ve dindışı olmak üzere her formunda sanat değeri yüksek eserler yapmış velûd bir bestekar,
  </font>
 </div>
 <div id="newsText">
  <font class="detail-text">
   şahsî üsluba sahip bir ud icracısı" olarak takdim ettiği Cinuçen Tanrıkorur ismini artık "Müzik kimliğimiz üzerine düşünceler" adlı bir kitap kapağında da görüyoruz. Dergimizde ve diğer gazete ve dergilerde kaleme aldığı seviyeli kritikleri ile çeşitli vesilelerle vermiş olduğu konferans ve bildirilerinden hazırlanan ve Ötüken Yayınları tarafından neşredilen kitabı incelediğinizde, onun edebi kimliğinin, müzik adamlığından hiç de geri kalmadığını anlıyor; müzik üzerinde hakim olduğu yeteneğini dil üzerinde de gayet başarılı bir şekilde kullandığını kitabı bir solukta okuyunca hayretle müşahede ediyorsunuz.
   <br/>
   <br/>
   Kendisiyle tanışınca işin iç yüzü aydınlanıyor. Meğer üstad 19 yaşından beri gönül dünyasını mızrabı yanında kalemiyle de ifade ediyormuş. 40 yılı aşkın bir süredir biriktirdiklerini bir havuza akıtınca, ortaya böyle bir tablo çıkmaması düşünülemezdi.
   <br/>
   <br/>
   Bir gönül ve sanat adamının "müzik kimliğimiz" üzerine düşündüğü ve ifade ettiği fikirlerin muhatabı kim? Kime karşı söylenmiş sözler bunlar? Asla bilimadamlarına ya da akademisyenlere, yani zaten müziğin içinde olanlara değil. Bu yazılar halka hitaben yazılmış diyalog denemeleri olarak tarif edilebilir. "Benim amacım, sadece ömürlerini bu işe vermiş müzik teknokratları kesimini ilgilendirmek değil. Sokaktaki insanın, biraz mürekkep yalamış, eline bir şey alıp okumaya meraklı olanların dikkatini çekmek" diyerek, hedef kitlesinin müzisyenler olmadığını açıklıyor. Zaten sadece müzik kimliğimiz değil, müzikten yola çıkarak önce sanatın diğer kollarını oradan dil ve edebiyatı da kapsayan içiçe halkalar halinde bütünüyle "kültür kimliğimiz" gözler önüne serilen. Zira kitap müziğin yanında dil ve kültür meselelerinde de derinlikli yazılar ihtiva ediyor. Dergimizde onbeş günde bir yayınlanan yazılarını takip edenler bilir; bir kişiden bahsedildi mi onun hem meziyetleri hem de kusurları verilir. Bu üslup kitaptaki makalelerin geneline yayılmış. Mûsikîmizden birkaç portreye ayrılan son bölümde bile bazen eleştiriyor muövüyor mu ikilemine düşebiliyoruz.
   <br/>
   <br/>
   Bildiklerini saklamıyor Cinuçen Bey. Bu yüzden olsa gerek "aslında müzik kimliğimiz üzerine değil, müzik kimliksizliğimiz üzerine düşüncelerdir bunlar" demekten çekinmiyor. Yanlış anlaşılmasın, halk kimliksiz değil. Ama üzerine giydirilmek istenen elbise onun elbisesi değil, uymuyor.
   <br/>
   <br/>
   Batı kültürüyle içiçe bir eğitim almış olmasınının, Türk mûsikîsine duyduğu ilgiyi ne şekilde etkilediğini sorduğumuzda, içiçe kelimesinin altını çizerek Türk aydınının zaten böyle bir eğitim alması gerektiğini söylüyor. Batı kültürüyle Türk kültürü birbiriyle içiçe geçtiğinden, her ikisini de iyi tanıyıp birini ötekine üstün tutmamamız gerektiği hususunu vurguluyor. Bu da ancak bu kültürlerden herhangi birisine karşı komplekssiz fertlerin yetişmesiyle mümkün. Tam bu noktada kitaptaki makalelerden birinde de aktarılan ve üstadın gençlik yıllarında kendisine lisan hocalığı yapmış olan İtalyan Dr. Giuseppe Garino'nun sözü geliyor aklımıza: "Kendi değerlerinin farkında olmayan veya bunları küçümseyen milletlerin, başka milletlerin gözünde değeri olmaz."
   <br/>
   <br/>
   "Ben kalemle mızraptan önce tanıştım. Dil, müzikten daha önce gelen bir meselesi hayatın." Makalelerde de bu hassasiyetle sık sık karşılaşıyoruz. Özellikle kavramlar üzerinde duran Tanrıkorur, bunlara yüklenen yanlış ya da eksik anlamların üzerine kalemiyle giderek düzeltme gayretinden vazgeçmiyor. Alaturka müzik, tek sesli müzik gibi kavramların kasıtlı  olarak ve Türk mûsikîsini küçük düşürmek amacıyla söylendiğini ısrarla belirtiyor. Özellikle klasik Batı müziği eğitimi almış insanların Türk mûsikîsine karşı gösterdikleri küçümseyici yaklaşım politikasının araçlarından biri de yanlış kavram ve fikirlere yaygınlık kazandırmak. Oysa doğru formül bu olmamalıydı. Bu ülkede herkesin Batıyı çok iyi tanımış bir kültür milliyetçisi olması gerekli. Batıyı tanımadan kültür milliyetçisi olunmaz. Sadece Batıyı tanıyarak hiçbir şey olunmaz. Balzac "eğer gerçekten uluslarüstü olmak istiyorsan kendi ulusundan bahset" diyor. Cinuçen Bey bu sözü aktarırken, her ne kadar Batı kültürüyle yetişmiş olsalar da aslında bu insanların Batıyı doğru anlayamadığını söylemek istiyor. "Batıyı Batı yapan bir bayrak yarışı esprisine sahip olmalarıdır. Bu da bir kişi veya grubun bir yere kadar getirdiği bir işi, başka kişi ya da grupların bir adım daha ileriye götürmelerinden ibarettir. Bizim yerimizde saymamızın sebebi ise 'sıfırlama' sistemiyle hareket etmemizdir. Göreve gelen herkes kendisinden önce gelenlerin yaptığını beğenmeyerek herşeye sıfırdan başlama yolunu tercih etmiş. Bu durumda geçmiş sürekli silinir."
   <br/>
   <br/>
   Cinuçen Tanrıkorur, geçmişin yok sayıldığı bir ortamda milletin kültür haritasını kendisinin sağlık durumundan yola çıkarak ilginç bir örnekle çiziyor: "Ben böbrek ameliyatı geçirdim ve takma bir organla hayatımı sürdürmek mecburiyetindeyim. Vücudumun bu organa tepki göstermemesi için sürekli bağışıklık sistemime etki eden ilaçlar alıyorum. Memleketin kültür durumu benim sağlık durumuma benziyor. Batı müziği takma organ, vücut Türk milleti, ilaçlar da Atatürk devrimleri adı altında bir kesimin kendilerine taktıkları bir kalkandır. Batı sanat ürünleri onların kendi tarihleri, sosyal yapıları içinde, yüzyıllardır işlene işlene Batı insanına uygun bir hale gelmiştir. Bunun ithali, ihracı olmaz. Medeniyetlerin ithali, ihracı olabilir ama kültürün olamaz."
   <br/>
   <br/>
   Kitaptaki bir yazıda rastladığımız ve Konfiçyüs'ten yapılan alıntı "Bir toplumun müziği bozulmuşsa, o toplumda daha önce pekçok şeyin de bozulmuş olduğuna hükmetmek gerekir" diyor. Bu sözü okuyunca ister istemez biz bozulma sürecinin neresindeyiz sorusu geliyor akla. Cinuçen Bey, problemi eğitim sistemine dayandırıyor: "Çocuklarımız ilkokuldan itibaren üniversiteye girene kadar bir pop nesli olarak yetiştiriliyor. Bach, Beethoven, Mozart okutuluyor; Dede Efendi'den, Tanburi Cemil'den kimse bahsetmiyor. Gençler üniversite çağına geldiklerinde o tarihe kadar kendilerinden ne kadar çok şeyin gizlenmiş, yanlış öğretilmiş olduğunu farkediyorlar. Bundan sonra kendini tanıma savaşına başlıyorlar. Bu savaşta dilini, tarihini, kültürünü iyi öğrenme gayreti vardır. Türkiye üniversitelerinin hepsinde öğrencilerin kurduğu Türk mûsikîsi koroları (halk müziği ve klasik müzik) vardır. Dikkat edin ki Bilkent hariç hiçbir üniversitenin Batı müziği orkestra ve korosu yoktur."
   <br/>
   <br/>
   Bugüne kadar 23 ülkede solo ud konserleri veren ve kendi sanat dilini, asli hüvviyetini bozmadan konuşarak her milletten insana anlatan Cinuçen Tanrıkorur, aynı misyonu kalemin diliyle sürdürüyor. Bu ilk kitabı, yayına hazır halde bekleyen ve aralarında "Türk Mûsikîsi Tarihi" ve "Çocuklar ve Gençler için Müzik" gibi çok önemli eserlerin de bulunduğu diğer çalışmalar takip edecek. Onun "müzik kimliğimiz üzerine düşünceler"ini daha yakından tanımak isteyenler için sanatçının 28 Şubat Cumartesi günü saat 13.00'ten itibaren Seyran Kitabevi'nde (Beşiktaş Çarşısı, PTT Karşısı) kitabını ve kasetCD'lerini imzalayacağını hatırlatalım.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3509-ben-kalemle-mizraptan-once-tanistim.html), [web.archive.org (arşiv bağlantısı)](http://web.archive.org/web/20130928202639/http://www.aksiyon.com.tr:80/aksiyon/haber-3509-ben-kalemle-mizraptan-once-tanistim.html)
