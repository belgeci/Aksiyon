# İlk bakısı yakalamak

*Barış Özcan 1997.11.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sanatçı, herkesin göremediğini görebilendir. Sadece bakmasını değil, aynı zamanda görmesini de bilendir.
  </font>
 </div>
 <div id="newsText">
  <font class="detail-text">
   Bu özellik bilhassa görsel sanatlarda etkisini daha kuvvetli bir şekilde hissettiriyor. Daha iyi görebilen insanları ödüllendirmek, sayılarının artması için çalışmak amacıyla da çeşitli organizasyonlar düzenleniyor.
   <br/>
   <br/>
   Geçtiğimiz günlerde ülkemiz de böylesi bir organizasyona ev sahipliği yaptı. Fotoğraf sanatının tüm yönleri ile gelişmesini, ülkeler arasında yakınlaşmayı, birbirini tanıma ve dostluklar geliştirilmesini amaçlayan Uluslararası 19. FIAP Saydam Bienali ödüllerinin dağıtımı Türkiye'de yapıldı. Toplam 30 ülkeden 554 saydam eserin katıldığı yarışmada birinci olan ülke Belçika "Dünya Kupası"nı aldı. Fransa ikinci olarak "Altın Madalya" alırken Türkiye çok az bir puan farkıyla üçüncü olma başarısını göstererek "Gümüş Madalya" ile ödüllendirildi.
   <br/>
   <br/>
   Bu bienal uluslararası platformda çok önemli bir yere sahip. Zira fotoğraf sanatı konusunda dünyanın en büyük organizasyonlarından biri. "Uluslararası Fotoğraf Sanatı Federasyonu" anlamına gelen FIAP'a 87 ülke üye. Kendi dalında tek olma unvanına sahip olan FIAP, UNESCO tarafından da tanınan bir kuruluş. FIAP iki yılda bir bienal düzenliyor ve dünyanın dört bir tarafındaki fotoğraf sanatçılarını, diğer bir deyimle görüntü avcılarını biraraya getirerek, bunların birikimlerini en güzel biçimde ortaya koyabilecekleri bir zemin hazırlıyor. Bu bienal, sanat çevrelerinde adeta iki yılda bir düzenlenen bir "görüntü olimpiyatı" olarak algılanıyor.
   <br/>
   <br/>
   Toplam dört dalda bienal düzenleniyor: Saydam (Slide), Renkli baskı, SiyahBeyaz baskı ve Doğa.
   <br/>
   <br/>
   Saydam (dia) objenin objektife pozitif düşen hali ya da objenin objektife orijinal görüntüsünün düşmesi olarak tarif ediliyor. Genellikle renkli dergiler, gazeteler ve reklamcılık sektöründe kullanılan diapozitif, grafik sanatlar kavramı içerisinde de değerlendiriliyor. Fotoğraf sanatının gelişmesi ve pratik hayatta işlerlik kazanmasıyla birlikte fotoğraf yarışmalarına dia (saydam) dalında da katılımlar başladı. FIAP düzenlediği bienale ayrı bir kategori olarak dia fotoğrafçılığını ekledi.
   <br/>
   <br/>
   FIAP'a her ülke, fotoğraf federasyonu ile, yoksa ülkeyi temsil edecek bir derneği ile üye oluyor. Türkiye'de fotoğraf federasyonu bulunmadığı için, temsil görevini, bakanlar kurulunun yetkilendirdiği FOTOGEN üstlenmiş durumda. Bugüne kadar 38 yılda toplam 19 bienal gerçekleştirilmiş. Bu yıl organizasyona Türkiye evsahipliği yaparak 174 yılda bir yakalanacak bir şansı elde etti ve gerek bireysel gerek takım halindeki başarılarla bu şansı iyi değerlendirdi.
   <br/>
   <br/>
   Türkiye takımında "Düş" adlı çalışmasıyla yer alan Marmara Üniversitesi Güzel Sanatlar Fakültesi öğretim üyesi Doç.Dr.Barbaros Gürsel, böyle bir organizasyonun ülkemizde yapılmasının fotoğraf sanatı ile ilgilenen genç insanları olumlu yönde etkilediğini belirtiyor. Türkiye'nin takım halinde üçüncü olduğu yarışmada bugüne kadar ilk kez böylesi büyük bir başarının kazanıldığına işaret eden Gürsel, bu başarının etkisiyle Türk fotoğrafçılığının büyük bir ivme kazanarak daha büyük işlere girişebileceğini söylüyor: "Bu bienalin bizim gibi akademisyenler açısından da itici bir gücü var. Her zaman öğrencilerimize ödev veririz. Yarışmalar sayesinde bize de ödev veren birileri çıkıyor. FIAP'ın düzenlediği bienale takım halinde hazırlandık. Takımdaki genç arkadaşlarla tecrübeli fotoğrafçılar arasında iyi bir elektriklenme oldu. Birbirimizden çok şey öğrendik."
   <br/>
   <br/>
   İlk fotoğrafın çekilişinden bugüne yaklaşık yüzelli yıl geçti. Bu kadar genç olan bir sanat dalında böylesine olgun çalışmaların ortaya konması biraz da düzenlenen yarışmalar ve yapılan teşvikler sayesinde gerçekleşiyor. Bu yüzden karşımıza çıkan fırsatları dikkatle değerlendirmek zorundayız. Fotoğrafçıların dediği gibi yapılması gereken: "Doğru yerde, doğru zamanda deklanşöre basmak".
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3132-ilk-bakisi-yakalamak.html), [web.archive.org (arşiv bağlantısı)](http://web.archive.org/web/20140112110503/http://www.aksiyon.com.tr:80/aksiyon/haber-3132-ilk-bakisi-yakalamak.html)
