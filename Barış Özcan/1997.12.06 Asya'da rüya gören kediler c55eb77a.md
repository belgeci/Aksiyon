# Asya'da rüya gören kediler

*Barış Özcan 1997.12.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bazı müzikleri tarif etmek, anlatmaya çalışmak zordur. Zor olduğu kadar gereksiz bir çabadır.
  </font>
 </div>
 <div id="newsText">
  <font class="detail-text">
   Zira muhatabınız o müziği dinlemedikçe sizin ne demek istediğinizi asla anlamayacaktır. Bu yüzden Asiaminor diye bir grubun varlığından, bu grubun etnocaz diyebileceğimiz türde müzik yaptığından ve yeni çıkan albümleri "Kedi Rüyası"nın bu türe ait çok başarılı bir örnek olduğundan bahsetmeden önce uyarıyoruz. "Küçük Asya"nın müziğini dinlemeden anlayamazsınız. Yine de onları tanımak iyi bir başlangıç sayılabilir. Grubun kurulması 1990 yılına rastlıyor. Sık sık yurtdışına çıkarak Okay Temiz gibi müzisyenlerle çalan Kamil Erdem, bu seyahatlerinden birinde bir prodüktörle tanışır: "Onun etnik kökenli müzik yapan firması, benim de taslak olarak birkaç parçam vardı. Bize birlikte çalışmayı teklif etti. Ben de kabul ettim" der ve Ankara'da bu işi yapabileceğine inandığı arkadaşlarıyla Asiaminor'ü kurar. Grubun ilk albümü 1991 yılının sonlarına doğru "Along the road" (Sokak boyunca) adıyla İsviçre'de yayınlanır. Türkiye'de de bastırmak için birkaç başarısız denemeye girişilir. Ancak 90'lı yıllar Türkiye'de popun patladığı yıllardır. Bu yüzden albümün yayınlanması 1994'e kadar gecikir. Ardından Türkiye'de konserler başlar ve müzikal yolculuk ikinci albüm olan Longanova ile devam ederek bugünlere ulaşır. Bundan fazlasını öğrenmek için Asiaminor'ün kurucusu, basçısı ve parçalarının bestecisi olan Kamil Erdem'le konuştuk ve ilham kaynaklarından, Türkiye'de müziğin algılanışından, medyanın yaklaşım tarzından söz ettik. Yaptığı besteleri ille de bir türe sokmasını rica ettik. Asya'da rüya gören kedileri tanımaya grubun ismini sormakla başladık.
   <br/>
   <br/>
    Asiaminör ne anlama geliyor?
   <br/>
   <br/>
   Küçük Asya demek. Bu isim pekçok dilde aynı anlamı taşıyor. Bir de içinde "minör" gibi bir müzik teriminin geçmesi güzel. İsmi koyan kişi grupta olmayan bir müzisyen arkadaşımdı. Aslında isim koymak bana göre en son yapılması gereken ve en zor iş olarak görünüyor. Parça isimleri için de öyle. Zira ben herhangi bir kişiden, olaydan ya da tabiat parçasından etkilenerek beste yapmıyorum. Bu yüzden isim koymak çok zor oluyor.
   <br/>
   <br/>
    Bütün bunlar değilse ilham kaynaklarınız neler?
   <br/>
   <br/>
   Bilmiyorum. Belki de tüm bunlardan ilham alarak yapmışımdır bunca besteyi. Ama bilinçli olarak etkilendiğimi söyleyemem. Hatta bazen parçayı yaptıktan sonra oturup ben neden ya da kimden etkilenerek bu parçayı yaptım diye düşündüğüm olmuştur. Cevabını hiçbir zaman bulamadım. İsim koymak da bu yüzden benim için çok zor. Grubun ismi bile hâlâ içime sinmedi diyebilirim. 1990'da grup ilk kez toplanıp bir demo kasedi hazırladığında ne grubun ne de parçaların adı belliydi. Prodüktörümüzün zorlamasıyla bu ismi bulduk. İlk albüm yayınlandıktan sonra Viyana'da bir konsere gittik. Konser arasında bir başka grubun elemanlarıyla tanıştık. Meğer onlar da Asiaminörmüş. Daha sonradan öğrendiğimize göre Paris'te kronolojik olarak bizden daha eski üçüncü bir Asiaminör daha varmış. Ama onlar fazla uzun ömürlü olamamışlar. Başlangıçta bunlardan haberdar olsaydık herhalde grubun adı başka bir şey olurdu.
   <br/>
   <br/>
    Albümleriniz Türkiye'de hiç yayınlanmasaydı, siz aynı tatminkarlıkla müzik yapabilecek miydiniz?
   <br/>
   <br/>
   Herhalde yaptığım işi sürdürürdüm. Ancak sürekli artan bir kızgınlıkla devam ederdi. Bu da verimliliği düşürür. Bence ideal olan tüm dünya için müzik yapmaktır. Sadece Türkiye'ye hitap eden bir grup olsaydık sürekliliğimizi sağlamak çok zor olurdu. Biz ilk konserimizi 1994'te Ankara'da verdik. Aradan üç yıl gibi çok kısa bir zaman geçmesine rağmen Türkiye'de çalmadığımız bir etkinlik kalmadı. Ankara, İstanbul, İzmir, Bursa ve Antalya'da konserler verdik. Türkiye seyirci altyapısı çok sınırlı olan bir ülke. Yapılan müziğin anlaşılabilmesi için eğitim şart. Türkiye'nin her yerinde çalabilmemiz için gerekli ortam olmadığı için biz yurtdışında da çalmaya mahkumuz.
   <br/>
   <br/>
    Türkiye'de Asiaminör'ün müziği benimsendi mi?
   <br/>
   <br/>
   Türkiye'yi Ankara, İstanbul ve İzmir'den ibaret görürsek benimsendi diyebilirim. Zira burada bizim müziğimizi dinleyen bir kesim var. Bu kesim grubu tanıyor, parçaları biliyor. Bu da bizim hoşumuza gidiyor. Zira insanların çaldığınız parçayı bilerek tepki vermesi hoş birşey. 1994'te Ankara'da verdiğimiz konserde 300 kişilik salonda 120 izleyici vardı. 1995'te aynı yerde verdiğimiz konsere ise 1000 kişi geldi. Aslına bakarsınız bunda da sağlıksız bir durum var. Bir faaliyetin bir festival çerçevesinde olması insanların ilgisini daha da yoğunlaştırıyor. Bu yoğun ilginin sonrasında ne oluyor? Eğer bu ilgi gerçek bir ihtiyacın neticesinde ortaya çıkmışsa devamı gelmeli. Gelmiyorsa, bu hareketi "şenliklere gösterilen çocukça bir ilgi" olarak nitelendiririm.
   <br/>
   <br/>
    Medyanın ilgisini ya da ilgisizliğini nasıl değerlendiriyorsunuz?
   <br/>
   <br/>
   Ben ilginin abartılmamasından yanayım. Pop müziğin kendine has varolma ve kendini sevdirme taktikleri varsa bu onları ilgilendirir. Bizim müziğimizin de aynı yolla tanıtılması gerekmez. Zira pop müzik kulağa değil göze hitap eden bir müzik haline geldi. Bir müzisyen ya da şarkıcı olarak kaale bile alınmayacak insanlar, klip çevirerek müzik yaptıklarını sanıyorlar. Bir prodüksiyonun tanıtımında gazetelere abartılı haberler yaptırmak, özel hayatın işin içine girmesi gibi taktikler kullanılıyor. Ben bunlardan yana değilim. Dünyanın hiçbir yerinde bizden gelişmiş olsun ya da olmasın, bir sanatçının yeni çıkarttığı kaset ana haber bültenlerinde birinci haber olarak yer almaz, ama bizde oldu. Hiçbir sansasyonel yanı olmayan bir haber, birinci sırada yer alamaz. Bu sağlıksız bir medyaya işaret eder. İnsanlar "iyi olmak" yerine "iyi tanıtılmak" kaygısı içinde. Müzisyen kulağa hitap eder ve kendisine müziğini anlayabilecek kulaklar arar. Sorunuza dönecek olursak, medyanın pop müziğine gösterdiği ilgi ve teşvik, bizim müziğimize ya da bu tür alternatif müziklere gösterilmiyor, ama ben bundan rahatsız değilim. Yine de grubun ve müziğinin anlatılmasına, duyurulmasına ihtiyaç var. Bunun için de ihtisaslaşmış bir medya olmalı. Yurtdışında sadece bas gitarcılara hitap eden müzik dergileri var. Türkiye'de ise normal müzik dergileri bile uzun süre çıkartılamıyor.
   <br/>
   <br/>
    Müzikal anlayışınız nedir?
   <br/>
   <br/>
   Yaptığımız müzik emprovize olduğu için tür olarak ben bunu caza yaslıyorum. Belki bunun gerçekten caz olup olmadığı tartışılabilir ama emprovizasyonun en sofistike icra edilebileceği müzik türü caz. Kökenine baktığımızda en az caz kadar Türk müziği de var.
   <br/>
   <br/>
    Yani sentez müzik mi?
   <br/>
   <br/>
   Sentez kelimesine ben biraz ihtiyatlı yaklaşıyorum. Gerçekten bir sentez varsa bu nerede oluşmuştur? Sonuçta bizim kendimize has bir formasyonumuz var. İnsanın kafasının içinde bir üretim süreci vardır: Aldığı eğitim, zevkleri doğrultusunda dinlediği müzik, bu zamana kadar yaptığı diğer müzikler... Bütün bunlar birleşerek yeni bir ifade tarzını ortaya çıkarıyor. Suni olarak bir iki türü karıştırırsak şekerli su gibi olur; kaynatınca şeker bir tarafa su bir tarafa gider. Gerçek bir kaynaşma olması lazım. Kimyasal bir bileşim gibi. Bileşimi meydana getiren maddeler kendi özelliklerini kaybederek yeni bir madde oluşturmuşlardır. Ben bir müzisyen olarak bir türün nerede başlayıp nerede bittiğini tayin edemiyorum. Ama konser verdiğimiz zaman, bizi tanımayanlara fikir verebilmek için afişin altında "etnocaz" tabirini kullanıyoruz. Tanıyanlar yaptığımızın sadece "Asiaminor müziği" olduğunu zaten biliyorlar.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3258-12-asyada-ruya-goren-kediler.html), [web.archive.org (arşiv bağlantısı)](http://web.archive.org/web/20130530130119/http://www.aksiyon.com.tr:80/aksiyon/haber-3258-12-asyada-ruya-goren-kediler.html)
