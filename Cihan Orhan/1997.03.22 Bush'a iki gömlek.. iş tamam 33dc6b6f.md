# Bush'a iki gömlek.. iş tamam

*Cihan Orhan 1997.03.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gömlek deyip geçmeyin. Hazır giyim ve tekstilden sonra gömleklerimiz de sınırlarımızı aşıp, Amerikalıları bile hayran bırakıyor.
  </font>
 </div>
 <div id="newsText">
  <font class="detail-text">
   Geçen senelerde Houston'da açtığı mağaza ile Amerikalıların beğenisini kazanan Bisse gömleklerinin sahibi İbrahim Kefeli'nin mağaza açmasında ABD eski Başkanı George Bush'a hediye edilen iki gömlek etkili olmuş.
   <br/>
   <br/>
   İbrahim Kefeli'nin hayatı eski Türk filmlerini andırıyor. Türk fimlerinin değişmez senaryosu gibi İbrahim Kefeli de bir Anadolu çocuğu. Okuldan ayrılınca da iş hayatına eczacı çırağı olarak başlamış. 16 yaşında bir rastlantı sonucu iş elbiseleri diken bir atölyeye girip ustalığa terfi etmiş. Ama onu bu işe asıl bağlayan insanın aya ilk ayak basışı. İbrahim Kefeli bu ilginç olayı şöyle anlatıyor:
   <br/>
   <br/>
   "İleride elektrikçi olmayı arzu ediyordum. O zaman bu meslek çok popülerdi. Fakat bir gün sinema seyrederken, birden bire  ışıklar yandı. Aya ilk insanın ayak bastığını radyodan spiker haber veriyordu. 1969'un temmuz ayıydı. Spiker astronotun elbiselerinden bahsediyordu. Bu elbiseleri diken firma işe bayan eteği dikerek başlamış. Sonra işi büyütmüş. O zaman ben de bu işi yapmaya karar verdim."
   <br/>
   <br/>
   İbrahim Kefeli'nin hayatı bundan sonra değişiyor. 1976 yılında Unkapanı'ndaki İMÇ bloklarında Kefeli Giyim Sanayii'ni kuruyor. Sadece gömlek üretiyor. Marka bilincinin daha yerleşmediği o dönemlerde marka sevdasıyla yaşıyor. 1982 yılında aile bireylerinin baş harflerinden oluşan BİSSE'yi kendine marka olarak benimsiyor. Kazancının büyük bir bölümünü reklam ve tanıtıma ayırıyor. Bu reklam ve tanıtımlar sayesinde BİSSE şu anda gömlek işinde ilk üç marka arasında yer alıyor.
   <br/>
   <br/>
   20 yıldan fazla bir süredir gömlek üreten Kefeli Giyim Sanayii ilk kurulduğu zaman 8 işçi çalışıyordu. Şimdi ise 250 kişiyi istihdam ediyor. Günde üretilen 2500 gömleğin büyük bir bölümü ihraç ediliyor. Şu anda yeni bir modernizasyona giden Kefeli yurtdışı ve Anadolu'da yatırım hazırlığı içinde. Şu anda Kırklareli, İzmit ve Kastamonu'da yatırım araştırmaları yapan Kefeli, önümüzdeki bir kaç ay içerisinde tesisin temellerini atmayı planlıyor. Bu fabrikada günde 10 bin gömlek üretilerek ihraç edilecek.
   <br/>
   <br/>
   ABD'de iş nasıl halledildi?
   <br/>
   <br/>
   Rekabetin en yaygın olduğu ABD'de de İbrahim Kefeli'nin bir mağazası var. Houston'da bir şube açan Kefeli, mağazayı açarken çok zorluklarla karşılaştıklarını ifade ediyor. Kefeli o günleri şöyle anlatıyor;
   <br/>
   <br/>
   "Houston'da Galleria'da bir dükkana talip olunca, bize kaç mağazamız olduğunu sordular. İlk olacağını söyleyince pek itibar etmediler. Çünkü burada dünyanın en tanınmış firmaları yer alıyordu. Mağazalara da talep çok fazlaydı. O zaman yanımda Sakıp Ağa vardı. ABD eski Başkanı George Bush'a "Rica edelim belki yardımcı olur" diye düşündük. ABD'ye gitmeden önce Bush'un beden ölçülerini alıp iki tane gömlek diktirmiştim. Bunları Bush'un yazıhanesinde sekreterine verdik. Kendisini göremedik, konuyu sekreterine aktardık. Birkaç gün sonra tekrar Galleria'nın yetkilileri ile görüşürken, telefon çaldı ve Bush, Galleria'nın müdürünü aradı. Üzerinde bizim diktiğimiz gömlek varmış. Çok da memnun kalmış ve müdüre, "Bunlara elinden gelen kolaylığı sağla" dedi. Bunun üzerine müdür Galleria'nın en güzel yerini verdi. Kirada da iskonto yaptılar. Bush'un bu torpili sayesinde Galleriya'da mağaza açabildik."
   <br/>
   <br/>
   İbrahim Kefeli mağaza için ayda 6.300 dolar kira ödediklerini söyleyerek, "Önceleri zarar ediyorduk. Şimdi ise ayda 40 bin dolarlık ciro yapıyoruz. Amacımız kâr elde etmekten ziyade bu mağazayı ürünlerimizin vitrini olarak kullanmak. Buradan Japonya pazarına girmeyi arzuluyoruz" diye konuşuyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2385-busha-iki-gomlek-is-tamam.html), [web.archive.org (arşiv bağlantısı)](http://web.archive.org/web/20120323154630/http://www.aksiyon.com.tr:80/aksiyon/haber-2385-busha-iki-gomlek-is-tamam.html)
