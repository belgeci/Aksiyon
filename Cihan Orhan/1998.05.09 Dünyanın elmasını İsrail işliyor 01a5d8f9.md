# Dünyanın elmasını İsrail işliyor

*Cihan Orhan 1998.05.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gözalıcı pırıltısı, tarihin eski çağlarından süregelen efsaneleşmiş cazibesi ile hanımların rüyalarını süsleyen  bir taş cinsi.
  </font>
 </div>
 <div id="newsText">
  <font class="detail-text">
   Taş olmasına taş ama kaldırım taşıyla, çakıl parçalarıyla mukayese kabul etmez. Bir süs unsuru olduğu kadar bir zenginlik, statü sembolüdür de elmas. Kimileri ona sahip olmak için inanılmaz miktarda paraları gözden çıkarırken, kimileri de onun çıkarılmasından, işlenmesinden, ticaretinden elde ettiği gelirle zenginliğine zenginlik katar. Örnek gerekirse işte İsrail. Ortadoğu'nun bu küçük ülkesi, kendi topraklarında elmas yatakları olmamasına rağmen, dünyada üretilen ham elmasın yarısını işleyip, dünyaya tekrar ihraç ediyor. Bu işten de milyarlarca dolar para kazanıyor.
   <br/>
   <br/>
   İsrail Devleti, ekonomisini üç ana başlık altında toplamış; elmas, tarım ve tıp. Bunlardan elmasın ihracattaki payı yüzde 30 civarında. İsrail'in elmas işleme konusunda bu  kadar ileri gitmesi 1936 yılına dayanıyor. Bu tarihte Romanya'dan göç eden iki kuzenin kurduğu elmas cilalama atölyesi, elmas işlemeciliğinin temelini teşkil etmiş. Hükümet tarafından da desteklenen küçük elmas cilalama atölyeleri hızla çoğalmaya başlamış. 1940'lı yıllarda Almanya'da Hitler'den kaçan Yahudilerin de ülkeye gelişi ile birlikte elmasa yatırım akını olmuş. 1945 yılına gelindiğinde 4 binden fazla kadın ve erkek sektörde istihdam edilmeye başlanmış.
   <br/>
   <br/>
   Ancak, İkinci Dünya Savaşının bitmesinden sonra eski elmas işleme merkezleri olan Belçika ve Hollanda'nın yatırım yapması ile birlikte elmas endüstrisinde yeniden yapılanma başlamış. 1947 yılında faaliyette olan atölyelerin yüzde 80'i kapanmış ve binlerce kişi işsiz kalmış. 1948 yılında İsrail'in kuruluşuyla birlikte, göçmen akınına uğrayan ülkede yeni iş imkanlarına duyulan ihtiyaç, bocalayan elmas sanayiinin yeniden canlandırılması çabalarını başlatmış. İsrail elmas işlemeciliğinin sanayi niteliğini kazanması, "chain of six" olarak adlandırılan üretim prosesinde, birbirini tamamlayan uzmanlık alanlarında seri üretime geçilmesiyle oluşmuş.
   <br/>
   <br/>
   Maden yok, katma değer var
   <br/>
   <br/>
   Dünyanın en sert madenlerinden olan elmasın işlenmesi zahmetli bir iş. İşleme sırasında hammaddenin yüzde 50'si kaybediliyor. 1000 dolarlık 1 karat ham elmastan, kesimden sonra 1000 dolar değerinde yarım karatlık işlenmiş elmas kalıyor. 8 bin kişinin çalıştığı elmas ve değerli taş endüstrisinden yılda 10 milyar doların üzerinde gelir elde ediliyor. İsrail elmas ve değerli taş borsalarının 3 bini aşkın üyesi bulunuyor. Bugün İsrail'in yapmış olduğu işlenmiş elmas ihracatı 4.1 milyar dolar. Değerli taş ihracatıyla birlikte bu rakam 4.5 milyar dolara ulaşıyor. Toplam ticaret hacmi ise 12 milyar doları aşıyor. Dünyada kesime elverişli ham elmasın yüzde 50'sini İsrail işliyor. Fantazi kesimde bu rakam yüzde 70'lere kadar çıkıyor.
   <br/>
   <br/>
   Elmas işinde bu kadar ileri gitmesine rağmen  İsrail'de elmas maden yatağı hiç yok. Sadece işlenmesinden ve katma değerinden para kazanıyor. İşlenmemiş elmas, "Central Selling Organization" denilen merkezi satış örgütünden elmas üreticisi üye şirketlerce satın alınıyor. Bu örgütün 140 üyesi var. Bunun 40 tanesi İsrailli. Bugün dünyada aşağı yukarı 11 milyar dolarlık elmas perakende olarak satılıyor. Bu talebin 4 milyar dolarlık kısmını tek başına İsrail karşılıyor.
   <br/>
   <br/>
   İsrail'de elmaslar fabrikalarda bilgisayar destekli makinalarda kesiliyor. Özel geliştirilmiş bilgisayar progamları ile elmas istenilen özellikte el değmeden kesilerek biçim veriliyor. İsrail kendi geliştirdiği bu teknolojiyi ve makinaları bir yandan kendi sanayii için kullanırken, diğer yandan da başka ülkelere pazarlıyor. Dünyayı bir ağ gibi sarmış olan İsrailli elmasçılar dünya elmas ticaretinde uluslararası pazarı kontrol ediyorlar.
   <br/>
   <br/>
   Elmasçıların başında bir Türkiyeli
   <br/>
   <br/>
   İsrail ekonomisinde önemli bir yere sahip olan Elmas ve Değerli Taşlar Borsası'nın başında Türkiye'den göç eden bir Yahudi bulunuyor. Adana'da doğan Moshe Nıssan, babasını kaybetmesinden dolayı 12 yaşında iken annesi ve kızkardeşi ile İsrail'e göç etmiş. Aradan geçen süre zarfında Türkçeyi de unutmayan Nıssan'la bizim dilimizden konuştuk. Şu anda 62 yaşında olan Nıssan, 50 yıl sonra ülkemize gelmekten dolayı duyduğu mutluluğu dile getiriyor. Nıssan o günleri şöyle anlatıyor;
   <br/>
   <br/>
   "1.5 yaşımda babamı kaybettim. Annem ve kızkardeşimle yalnız kaldık. Allah'ın takdiri. Annem birgün dedi; 'Ben kocasız, sizler de babasız kaldınız. Gelin İsrail'e gidip yerleşelim. Belki şansımızı da değiştirebiliriz.' Nitekim öyle de oldu. İsrail'e gittik ve yerleştik. Orada annemi de kaybettim. Liseyi bitirdikten sonra kuyumculuğa girdim. 50 yıl sonra işte aranızdayım."
   <br/>
   <br/>
   Konuşmasında sık sık Allah, inşaallah kelimelerine yer veren Nıssan, inançlı bir insan olduğunu gözler önüne seriyor. İsrail'in her yıl 4 milyar dolarlık elmas işlemesine rağmen Türkiye'de yerli pazarın elmas tüketimi 150 milyon dolar. Nıssan, Türk kuyumcularının elmasa az yer verdiğini söyleyerek, "Siz şahane modeller yapıyorsunuz. Ama ürünlerinizde elmas ve değerli taşlara yer vermiyorsunuz. Bunlara mıhlanacak elmas ve değerli renkli taşlar lazım. Bunları size sunmak için buraya geldik. Gelin Türkler ve İsrailliler beraber iş yapalım. Yaptığımız mücevherleri siz ürünlerinizde kullanın ve yeni pazarlara açılın. Türkiye'deki kuyumcular daha fazla elmas ve değerli taşlar kullanınca onlar da kendilerine uygun başka piyasalar arayabilirler. Mücevherat taşsız olursa bambaşka, taşlı olursa daha başka" diyor.
   <br/>
   <br/>
   Son zamanlarda Türkiye'de yapılan ürünleri görünce çok şaşırdığını da gizleyemeyen Nıssan, bunun nedenini şöyle açıklıyor;
   <br/>
   <br/>
   "Milano'da, Londra ve Paris'te gördüğüm takıların aynısını burada vitrinlerde görüyorum. İtalyanlar kuyumculukta almış yürümüş. Ama Türkler pek arkada kalmamışlar. Bugün bazı kuyumcular işçilikte İtalya'yı bile geçmişler. Ben kendim dolaştım ve gördüğüm kadarıyla çok takdir ediyorum. Bazı ürünlerinizi görünce sükutu hayale uğruyorum. Burada yapılan kuyumculuk şahane. Bu kadar güzel yapılan ürünler bir de değerli taşlar takılsa başka bir şekil alacak ve değişik piyasalarda satılacak."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=3720), [web.archive.org (arşiv bağlantısı)](http://web.archive.org/web/20130427003425/http://www.aksiyon.com.tr:80/aksiyon/newsDetail_getNewsById.action?newsId=3720)
