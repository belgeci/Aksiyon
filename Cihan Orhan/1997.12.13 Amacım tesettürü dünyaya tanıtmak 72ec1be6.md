# "Amacım tesettürü dünyaya tanıtmak"

*Cihan Orhan 1997.12.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kamuoyu onu ilk kez 1996 yılında Ankara'da yapılan RP'nin Genel Kurulu'nda tanıdı.
  </font>
 </div>
 <div id="newsText">
  <font class="detail-text">
   O zamanlar podyumların tanınmış mankeni Gülay Pınarbaşı yeni kapanmıştı ya, kadınların oturduğu tribünde güzelliği ile dikkat çeken kızın Pınarbaşı olduğunu sanmıştı herkes. Gazete ve televizyonlar defalarca bu güzel kızı göstermişti. Sonra gerçek anlaşıldı. O Pınarbaşı değil, Bosna'dan savaş sebebiyle ayrılarak tek başına ülkemize sığınan Amina Muzur'dan başkası değildi.
   <br/>
   <br/>
   Ülkemizde kaldığı üç yıl süresinde dil problemini çözen ve mankenliğe başlayan Muzur, Türkiye'ye geldiğinde çocuk denecek yaşta imiş. Şu anda Marmara Üniversitesi İngilizce Öğretmenliği bölümünde 2. sınıf öğrencisi olan Amina Muzur'un hayat hikayesini sizin için dinledik.
   <br/>
   <br/>
   4 Ekim 1976 Saraybosna doğumlu. Çocukluk yılları iyi şartlarda geçen Amina, okumuş bir ailenin iki çocuğundan küçük olanı. Babası avukat, annesi kimya mühendisi. 1992 Nisan'ında savaş çıktığı zamanlar Lise 2 öğrencisi olan Amina o günleri şöyle anlatıyor;
   <br/>
   <br/>
   "Okul bitimine az bir zaman kalmıştı. Herkes okul bitirme balosunda giyeceği kıyafetleri konuşuyordu. Bunları düşlerken bir gecede kanlı olaylar başladı. Ailem beni abimle birlikte Hırvatistan'a gönderdi. Kanlı bayram olacağını söylediler. Olaylar hergün artarak gelişmeye başladı ve ardından iç savaş patladı. Bütün dünya bizim arkamızda diye düşünüyorduk. Ama yanılmışız. Abim fazla dayanamadı ve savaşmak için Bosna'ya döndü. Ben Hırvatistan'da Bosnalı mülteciler için açılan otel ve barınma kamplarında kaldım. Bir buçuk yıl kötü bir kabus yaşadım. Ailemi görmek amacıyla Bosna'ya geri döndüm. Bu arada yaralandım ve üç ay kadar felçli bir şekilde yattım. Bunun üzerine yine Hırvatistan'a dönmek zorunda kaldım. Fakat burada da olaylar patlak vermeye başladı ve Hırvatlar Müslümanlara karşı kötülükler yapıyordu. O zaman ben de Türkiye'ye kaçmaya karar verdim. Anneannemin Fatih'te bir tanıdığı varmış. Oraya yerleştim. Baktım Boşnakça anlaşamıyoruz. Bunun üzerine bütün gayretimi sarfettim ve üç dört ay içinde Türkçe konuşmaya başladım."
   <br/>
   <br/>
   Sırplar bizi kendimize getirdi
   <br/>
   <br/>
   Bosnalı Amina çok rahat ve özgür bir gençlik geçirdiğini belirtiyor. Beraber kaldıkları anneannesinin dini vecibelerini yerine getirdiğini vurgulayan Amina, anneannesinden çok şey öğrendiğini kaydediyor. Başının açık olmasına rağmen kendisinin de ramazanda oruç tuttuğunu ve namaz kıldığını anlatan Amina, Fatih'te kaldığı zaman kapanmaya karar vermiş. "Benim asıl dönüşüm Sırplar'ın bize saldırmasıyla başladı. Kendi kendime dedim ki "Bunlar bize Müslüman olduğumuz için saldırıyorlar. O zaman gerçekten Müslüman olalım". Bunun üzerine fazla düşünmeden kapandım. Hem dini gerekçe olarak hem de çevredeki kötülüklerden korunmam için böyle bir karar verdim. Başörtü sadece simge değil, Allah'ın da beni koruduğunu düşünüyordum. Türkiye'de hiçkimsem yokken bir sürü çevre edindim. Hepsinden Allah razı olsun. Allah, hep karşıma bana yardımcı olacak insanlar çıkardı" diye konuşuyor. Şu anda namazını kıldığını ve dini vecibelerini yerine getirmeye çalıştığını belirten Amina, "Müslümanlığı en azından yaşamaya çalışıyorum" diyor.
   <br/>
   <br/>
   İstanbul'da geldiği sıralar boş durmayan Amina Muzur, ilk önce bir mağazada çalışmaya başlamış. Ardından bir haber ajansında. Daha sonra bir prodüksiyon şirketinde filmler için çevirmenlik yapmış. Birara da Adım Holding'de halkla ilişkilerde görev almış. 1995 yılında yabancı uyruklu statüsünden sınava giren Amina, Marmara Üniversitesi İngilizce Öğretmenliği bölümünü kazanmış. Üniversitede farklı bir çevre ile karşılaşan Amina Muzur, "Bizim bölümde daha çok laik kesim olarak bilinen öğrenciler okuyor. Buna rağmen insanlarla diyalog konusunda hiçbir zorluk çekmiyorum" şeklinde konuşuyor.
   <br/>
   <br/>
   Mankenlik mesleği
   <br/>
   <br/>
   Mankenliğe Bosna'da 14 yaşında başlayan Amina, çalıştığı ajansta profesyonel grubunda yer alıyormuş. Podyumlarda boy göstermekten daha çok reklam filmlerinde yer alan Amina, "Meslekte yetişme aşamasındaydım ama savaş hayatımızı alt üst etti ve mankenliğe ara vermek zorunda kaldım. Hele kapandıktan sonra mankenliğe geri dönmek aklımın ucundan bile geçmedi" diye düşünürken, hayatı Tekbir'in 1994 yılında eline geçen kataloğu ile değişiyor. Katalogda podyumların tanınan mankenleri yer alıyormuş. Amina Bosna'da da mankenlik eğitim almasının verdiği cesaretle Tekbir firmasının sahipleri ile görüşmeye gitmiş. "Beni beğendiler. Ardından da Antalya'da yapılan bir defileye çağırdılar. O zaman okulum olduğu için bu işin üzerinde fazla duramadım. Geçen yaz tekrar ve yoğun bir şekilde başladım" diyor.
   <br/>
   <br/>
   Türkiye'de tessettür konusunda çok fazla firmanın bulunmamasından dolayı sadece Tekbir'in defilelerine çıktığını kaydeden Amina, "Bu firma geçen sene 34 defile yaptı, bu sene ise 1 tane. Ama katalogları daha yoğun oluyor. Nurşah eşarplarının katalog çekimlerinde de çıkıyorum. Ayrıca reklam filminde de oynadım. Fuarda birkaç teklif daha aldım. Şimdi bunları değerlendiriyorum" diye konuşuyor.
   <br/>
   <br/>
   Amina Muzur'a göre Müslüman iş adamları reklam ve katalog konusunda geriler; "Bu camiada firmalar reklam konusunda gelişmemişler. Manken kullanmaya karşılar ama manken kullanan firmalara özeniyorlar. Cesaret edip yapamıyorlar. Ücret konusunda da çok geriler. Buna rağmen çalıştığım için çok mutluyum. Bu işi para karşılığı yapıyorum ama para herşey değil. Çünkü bu insanlar arasında kendimi güvende hissediyorum."
   <br/>
   <br/>
   Amacı tesettürü dünyaya tanıtmak
   <br/>
   <br/>
   Peki mankenlik ne zamana kadar devam edecek? Bu soruya Amina, "Bizim meslek belli bir yaşa kadar yapılıyor. 2425 yaşına geldiğin zaman insanlar yeni yüz istiyorlar. Yeni yüzler çıktığı zaman eskileri gidiyor" cevabını veriyor. Eğitimini aldığı öğretmenlik hakkında ise "Okuduğum bölüm ilk tercihim ama ileride bunu yapmayı düşünmüyorum. Ben çok sosyal ve hareketli birisiyim. Bazen yanlış bir bölüm seçtiğimi bile düşünüyorum. Yapmak istediğim halkla ilişkiler veya sosyal konularda bir yerde çalışmak. Ama olaylar kendi kendine gelişiyor. Daha zamanı var diye düşünüyorum" diyor.
   <br/>
   <br/>
   Israrlarımıza rağmen defile ve katalog çekimlerinden aldığı ücreti söylemekten kaçınıyor Amina. Mankenliği severek yaptığını belirterek, "Benim belli bir amacım var. Tesettürü İslami şekilde dünyaya tanıtmak, Hollanda'da, Almanya'da, Japonya ve Avrupa ülkelerinde bunu göstermek istiyorum. Karşılığında para almasam da ben amacıma ulaşıyorum. Batıda tesettür denince akla kara çarşaf geliyor. Ben bu yanlışı düzeltmek için çalışıyorum" diyor. Türkiye'de tesettür piyasasını da "Şu anda bu işten tek bir kişi ekmek yiyebiliyor. Pazar küçük" sözleriyle değerlendiriyor.
   <br/>
   <br/>
   'Hiçbir cemaate bağlı değilim, ama'
   <br/>
   <br/>
   Türkiye'de bulunduğu dört sene içerisinde birçok insanla tanıştığını belirten Amina, şık ve güzel giyinmesini Adnan Hocacı olduğuna bağlayanlara kızıyor. "Adnan Hocacılarla tanışıyorum. Arkadaşlarım, ancak onların grubunda değilim" diye konuşuyor. Türkiye'de bulunduğu süre içerisinde birçok cemaatten arkadaşının olduğunu belirten Amina, cemaatleri değerlendirerek hangisinin daha iyi olduğuna karar verecek fırsatı bulamadığını, birbirinden kopuk olduklarından onları tanımasının zorlaştığını belirtiyor. "Bu sebeple" diyor Bosnalı Amina, "Hiçbir cemaate dahil değilim. Ama hangisini en çok beğeniyorsun diye soracak olursan Fethullah Hoca derim. Bunu siz olduğunuz için söylemiyorum. Gerçekten çok sevdiğim birisi. Çalışmaları ve sevenleri arasındaki sıcak diyalog o kadar çok hoşuma gidiyor ki, görmeyi çok istiyorum. Kendisi de çok mübarek bir insan. Kendisi ile tanışmayı bu açıdan çok istiyorum. Ama şu ana kadar bu gerçekleşmedi."
   <br/>
   <br/>
   Gönlü Bosna'da
   <br/>
   <br/>
   Amina'nın ailesi Bosna'da. Abisi Hollanda'da ve kendisi İstanbul'da. Peki, Amina Bosna'ya gitmeyi düşünüyor mu? Amina bu soruyu "Bosna, benim her zaman gönlümde yatan yer. Boşnakça bir şarkı duyduğum veya televizyonda bir görüntü gördüğüm zaman hemen duygulanıyorum. Aşırı derecede görme isteğim geliyor. Ama insan bir kere memleketini bıraktığı zaman nerede yaşayacağı belli olmuyor. Artık gelecek konusunda karar veremiyorsun. Geleceğimi Türkiye'de görmüyorum. Çünkü Türkiye'nin geleceğini iyi görmüyorum. İnşaallah siyasetçilerin arasından bir insan çıkar da Türkiye'yi bu halden kurtarır" şeklinde cevaplıyor.
   <br/>
   <br/>
   Okul ve mankenlik haricinde Bosna Hersek Öğrencileri Derneği Yönetim Kurulu üyesi olan Amina, bazen arkadaşlarıyla toplanıp sorunlarını görüşüyor. Bunun haricinde boş vakitlerinde spor yaptığını kaydeden Amina, "Türkiye'de henüz bunu yapmadım ama beyaz sahalara tekrar döneceğim" diyor. Aynı zamanda gazetecilik mesleğine de el atan Amina, Bosna'da çıkan Bosna Magazin dergisine Türkiye hakkında yazılar yazıyor. Tanınmış kişilerle röportajlar yapan Amina, bazen de görüşlerini aktarıyor. Ayrıca giyim konusunda bayanlara dersler veriyor. Son olarak İhlas Finans Kurumu'nda çalışan bayanlara nasıl giyinilmesi gerektiğini anlatmış.
   <br/>
   <br/>
   Amina'nın hayat hikayesi şimdilik bu kadar. Röportaj yaparken yanımıza annesi geliyor. Türkçe bilmeyen annesi bizi ve kurumumuzu çok sevdiğini kızının yardımıyla anlatıyor. Israrla resim çekme talebimizi geri çeviriyor. Amina ile vedalaşırken, kulağıma "Senden birşey istiyorum" diyor. "Beni Fethullah Hocaefendi ile tanıştır". Kendisine, benim de tanışmak istediğimi ama şimdiye kadar bu imkanı bulamadığımı söylüyorum. Fakat bu talebi ilgili kişilere ileteceğimi söyleyerek ayrılıyorum. Amina güler yüzüyle okey diyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3274-34-amacim-tesetturu-dunyaya-tanitmak.html), [web.archive.org (arşiv bağlantısı)](http://web.archive.org/web/20121102142627/http://www.aksiyon.com.tr:80/aksiyon/haber-3274-34-amacim-tesetturu-dunyaya-tanitmak.html)
