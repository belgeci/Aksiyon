# İran'da yeni muhafazakârların zaferi

*Nefise Kuhnavard 2005.07.04*

<div>
 <p>
  <font>
   TAHRAN - İran seçimlerinin galibini kimse tahmin edemedi. Tahran Belediyesi Başkanı Ahmedinecad, tahminleri alt üst etti. Şimdi herkes onun reformları sürdürüp sürmeyeceğini merak ediyor. Ahmedinecad’ın seçilmesinin nedeni fakir halka yakınlığı ve denenmemişliği.
   <br/>
   <br/>
   Tam bir sürpriz! En iyi siyasi uzmanlar bile İran seçiminin sonucunu tahmin edemedi. Herkes eski Cumhurbaşkanı Haşimi Rafsancani'nin sandıktan çıkmasını beklerken birden her şey tersine döndü ve beklenmedik bir isim siyaset sahnesinde boy gösterdi. Tahran'ın 44 yaşındaki Belediye Başkanı Mahmud Ahmedinecad, Rafsancani'yi alt etti. Peki seçimlerin birinci turunda bile isminin çıkması beklenmeyen hatta seçimlerden önce yapılan anketlere göre sekiz adayın arasında en altlarda yer alan Ahmedinecad nasıl oldu da bu zaferi elde etti?
   <br>
    <br>
     Bunun ana sebebi, seçimlerden önce muhafazakârlar ve reformistlerin kendi aralarında uzlaşıp tek aday gösterememesi. Her iki kanatta da çatlaklar iyice hissediliyordu. 8 yıllık engelli koşu reformistleri ikiye böldü. İran'ın en önemli reformist partisi İran Katılımcılar Cephesi, reformist cumhurbaşkanı Muhammed Hatemi'nin kardeşi Muhammed Rıza Hatemi'nin önderliğiyle eski eğitim bakanı Mustafa Moini'yi aday gösterdi. İnanmayanlar reform döneminin partisini yalnız bırakarak ılımlı muhafazakâr kimliğiyle tanınan eski cumhurbaşkanı Ali Ekber Haşimi Rafsancani'yi destekledi.
     <br>
      <br>
       Muhafazakârlar ile reformistler bölündü
       <br>
        <br>
         Reformculardan bir başka grup, İran'ın reformist parlamentosu döneminde meclis başkanı koltuğunda oturan arabulucu Mehdi Kerrubi'ye yöneldi. Muhafazakâr tarafta da durum pek farklı değildi. Kendilerini İslam Devrimi'nin en haklı mirasçıları olarak gören muhafazakârlar da ittifak kuramadı. Seçimde halk katılımının düşük olmasının meydana getireceği krizden endişe duyulduğu için aday enflasyonu dikkat çekti. Halka 'seçimde serbestsiniz ve devrimden sonra yaşanan en rekabetçi seçime katılın' mesajı verildi.
         <br/>
         <br/>
         Bazı uzmanlar muhafazakârların çok aday göstermelerini, birbirleriyle yollarını ayırdıkları ve reform yolunda tek başlarına ilerlemeyi seçtikleri yönünde yorumluyor. Nitekim muhafazakâr adayların hiçbiri 'molla' kökenli değildi, çoğu asker kökenliydi. Devrim Muhafızları Ordusu (DMO) Komutanı Muhsin Rızai, eski komutanlardan Muhammed Bagır Galibaf ve İran Radyo ve Televizyonu eski başkanı Ali Larincani en ünlüleriydi.
         <br/>
         <br/>
         Her iki kanadın adayları arasında devrim gönüllüleri olarak adlandırılan 'Besic Örgütü'ne yakınlığıyla bilinen Ahmedinecad pek de şanslı görülmüyordu. Adayların hepsinin askerî kökenli olması reformistleri en çok korkutan şeydi. Bu yüzden bazı reformistler muhafazakârlara karşı Rafsancani'yi aday göstermeye çalıştı. Çünkü, onlara göre reformist kanadın hiçbir adayı askerî adaylarla rekabet edemezdi. Asker kökenli adaylar kendi kanadının yüzde 20’lik sabit oyunu almıştı hep. 2003-2004 İran belediye ve parlamento seçimleri en iyi örneklerdi. Bu nedenle bazı reformistlere göre sadece Rafsancani halkın oyunu toplayabilirdi. Reformistlerin bu yaşlı siyasetçiyi desteklemelerinin diğer nedeni ise halkın reformistlerden soğuması ve ekonominin kötü olmasıydı.
         <br/>
         <br/>
         Peki neden Rafsancani kazanamadı? Buna en iyi cevabı reformist Şark Gazetesi Başyazarı Muhamed Ghucani verdi: “Aslında reformistler Rafsancani'ye bir dönem ne yaptıklarını unuttu. İran'ın altıncı dönem parlamento seçiminin arifesinde Haşimi'yi reform yolunda engel görenler onu birçok şeyle suçladı. Çocuklarının mali suiistimalinden, reformist aydınların bir dizi faili meçhul cinayetlere kurban gitmelerine kadar her iddia gazetelere yansıtıldı. O da sonunda Meclis seçimlerine katılmadı. Reformistler kendi attıkları çamuru temizlemeye gayret etse de bu sonuç vermedi.” Bir taraftan halkın aklında kalan bu suçlamalar diğer taraftan yeni yüz arayışları Rafsancani'nin oy kaybetmesinin temel nedeni. Ahmedinecad'ın kendi muhafazakâr rakiplerini sollamasının nedeni de bu yeni isim arayışı. Çünkü Ahmedinecad tanınmıyordu. Sadece belediye başkanı kimliğiyle tanınan Ahmedinecad aşırı muhafazakâr yakıştırmaları dışında, fakir halka yakın bir isim. Bilinen siyasi çizginin dışında olması, denenmemişliği seçilmesinin nedeni. Özelikle yoksullukla mücadele edeceği ve herkese petrol zengini ülkede yaşamayı tattıracağı sloganlarıyla güven kazandı. Hatta seçimlerden önce halk içinde bu söylemini iyice işledi. Tahran dışı bedava turlar ve bazı mali yardımlar sundu. Eski siyasi yüzleri görmek istemeyenler de aynı safta yer aldı ve oylarını denenmemişten yana kullandı. Ahmedinecad ve parlamento seçimlerini daha önce kazanan yakın çevresi yeni doğmuş bir partiden geliyor. Kendilerini muhafazakâr yerine ‘Yatırımcılar’ olarak adlandırıp tabanlarının aksine bir görüntü sergilediler. Bir diğer önemli konu da, halkın aydınlar ve partilere karşı mesafeli durmasıydı. Belki de bu seçimlerde aydınlar, gazeteciler, yazarlar ve parti liderlerine en iyi ders de bu oldu. Çünkü halkın nabzını iyi tutamadıklarını anladılar.
         <br/>
         <br/>
         Reform dönemi kapanıyor mu?
         <br/>
         <br/>
         Muhammed Hatemi, sekiz yıllık zor reform döneminden sonra cumhurbaşkanlığını genç Ahmedinecad'a devredecek. Acaba bu, reform döneminin bitmesi anlamına mı geliyor? Ya da ilk turda yenilen aday Mehdi Kerrubi'nin dediği gibi "reform asla bitmeyecek ve ülkenin reform yolundan geri dönüşü asla olmayacak mı?"
         <br/>
         <br/>
         ''Ben halkın hizmetçisiyim'' diyen Ahmedinecad'ın şu açıklamaları aslında bu açıdan önemli ipucu veriyor: "Kuracağımız hükümet, bir partinin veya bir şahsın hükümeti olmayacak. Hükümet, hangi düşünceye sahip olursa olsun bütün İran halkının demokratik, dinî hükümeti olacak. Hükümette aşırılık ve radikalliğin yeri olmayacak''.
         <br/>
         <br/>
         Yine de Ahmedinecad'ın, reform beklentileri ile daha rahat ve özgür özel yaşam taleplerini karşılayıp karşılamayacağı belli değil. Ahmedinecad, tutuculuk suçlamalarını "Tahran sokaklarında giyim kuşama karışılmasına her zaman karşıydım. Evet, her yerin bir kanunu var ama herkes nasıl giyinmek isterse giyinsin. Biz buna karışamayız." diye cevaplamıştı. Ahmedinecad’ın çevresindeki bazı ılımlı kişilerse daha ileriye gidip ilginç mesajlar verdi. Başkan danışmanlarından Muhsin Kelhor’un basın özgürlüğü ve uydu yayınlarının serbest izlenmesi talebi buna örnek. Şimdi halkı ve elit kesimi en çok endişelendiren şey reformistlerin ellerindeki son kalenin de düşmesinden sonra, tüm gücün 'Yeni muhafazakârlar'ın eline geçmesi. Ahmedinecad tüm bunlara rağmen orta yolda yürümeyi becerecek mi?
         <br/>
         <br/>
         Devrimden sonra, İran dış politikası belirli bir çizgide sürdü. Gerek muhafazakârlar, gerek reformistler döneminde köklü değişiklikler yaşanmadı. Son dönemde ise özellikle komşularla iyi ilişkiler ve Avrupa'ya açılma stratejisi izlendi. Nükleer enerji konusunda hem reformistler hem muhafazakârlar aynı noktada buluştu: "İran barışçıl nükleer enerji temini yapmalı." Ahmedinecad da ilk basın toplantısında "Herkes bizim arkadaşımız olsa biz de ona dostluk eli uzatacağız" diye politikalarını özetledi. Ama yine de Amerika ile ilişkiler konusunda her zaman söylenen cümleleri kullandı: "Eğer Amerika, İran'a karşı tepkisini değiştirirse, Tahran da Amerika ile ilişkisini gözden geçirilebilecektir." Ülkenin dış politikasının keskin dönüşler yapmayacağının en güçlü sinyali ise İran Dışişleri Bakanı Sözcüsü Hamid Rıza Asefi'den geldi: “İran'ın dış politikası bir parti eliyle kolaylıkla değiştirilemez.”
         <br/>
         <br/>
         Sekiz yıl önce göreve gelen Muhammed Hatemi iki ay sonra koltuğunu devredecek. Halen cumhurbaşkanlığı görevini yürüten Hatemi, "Sekiz yıl yorgunluktan sonra istirahat etmeye bakacağım." diyor. Onun üzüldüm dediği tek şey ise, reform hareketini istediği gibi tamamlaya maması.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2021 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22071), [web.archive.org (arşiv bağlantısı)](http://web.archive.org/web/20060527014839/http://www.aksiyon.com.tr:80/yazdir.php?id=22071)
