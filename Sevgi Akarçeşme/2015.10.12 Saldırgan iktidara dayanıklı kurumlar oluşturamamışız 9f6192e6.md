# Saldırgan iktidara dayanıklı kurumlar oluşturamamışız

*Sevgi Akarçeşme 2015.10.12*

<div class="pNewsDetailMainContent ctx_content" itemprop="articleBody">
 <p>
  Türkiye’nin yurtdışında sözüne kulak verilen aydınlarından Soli Özel, geldiğimiz noktayı Türkiye’de hiçbir kesimin hukukun üstünlüğüne tam iman etmiş olmamasına bağlarken Cumhuriyet’in saldırgan bir iktidara dayanıklı kurumlar oluşturamadığını düşünüyor. AKP’nin gidişatı açısından e-muhtıra ve 2010 referandumunu kırılma noktaları olarak gören Özel, dış politika açısından da 2011’den sonra taşların yerinden oynadığını düşünüyor. Türkiye’nin temel hatasının ilgi ve etki alanlarını karıştırmak olduğunu ifade ediyor.
 </p>
 <p>
  Ortadoğu uzmanı Özel’e göre, Suriye konusunda ABD ve Rusya’nın anlaşması yeterli değil, Suudi Arabistan ve İran da uzlaşmalı. Soli Özel’le ufuk açıcı röportajımız için buyurunuz:
 </p>
 <p>
  <strong>
   -Türkiye’ye yönelik eleştiriler ‘düşmanların’ işi mi?
  </strong>
 </p>
 <p>
  Türkiye’de belli bir anlayışa göre işler kötüye gittiğinde, Amerikan basınının bir kısmının hoşuna gitmeyen bir şeyler olduğunda, iktidar kim olursa olsun ardında bir kötü niyet görür. Kötü niyetlilerin varlığını yadsımıyorum, ama W.Post, NYT tutarlı çizgideler. Yalnız bunlar finans çevrelerinin tepkisinden farklı. Onlar tek parti hükümetini istikrar unsuru olarak görüyorlardı. Giderek kabul görmeye başlayan, Türkiye dışlanmış aktörleri sisteme entegre etmeyi başardı son 10-15 yılda. Daha geniş bir çevre siyasete dâhil oldu. AKP’nin tarihsel işleviydi. Bundan hoşlanmayan eski seçkin kesim bazen faullü de olsa mücadele etti. Sonunda hukukun üstünlüğünün gerekli olduğunu düşündüğü bir noktaya geldi. Bugünkü iktidarın derdi Türkiye’deki hayli modern yüzde 38’lik-40’lık  gruba rağmen ülkeyi yönetmeye kalkışmasının hata olduğunu görememesi. İlle onlara da kendi iradesini dayatmak, sorgulanmamak istiyor. Ülkenin en üretken bu kesimine rağmen ülkeyi yönetmesi mümkün değil.
 </p>
 <p>
  <strong>
   -Bu nereye götürür ülkeyi?
  </strong>
 </p>
 <p>
  Krize götürüyor. 7 Haziran’dan sonra yaşadıklarımız da bunun göstergesi. İlle de seçmen iradesinden bahsedeceksek, bu seçmenin önüne çok net bir şekilde kondu: Başkanlık sistemine gerekli destek istendi; seni seçtik, ama sana o kadar fazla güç vermek istemiyoruz dediler. Seçmen, ‘uzun sureli tek partiler hayırlı gelmiyor, iktidarın paylaşılması faydalı olur’ iradesini ortaya koydu. Tercihim bir AKP-CHP koalisyonuydu. Ana akım temsilcilerinin uzlaşması dışında bir düzene geçmek zor olurdu.
 </p>
 <p>
  <strong>
   -Yolsuzlukların üstünü örtmüş bir parti varken… 17 Aralık bir milat değil miydi?
  </strong>
 </p>
 <p>
  17 Aralık’tan önce de ülkenin hukuk sisteminin çivisi çıkmıştı. Türkiye’nin bir hukuk devleti hâline gelmesi için önemli bir fırsat olan Ergenekon’daki davranışlar, hukukun, insanların savunma hakkının çiğnenmesi gibi usulsüzlükler, zaten kötü olan hukuk düzenini allak bullak etmişti. 17/25 tuzu biberi oldu. Onun öncesindeki kırılma noktası da Gezi’deki tavırdı. Meşru bir toplumsal harekete gayrimeşru dediğiniz zaman giderek şahsileşen bir hukuk anlayışı görüyoruz.
 </p>
 <p>
  <strong>
   -Peki, ne oldu da AKP bu hâle geldi?
  </strong>
 </p>
 <p>
  Referandumu önemli bir başlangıç noktası alıyorum. İlle geriye doğru sararak bakacaksak 28 Nisan 2007 e-muhtırası, iktidarda ‘bunlar benle asla adil rekabete girmeyecekler’ duygusu uyandırdı. Çivi çiviyi söker noktasına gelindi. Muhalefetin 2009’a kadarki tavrı, siyasi sistem içinde kurallara uygun olsa, askerden ya da yargıdan medet umma şeklinde ortaya çıkmasa belki bugün farklı yerde olabilirdik.
 </p>
 <p>
  <strong>
   -Masum değiliz hiçbirimiz yani…
  </strong>
 </p>
 <p>
  Geriye dönüp baktığımda daha net gördüğüm bir şey var. AKP’nin çok başarılı 1. dönemindeki 150 milletvekili, kendi şahsiyetleri olan, partinin geleneğinden de gelmiş olanlar tasfiye edildi. 2007’de gelen yeni kadro da tasfiye edildi. Parti kolektif liderlikten tekil liderliğe geçti. 2010’daki referandumla olayın çerçevesi değişti ve hükümetin muarızı olarak gördüğü yargının farklı bir yapılanmaya girmesinin önü açıldı. Gülen hareketinin yargı ve polis içindeki gücü kavgada hükümete yardımcı oldu. Sonra aralar bozuldu, her yeri bir paralel söylemi kapladı. Türkiye’deki tüm siyasi aktörler hukukun üstünlüğü, liberal değerlere uygun bir adalet ve demokrasi anlayışına sıkı sıkıya bağlı olsalar ve iktidarı kendilerine yontmanın aracı olarak görmeseler farklı yerde olurduk.
 </p>
 <p>
  <strong>
   -Bir yazınızda ‘her şey iktidar devşirmek için’ dediğiniz noktaya geldik…
  </strong>
 </p>
 <p>
  AKP’nin bana göre hayli lekelenmiş de olsa bir ideolojik iddiası da var: İslami ilkelere daha uygun bir düzen kurma. Bunca yolsuzluğa göz yumup İslami düzenden bahsedemezsiniz. Türkiye şunu anlamadı: Doğru bir hedefe gidiyoruz, kurunun yanında yaş da yanar, köşelerden kıvrılarak dönsek de olur. Kendisine liberal diyen biri bunu ağzına alamaz.
 </p>
 <p>
  <strong>
   -Siyasi kültür meselesi mi bu?
  </strong>
 </p>
 <p>
  Acelecilik! Hikmet Özdemir’in doktora tezi Yön Hareketi üzerineydi. Orada, İttihatçıların çok aceleci olduğunu söyler. Herkes her şeyi hemen yapmak istiyor. Usulüne uygun yapılması bu anlayışa uymuyor. Karşı olanları da hain ilan ediyor. Dolayısıyla düşünce yapısı hep aynı.
 </p>
 <p>
  <strong>
   -Onca yılda hiç mesafe alamadık mı?
  </strong>
 </p>
 <p>
  Bence bu yüzde 40, bu işi iyi kötü biraz da dayak yediği için öğrenmiş gözüküyor.
 </p>
 <p>
  <strong>
   -O zaman herkes dayak yiyerek mi öğrenecek?
  </strong>
 </p>
 <p>
  Dövülecek kimse kalmadığında… 30 yıl savaşları sonunda Avrupa’da varılmış olan uzlaşma ve giderek liberal değerlerin muhafazakârlar tarafından benimsenmesi bütün bunlar çatışan tarafların birbirlerini yiyemeyeceklerini anladığında mümkün oldu. O dönemde yazılmıştır John Locke’un hoşgörü üzerine makalesi.
 </p>
 <p>
  <strong>
   -AKP’nin Müslüman dünyasının doğal lideri olduğunu varsaydığını yazmıştınız…
  </strong>
 </p>
 <p>
  Bir İslam medeniyeti tasavvurunuz var. Osman-lı’nın Batılılaşmasını, Cumhuriyet’in bunu daha radikal yapmasını hata olarak değerlendiriyorsunuz. İslam medeniyetinin yeniden yükselmesini arzuluyorsunuz. Bunu da Türklerin yapacağına dair inancınız, sizi herkesi küçümsemeye itiyor. Türk dış politikasını yapanların söylediklerine baktığım zaman, Arap ülkelerinde Osmanlı’dan bahsetmenin garip bir şey olduğunu idrak edemiyorlar.
 </p>
 <p>
  <strong>
   - Suriye’de Osmanlı’dan kurtuluş millî bayram… Bunu bilmiyorlar mı?
  </strong>
 </p>
 <p>
  Bence idrak edemiyorlar. Siyaset yapıcılarla aynı dili konuşmak da mümkün olmaktan çıktı. Şöyle bir kırılma noktası oldu Arap isyanları arasında: Şaban Kardaş’ın bana çok önemli gelen bir ayrımı vardır. Türk dış politikasının Ortadoğu’ya yönelik olarak bir ilgi alanı ile uğraştığını söyler. Bunun bir etki alanına dönüşmemesinin öneminden bahseder. Etki alanına dönüştürdüğünüz zaman bu diğerlerini rahatsız eder. Bunu eski bir Ürdün dışişleri bakanının olduğu bir toplantıda kullandım. Konuşmadan sonra bana, bu adamlar o çizgiye hep ihtimam gösterdiler dedi. Arap isyanlarından sonra bir anda ortaya bir Müslüman Kardeşler iktidarlarından oluşan inci kolye ihtimali çıkınca bana göre kantarın topuzu kaçtı.
 </p>
 <p>
  <strong>
   -İlham kaynağı olmaktan abiliğe geçiş mi?
  </strong>
 </p>
 <p>
  Tabii o. Geriye baktığınızda Amerikalılar Irak’ta durdukça İran ve Suriye’nin sizinle çok kötü olma ihtimali de yoktu. Amerikalıların müttefiki olunca ne yapacağı belli olmaz diyerek seninle iyi geçiniyorlardı. Amerika çıkınca baskı da üzerlerinden kalktı.
 </p>
 <p>
  <img alt="" src="http://web.archive.org/web/20160204070855im_/http://medya.aksiyon.com.tr//aksiyon/2015/10/15/572148.jpg"/>
 </p>
 <p>
  <em>
   “Ateşkes için Rusya ve ABD’nin anlaşması yetmez. İran ve Suudi Arabistan da anlaşmalı.”
  </em>
 </p>
 <p>
  <strong>
   -Türkiye’nin kapasitesinin üzerinde hedeflere oynadığını gören olmadı mı içeride?
  </strong>
 </p>
 <p>
  2011 o kadar büyük bir depremdi ki bütün taşlar yerinden oynadı. 2011’de Mübarek’in gittiği günün öncesi ve sonrası çok büyük fark vardı. Orada bile yakın oldukları İhvan’ı kötü yönlendirdiklerini düşünüyorum. Sonradan okuduğumuz yazılara göre Suudi Arabistan tarafından yapılan darbe, ilgili çevrelerce biliniyordu. Abilik biraz da akıl vermekse İhvan’ı bunu engelleyecek şekilde yönlendirmek gerekirdi. Oysa duyduğumuz ‘daha çok direnin’ dedikleriydi. Türkiye’de her şeyin siyah beyaz olması gerekiyor, ama darbenin engellenmesi mümkün idiyse gerekli tavsiyeleri yapamadı demektir.
 </p>
 <p>
  <strong>
   -Bu meselelerin iç politika malzemesi olarak kullanılmasının etkisi var mıdır?
  </strong>
 </p>
 <p>
  Dış politika 2009’dan, yani bence Davos’tan, bu yana müthiş bir şekilde iç politikada güç sermayesi biriktirme için kullanıldı ama ayağa dolandı.
 </p>
 <p>
  <strong>
   -Bu yöntemin işe yaradığı Davos’ta mı görüldü?
  </strong>
 </p>
 <p>
  Davos’ta görüldü tabii. 2011 Ocak’ta Ürdün’e gittim. Taksi şoförü bana Erdoğan için “O bizim liderler gibi değil, dik duruyor” falan dedi. Benzer çok anım var. Asıl soru o noktadan bugünkü noktaya nasıl gelindi.
 </p>
 <p>
  <strong>
   -Suriye politikasında bir manevra mı yapılıyor ABD ve Rusya’nın yeni hamleleri sonucu?
  </strong>
 </p>
 <p>
  Sayın Cumhurbaşkanı cümle kuruluşundan çok da içinden gelmediği belli biçimde “Esed’li geçiş olabilir” dedi. Sonra bu lafı değiştirdi, ama arada Katar Emiri geldi Türkiye’ye. Ne konuşulduğunu bilmiyorum, ama değiştirdi dediğini. Asıl geri adım New York’ta başbakandan geldi. ABD ve Rusya’nın laik ve birleşik Suriye’de anlaştıklarını düşünebilirim, ama temel hedeflerinin aynı olduğunda hemfikir değilim. İkisi de IŞİD’in yok olmasını istiyor. ABD için bu neredeyse tek hedef. Ruslar için temel hedef Esad rejiminin ayakta kalabilmesi.
 </p>
 <p>
  <strong>
   -Amerika’nın bir hedefi var mı?
  </strong>
 </p>
 <p>
  Amerikalıların doğru dürüst bir politikası olduğunu sanmıyorum. Tam bir iflas manzarası. Suriye işinin ancak idare edilebileceğini düşünüyorlardı. Türkiye’nin de büyük katkıları olduğunu sandığım mülteci krizi ile Avrupalılar idare edilemeyeceğini anladı ve Amerikalıların üzerindeki baskı arttı. Bu arada, Ruslar manevrasını yaptı ve Amerika’yı çaresiz bıraktılar. Amerikalılar Rusların bu işlerin altından kalkamayacağını, o kadar geniş kaynaklara sahip olmadığını düşünüyor. Ben IŞİD’i yok etmekten çok kontrol ettiği alanın daraltılmasının, ABD’nin hedefi olduğunu düşünüyorum.
 </p>
 <p>
  <strong>
   -Bu butik devlet fikri nereden çıktı?
  </strong>
 </p>
 <p>
  Butik devlet Cumhurbaşkanı’na özgü bir kavram. Erdoğan’ın dediği bu rejim eninde sonunda oraya mahkûm olacaktır. Laik, bütün bir Suriye, içimizden geçen özlediğimiz sonuç olabilir, ama IŞİD’i kaldırmadan bunu yapamazsınız. Radikalleşmiş Sünnilere yönetimde önemli bir payın garantisi verilmeden bu bana mümkün görünmüyor. Suriye, kötümser olarak fiilen üçe bölünür, iyimser olarak da çok adem-i merkeziyetçi bir yapıya kavuşur.
 </p>
 <p>
  <strong>
   -Suriye’de bir ateşkes olur mu?
  </strong>
 </p>
 <p>
  Ateşkes için ABD ve Rusya’nın anlaşması yetmez. İran ve Suudi Arabistan da anlaşmalı. Suudların meydanı İran’a bırakmak gibi görecekleri bir sonuca kolay kolay razı olacağını sanmıyorum. Rusların bölgeye gelişi, rejimin dayanaklarından birini artırdı. Rejim, İran’a bağımlı hâle gelmişti. O bağımlılık azaldığı için Amerikalılar memnun olabilir. Ruslar, bir an önce Ortadoğu’dan tüymek isteyen Obama’ya istediği fırsatı vermiş oldu.
 </p>
 <p>
  <strong>
   -Türkiye’deki otoriterliğin kimsenin umurunda olmadığı, her ülkenin demokrasi için bir bedel ödemesi gerektiği algısına ne dersiniz?
  </strong>
 </p>
 <p>
  Keşke öyle olsaydı. Türkiye’de bu kadar oluyor fikri hakim. Çok ağırıma gidiyor ve oryantalist buluyorum.
 </p>
 <p>
  <strong>
   -İslam ve demokrasi bağdaşır fikrini de AKP öldürdü mü?
  </strong>
 </p>
 <p>
  Bunun Müslümanlığa bağlanmasına karşıyım. Macaristan sanırım Katolik. Macaristan’la ilgili bir yazıyı al, Viktor Orban neler yapmış bak, orada Macaristan yerine Türkiye, Orban yerine Erdoğan yaz, aynı sonuç çıkıyor. Bana kimse bu mavrayı okumasın. Bence Türkiye’nin asıl meselesi 90 yıllık Cumhuriyet tarihinin saldırgan bir iktidar karşısında dayanacak kurumları üretememiş olmasıdır. Doğru düzgün bir hukuk devleti kuramamış bir devlette Batı’da anlaşıldığı şekilde demokratik rejimin kurulması mümkün değil. Burada en fazla çoğunlukçu demokrasi kurabiliyorsun.
 </p>
 <p>
  <strong>
   -Çıkış ne?
  </strong>
 </p>
 <p>
  Gidişattan memnun olmayan ve geçmişte AKP ile ilişkisi olan insanların birazcık daha cesur olmaları lazım. Karınlarından, kapalı kapılar ardında konuşmasınlar. Makul şartlarda yapılırsa 1 Kasım’ın da aynı sonuçları vereceğini düşünüyorum. O zaman ikinci kez aynı fırsat gelecek. O fırsatı da siyasi seçkinler heba ederse, başımıza geleni sonuna kadar çekeceğiz.
 </p>
</div>


Kaynak: [www.aksiyon.com.tr](http://www.aksiyon.com.tr/roportaj/saldirgan-iktidara-dayanikli-kurumlar-olusturamamisiz_552563), [web.archive.org (arşiv bağlantısı)](http://web.archive.org/web/20160204070855/http://www.aksiyon.com.tr/roportaj/saldirgan-iktidara-dayanikli-kurumlar-olusturamamisiz_552563)
