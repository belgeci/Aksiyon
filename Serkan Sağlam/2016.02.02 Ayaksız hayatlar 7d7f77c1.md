# Ayaksız hayatlar

*Serkan Sağlam 2016.02.02*

<div class="pNewsDetailMainContent ctx_content" itemprop="articleBody">
 <p>
  Reyhanlı’daki Suriyeli muhaliflere ait hastane ve bakımevlerinde elini, kolunu kaybeden iç savaş mağdurlarının da tedavisi yapılıyor. Kimi savaş uçaklarının, kimi mayın, kimi şarapnel, kimi de mermilerin hedefi olmuş.
 </p>
 <p>
  Muhammed Caned, 11 yaşında. İdlib’e bağlı Maaret Mısri’de arkadaşlarıyla evlerinin önünde futbol oynarken bir şarapnelin omurgasına isabet etmesiyle felç kalmış. Mermi başarılı bir operasyonla çıkarılmış ancak yürüyüp yürüyemeyeceği henüz belli olmayan Muhammed, her şeyden habersiz, ülkesine döndüğünde arkadaşlarıyla tekrar oynamayı hayal ediyor. “Suriye’de kalan annemi, babamı çok özledim.” diyor ve ekliyor: “Bir de arkadaşlarımı... Benim kısa zaman sonra yürüyebileceğimi, hatta koşup top oynayabileceğimi söylüyorlar. Büyüyünce doktor olacağım.” Doktoru ise Caned’in bir daha hiç ayağa kalkamama ihtimali bulunduğunu da söylüyor.
 </p>
 <p>
  Hatay’ın Reyhanlı ilçesinde Suriyeli muhaliflere ait hastane ve bakımevleri, iç savaştan kaçan, ölümle hayat arasında gidip gelen yüzlerce genç, yaşlı, kadın ve çocuğun dramıyla inliyor. Kesintisiz 4 yıldır süren iç savaşta 250 binden fazla Suriyeli hayatını kaybetti. Yaralıların sayısı ise milyonlarla ifade ediliyor. Hatay’daki yaralıların kimi svaş uçaklarının, kimi mayın, kimi şarapnel, kimi de mermilerin olmuş. Onlarcasının fiziki ve sosyal tedavilerinin sürdüğü, yaralarının sarıldığı en sıcak bölgelerden biri Reyhanlı. ‘En çok neleri eksik?’ diye sorsanız; ayakları ve umutları...
 </p>
 <p>
  Humus’un Rastan ilçesinde yaralanan 25 yaşındaki Ahmet Eyüb, sakat kalan bir başka isim. Humus Üniversitesi’nde elektrik mühendisliği öğrencisiyken 3 yıl önce evine isabet eden varil bombası yüzünden ayağını kaybetmiş: “Savaşta ailemden 15 kişi öldü. Artık yaşasam ne olur, yaşamasam ne olur! Ben zaten ölüyüm.”
 </p>
 <p>
  19 yaşındaki Vayl Hemid, Halep’te varil bombasıyla sakat kalmış. İki yılı aşkın süredir fizik tedavi gördüğünü anlatıyor. Esed’in ve bazı askerlerin Suriye’de varil bombası kullanılmadığını deklare eden sözlerini hatırlattığımızda acı bir tebessüm yerleşiyor yüzüne: “İşte ben onların yok dediği bombalarla sakatlandım.” diyor. Hemid’in en büyük hayali, üniversiteyi bitirip eczacı olmak.
 </p>
 <p>
  Abdulrezzak Şeyh Halid de Humus’a bağlı Rastan’da tank mermisiyle iki ayağını kaybetmiş. Saldırıda kendisi gibi 6 yaşındaki çocuğu da yaralanmış, onun da ayağı kesilmiş.
 </p>
 <p>
  Baba Halid, “Sadece benim değil, 6 yaşındaki oğlumun da bir ayağı kesildi.” diyor, yutkunarak. Sonra onun intikamını almak istediğini anlatıyor, yarım kalan dünyasına ve bedenine inat. “Hiçbir hayalimiz kalmadı. Oğlumu vuranı bulsam ellerimle parçalarım. Oğlum, arkadaşlarını koşarken, oynarken görünce ağlıyor. ‘Baba ben ne zaman koşacağım?’ diye soruyor. Ne diyeceğimi bilemiyorum. Bir uçak sesi duysa korkusu gözünden okunuyor, tam bir çöküntü yaşıyor. Artık burada ölümü bekliyoruz.” Halid, kendi tedavi görüyor. Oğlunun Suriye sınırının yanı başındaki Atme Kampı’nda kaldığını anlatıyor. Yardımlarla ayakta kalmaya çalışıyor.
 </p>
 <p>
  30 yaşındaki ressam Samada Neccar ise Humus’ta 2 sene önce yolda yürürken atılan bomba sonucu bacağını kaybetmiş. Saldırıda kardeşi de bir bacağını kaybetmiş. İlk başlarda zorlansa da zamanla artık bu duruma alıştığını söylüyor. Kendilerini bu duruma düşürenlerin de bir an önce yargılanması gerektiğini ifade ediyor. Neccar, kendisi gibi binlerce kişinin uzuv kaybına uğradığını anlatıyor. “Ayağımı kaybetmem resim yapmama kesinlikle engel değil.” diyerek bizlere umut aşılıyor.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/ayaksiz-hayatlar_553722), [web.archive.org (arşiv bağlantısı)](http://web.archive.org/web/20160203090221/http://www.aksiyon.com.tr/dosyalar/ayaksiz-hayatlar_553722)
