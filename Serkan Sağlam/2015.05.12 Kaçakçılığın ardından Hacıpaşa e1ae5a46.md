# Kaçakçılığın ardından Hacıpaşa

*Serkan Sağlam 2015.05.12*

<div class="pNewsDetailMainContent" itemprop="articleBody">
 <p>
  BM’nin IŞİD’e maddi destek sağlayanlara yaptırım öngören kararı sonrası Hatay’ın sınır beldesi Hacıpaşa’da âdeta OHAL yaşanıyor. Kaçakçılar “Özgür Suriye Ordusu para kazansın diye bizi devlet teşvik etti, şimdi de ortada bıraktı.” diyor.
 </p>
 <p>
  Şubat 2011’de dönemin Suriye Başbakanı Nuri Itri ve Türkiye Başbakanı Erdoğan tarafından “40 yıllık rüya gerçek oluyor” sloganıyla temeli atılan ‘Dostluk Barajı’nın yanından geçiyoruz. Asi Nehri üzerine yapılması planlanan barajın bulunduğu Hacıpaşa, birkaç yıl sonra iç savaşın en büyük lojistiğinin sağlandığı yer olacaktı.
 </p>
 <p>
  Hacıpaşa, Suriye sınırında, Asi Nehri kıyısında, Hatay’ın Altunözü ilçesine bağlı 2 bin nüfuslu şirin bir belde. Üç-dört yıl öncesine kadar sakin bir hayat yaşayan kasabanın kaderi, Suriye’deki yönetim karşıtı isyanların başlamasıyla değişti. Muhaliflerin sınır bölgelerini ele geçirmelerinin ardından Hacıpaşa en önemli geçiş noktası hâline geldi. Muhalif gruplara destek olma gerekçesiyle önce giriş-çıkışlar için sınır güvenliği esnetildi. Ardından da gayriresmî ticaret, yani kaçakçılık faaliyetleri başladı. Gerekçe, Esed rejimine karşı savaşan Özgür Suriye Ordusu’nu (ÖSO) maddi anlamda kuvvetlendirmekti.
 </p>
 <p>
  Suriye halkı buradan kazanılan paraların elbette birilerinin cebine girdiğini biliyor, görüyordu. Kısacası muhalifler, Esed rejiminde neyi eleştiriyorsa kendileri aynısını yapmaktan çekinmiyordu. Asi Nehri’nden taşınan mazot yüklü bidonlar, yer altına döşenen boru hatları defalarca medyaya yansıyor, dünyaca ünlü gazeteler Hacıpaşa’daki sınır kaçakçılığını anlatan haberleri sayfalarına taşıyordu. Birleşmiş Milletler’in (BM) Ağustos 2014’te yürürlüğe koyduğu IŞİD’e yönelik doğrudan veya dolaylı gelir kazandıranlara yaptırım kararının ardından sınırda önlemler artırıldı. Kaçakçılığın en önemli kalemini oluşturan ‘mazot’ IŞİD’in kontrol ettiği bölgelerden çıkarılıyor, aracılarla sınır hattına getiriliyordu. IŞİD, petrol ve sınır ticaretinden günde milyonlarca lira gelir elde ediyordu.
 </p>
 <p>
  Kaçakçılık denince akla ilk gelen Hacıpaşa’da artık tam bir sıkıyönetim yaşanıyor. Kara Kuvvetleri’ne bağlı uzman sınır birlikleri, beldenin giriş ve çıkışında zırhlı araçlarla 24 saat nöbet tutuyor. Bölgede kaçakçılığın bu kadar gündeme gelmesinin en büyük sorumlusu olarak görülen gazetecilere karşı büyük bir öfke var. Suriye olaylarını uzun süredir takip etmemiz nedeniyle önceden tanıdığımız Hacıpaşalıların yardımıyla şehirde araştırma yapabiliyoruz. Kaçakçılığın yoğun olduğu günlerdeki kalabalıktan eser kalmamış. Beldenin nüfusu kaçakçılığın bitmesiyle birlikte 9 binden tekrar 2 binlere kadar düşmüş.
 </p>
 <p>
  Kasaba âdeta Suriye’de bombalanmış bir şehri andırıyor. Kaçak mazot taşıyan ağır kamyonlar nedeniyle yollar çökmüş. Geçen ay beldeyi basan sel de altyapıyı tamamen tahrip etmiş. Kaçağın bitirilmesinin ardından belde âdeta bir kabristan sessizliği yaşıyor. Bunca ‘günahın’ elbette tek sorumlusu değil Hacıpaşalılar. İsminin yazılmamasını şart koşan kaçakçılardan biriyle konuşmaya başlıyoruz. “Anlatacaklarım bir anlamda suç itirafı.” diyor. Yaşadıklarını anlatmaya başlıyor: “Üç yıl bizim için rüya gibiydi. Devlet bize sınırı açmıştı. Jandarmanın gözü önünde mazot dolu bidonları götürüyorduk. Kimse bir şey demiyordu. Şehirlere çalışmaya giden herkes geri dönmüştü. Yanımıza işçi bile almaya başlamıştık. Nüfus 9 binlere çıkmıştı. Başka işleri olanlar dükkânlarını kapattı. Kaçak işine girdi. Gecede bazen 20 bin dolarlık iş yapıyorduk. Düşünün bu şekilde 3 yıl sürdü. İnsan, mazot, tarihî eser, altın, hayvan, para edecek ne varsa kaçırdık. Bu işten Antalya’sından Konya’sına kadar herkes ekmek yedi.”
  <br>
   Kaçakçılıkla bir anda artan yüksek kazanç, bu küçük beldede yaşayan insanların gözünü döndürmüş. Beldede arkadaşlık ve akrabalıkların yerini para kazanma hırsı almış. “Kaçakçılık zamanında birbirimizi tanıyamıyorduk. İnsanlar, kaçaktan daha fazla pay alabilmek için akrabalarını vurduruyordu. Para anlaşmazlıkları yaşayan akrabalar birbirlerini kaçırıp rehin alıyordu. Kaçakçılık çıktı çıkalı kimsenin kimseye saygısı kalmadı. Akrabalıklar, dostluklar bozuldu.”
  </br>
 </p>
 <p>
  <img alt="" src="http://web.archive.org/web/20150717161246im_/http://medya.aksiyon.com.tr//aksiyon/2015/05/12/568325.jpg "/>
 </p>
 <p>
  Devletin istediği takdirde tüm kaçakçılıkları önleyebileceğini anlatan haber kaynağımız konuşmaya devam ediyor: “Hacıpaşa’da kaçakçılık tamamen bitti. Delikanlı olan varsa gitsin sınıra! Asker geçen hafta sınıra yaklaşan bir Suriyeliyi vurdu. Dur ihtarına uymamış. Öldürülmüş. Kaçağı Hacıpaşa’da bitirdiler ama Kilis’te, Hatay’da, Antep’te misliyle devam ediyor hâlâ. Bizim hem Türkiye’de hem dünyada adımız çıktı. Cumhurbaşkanına, başbakana sesleniyorum. Doğuda kaçakçılık yok mu? Güneydoğudakilere bir şey demiyorlar, bize kaçakçı diyorlar. Madem devletsin o zaman orada da yasakla haydi.”
 </p>
 <p>
  Beldede şimdiye kadar bir kişi örgüt kurmak suçundan tutuklanmış. Gözaltına alınıp tutuksuz yargılanan onlarca Hacıpaşalıya çeşitli miktarlarda cezalar verilmeye başlanmış. Kaçağın ardından Hacıpaşa’da söylentiler ise hiç kesilmiyor. İddiaya göre son bir yılda Hacıpaşa nüfusuna kayıtlı kişiler tarafından 600 daire alınmış.
 </p>
 <p>
  <strong>
   Kaçakçılar Suriye’de ordu kurmuş!
  </strong>
 </p>
 <p>
  Kaçakçılığın Suriye tarafına yansıması ise çok daha kanlı olmuş. Yıllarca baskı altında tutulan sınır köylüleri, rejim güçlerinin çekilmesinin ardından kaçakçılığa başlamış. Felsefeleri “Devir bizim devrimiz, yapabilecekken kazanalım.” olmuş. Hayatı boyunca 5 bin doları bir arada göremeyen köylüler, kaçakçılıkla günde 10-20 bin dolar kazanmaya başlamışlar. Kendi silahlı birliklerini bile kurmuşlar. Kendilerine müdahale etmek isteyen muhalif komutanları suikastla öldürtmüşler.
 </p>
 <p>
  Aslında kaçakçıların ‘Suriye devrimi’ne zararı çok büyük olmuş. Kaçırılan malların Suriye’de azalması nedeniyle fiyatlar 2-3 kat artmış. Savaş sebebiyle ülkede zaten alım gücü düşen halk âdeta felaketi yaşamış. Kaçakçıların halktan zorla para almaları, mal, mülk ve kızlarına el koymaları halktaki nefreti körüklemiş. Geçen ay El Kaide yanlısı Nusra Cephesi’nin ÖSO ve kaçakçı güçleriyle savaşarak sınır hattını ele geçirmesiyle bölge halkı militanlara ‘teşekküre’ gitmiş. Bugün artık Suriye’de ÖSO’nun esamisi bile okunmuyor.
 </p>
 <p>
  KAÇAKÇILIK TARİFESİ
 </p>
 <p>
  İNSAN KAÇAKÇILIĞI: Suriye sınırından Türkiye’ye geçiş için kişi başı 100 lira (10 bin Suriye Lirası) alınıyor. Sınır hattındaki mayınlı alanları çok iyi bilen kaçakçılara ihtiyaç duyuluyor.
 </p>
 <p>
  TARİHÎ ESER KAÇAKÇILIĞI: Suriye’de İdlib, Rakka ve Deyr ez Zor’da çok değerli tarihî eserlerin bulunduğu müzeler yağmalandı. Kaçırılan eserler ülke dışına çıkarılarak milyonlarca dolara alıcı buluyor.
 </p>
 <p>
  MAZOT KAÇAKÇILIĞI: Suriye’den Türkiye sınırına döşenen boru hatları ya da kamyonlarla getirilen kaçak mazotun varili 10 dolara, iç piyasada ise litresi 1,1 ile 1,8 liraya satılıyor.
 </p>
 <p>
  CANLI HAYVAN KAÇAKÇILIĞI: Büyükbaş hayvan 400-500 lira arasında alıcı bulabiliyor. Küçükbaş hayvan ise 50-100 lira arasında alınıyor.
 </p>
 <p>
  ALTIN VE DEĞERLİ EŞYA KAÇAKÇILIĞI: Kaçakçılar, Suriyelilerin beraberinde getirdiği altın ve değerli eşyaları bağlantılı oldukları sarraflarla değerinden çok daha ucuza satın alıyor.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/kacakciligin-ardindan-hacipasa_550874), [web.archive.org (arşiv bağlantısı)](http://web.archive.org/web/20150717161246/http://www.aksiyon.com.tr/dosyalar/kacakciligin-ardindan-hacipasa_550874)
