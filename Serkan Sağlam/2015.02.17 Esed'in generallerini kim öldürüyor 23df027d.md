# Esed'in generallerini kim öldürüyor?

*Serkan Sağlam 2015.02.17*

<div class="pNewsDetailMainContent" itemprop="articleBody">
 <p>
  Esed’in generalleri ‘şüpheli’ saldırılarda hayatını kaybetti. Muhalif kaynaklara göre bu güç, kurulacak düzende kendilerine itiraz edebilecek tüm etkili isimleri ortadan kaldırmak isteyen İran.
 </p>
 <p>
  Dördüncü yılına giren iç savaşta her biri Suriye ve Ortadoğu’yu şekillendiren Esed generalleri üst düzey yöntemlerin kullanıldığı ‘şüpheli’ saldırılarda hayatını kaybetti. Özgür Suriye Ordusu’na (ÖSO) bağlı gruplar üstlenmesine rağmen suikastların kim tarafından yapıldığı henüz aydınlatılabilmiş değil. ÖSO gruplarının ünlerini artırmak için suikastları üstlendiğini belirten muhalif kaynaklara göre bu güç, kurulacak düzende kendilerine itiraz edebilecek tüm etkili isimleri ortadan kaldırmak isteyen İran. Durumun farkında olan üst düzey Esed komutanları, güvenlik önlemlerini artırarak korumalarını mensubu olduğu aşiretlerinden sağlıyor. İran’ın tüm unsurlarıyla bölgede kalıcı bir sistem kurma arayışında olduğu belirtilirken; 100 binden fazla Şii mezhepçi militanın Suriye’de bulunduğu kaydediliyor. Belediyelerden alınan yerel kararlarla evlerini terk etmek zorunda kalan muhalif Suriyelilerin taşınmazlarına el konuyor. Suriye dışından getirilen mezhepçi Şii militanlar aileleriyle vatandaş yapılarak ülkeye yerleştiriliyor. İşte, öldürülen üst düzey isimler:
 </p>
 <p>
  <strong>
   ASIF ŞEVKET:
  </strong>
  Suriye Savunma Bakanı Yardımcısı ve eski Askerî İstihbarat Başkanı idi. 2012’de Şam’da Güvenlik Merkezi’ne düzenlenen bombalı saldırıda öldürüldü. Şevket, istihbarat başkanı olduğu dönemde, 2003’te ABD’nin Irak’ı işgalinin ardından El Kaide bağlantılı ‘cihatçılarla’ yakın ilişkiler kurdu. ABD’nin Irak’tan sonraki hedefinin Suriye olacağını düşünen Şevket, radikal gruplara çok miktarda maddi destek ve silah yardımı sağladı. Beşşar Esed’in kız kardeşiyle evli olan Şevket, rejimin en otoriter isimlerinden biri olarak biliniyordu. 2005’te Lübnan Başbakanı Hariri’nin öldürülmesinin ardından suikastın planlayıcıları arasında olduğu iddiasıyla ABD’deki banka hesapları dondurulmuştu. Şevket’in Hizbullah ve Hamas’la yakın ilişkileri bulunuyordu.
 </p>
 <p>
  <strong>
   HASAN TÜRKMANİ:
  </strong>
  Halep doğumlu Hasan Türkmani, rejimin etkili isimleri arasındaydı. Alevi ve Türkmen asıllı olan General Türkmani, Savunma Bakanlığı’na, Genelkurmay Başkanlığı’na ve Cumhurbaşkanı Yardımcısı Faruk Şara’ya askerî danışmanlık yaptı. Ilımlı Şara’ya yakın olduğu bilinen Türkmani, Temmuz 2012’de Şam’daki bombalı saldırıda öldürüldü. Sünni kesime de yakın olan Hasan Türkmani, aynı zamanda Şam yönetiminin Türkiye özel temsilcisi olarak görev yapıyordu. Aynı patlamada Savunma Bakanı Davut Raciha, İstihbarat Başkanı Hişam İhtiyar gibi rejimin üst düzey isimleri de hayatını kaybetmişti.
 </p>
 <p>
  <strong>
   CAMİ CAMİ:
  </strong>
  Tümgeneral Cami Cami’nin Deyr ez Zor’da helikopterinden indiği sırada keskin nişancı atışıyla başından vurularak hayatını kaybettiği açıklandı. Cami, Beşşar Esed rejiminin üst düzey isimlerindendi. 2005’e kadar ülkesinin Lübnan’daki istihbarat şefliği görevini yürüttü. Lübnan Başbakanı Refik Hariri suikastına karışmakla suçlanan Cami, konuyu araştırmakla görevli uluslararası heyetin baskısı üzerine görevinden geri çekildi. Ülkesine dönen Cami, ABD’yle savaşmak için Irak’a gidenlerin geçiş noktası olan Deyr ez Zor’da askerî istihbarat şefliğine getirildi. Bu sırada ABD tarafından “terörist grupları” desteklediği gerekçesiyle kara listeye alındı. 2011’de ise AB, Cami’yi “sivillere karşı baskı ve şiddet eylemlerinde bulunmakla” suçlayıp cezai yaptırım talebinde bulunmuştu.
 </p>
 <p>
  <strong>
   HİLAL ESED:
  </strong>
  Şebbiha olarak bilinen rejim yanlısı para-militer güçlerin kurucusu ve Beşşar Esed’in kuzeniydi. Lazkiye’de toplantı hâlindeyken füzeyle vurularak öldürüldüğü açıklandı. Ölümünden önce, İran ve Hizbullah askerlerinin cephe hattında geri kaldığı yönünde eleştirilerde bulunmuştu.
 </p>
</div>


Kaynak: [www.aksiyon.com.tr](http://www.aksiyon.com.tr/ortadogu/esedin-generallerini-kim-olduruyor_549056), [web.archive.org (arşiv bağlantısı)](http://web.archive.org/web/20150730062336/http://www.aksiyon.com.tr/ortadogu/esedin-generallerini-kim-olduruyor_549056)
