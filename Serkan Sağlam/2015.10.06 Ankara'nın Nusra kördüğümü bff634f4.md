# Ankara'nın Nusra kördüğümü

*Serkan Sağlam 2015.10.06*

<div class="pNewsDetailMainContent" itemprop="articleBody">
 <p>
  Hava Kuvvetleri ile koalisyon güçlerine destek veren Ankara açısından en sıkıntılı durum, Suriye’de muhalif grupların hamisi hâline gelen Nusra Cephesi’nin de hedefte olması.
 </p>
 <p>
  Türkiye, IŞİD ile mücadele kapsamında ABD öncülüğündeki koalisyon güçlerinin İncirlik Üssü’nü kullanmasına izin verdi. Artık Suriye’de savaşan IŞİD ve El Kaide bağlantılı Nusra Cephesi gibi radikal gruplar daha sık vurulacak. Hava Kuvvetleri’ne ait savaş uçaklarıyla koalisyona destek veren Ankara açısından en sıkıntılı durum, muhalif grupların hamisi hâline gelen Nusra’nın da hedef alınacak olması.
 </p>
 <p>
  Nusra, özellikle Türkiye ve Suudi Arabistan’ın desteğiyle birçok İslami grubu bünyesinde barındıran Fetih Ordusu’nu kurmuştu. Fetih Ordusu İdlib kent merkezini ele geçirmiş, ardından Halep’i tamamen ele geçirmek için operasyon başlattıklarını duyurmuştu. Nusra liderliğindeki muhalifler, 3. Ordu Komutanlığı’nın bulunduğu Hama’nın Lazkiye ve Halep bağlantısını kesmek için de bölgede şiddetli mücadeleler veriyor. Türk yetkililer, en öncelikli hedef olarak gördüğü Esed rejiminin yıkılması için Nusra öncülüğündeki muhaliflerin desteklenmesi gerektiği üzerinde duruyor. Ankara, Esed güçlerinin lehine olacağı düşüncesiyle El Kaide’nin Suriye kolu Nusra’nın vurulmasını istemiyor. Ancak diplomatik anlamda büyük bir skandal olacağını bilmesi nedeniyle bunu açıkça ifade etmekten kaçınıyor.
 </p>
 <p>
  Suriye’de yaklaşık 20 binden fazla silahlı militanı olduğu tahmin edilen Nusra, özellikle Türkiye’den giden savaşçıların en fazla olduğu muhalif gruplar arasında. İncirlik’in açılmasının ardından Nusra’nın Türkiye içerisinde yapabileceği kanlı eylemlerden korkuluyor. Nusra Cephesi, eğit-donat projesi kapsamında eğitilen ilk grupta yer alan 60 kişiden 40’ını kaçırdı. 5 kişinin çatışmada öldüğü açıklandı. Nusra, eğitilen ılımlı muhalifleri, bulundukları koordinatları koalisyon güçlerine vermekle suçluyor. Eğitilen muhaliflerin, diğer muhalif grupların desteğiyle koalisyonun hava gücünü de arkalarına alarak kendilerine saldıracağını düşünüyor. IŞİD’in Nusra içindeki uyuyan hücreleri de harekete geçmiş durumda. Son dönemde Nusra’nın bulunduğu karargâh ve camilere IŞİD’in çocuk savaşçıları tarafından intihar saldırıları düzenleniyor. Nusra, Batı’nın Halep’in kuzeyinde IŞİD’den arındırılmış tampon bölge kurma kararının ardından, IŞİD’le savaştığı cephe hattından çekilerek Halep’e yerleşti. Peki, bu süreçte Nusra ne düşünüyor?
 </p>
 <p>
  Görüştüğümüz üst düzey yetkililerinden biri, isminin yazılmasını istemiyor. Ebu Abdullah lakaplı Nusra komutanı, IŞİD için “Cehennem köpekleri” ifadesini kullanıyor. Kendilerini IŞİD’le kıyaslayanlara ise “Müslümanları kesip kadınlarını ganimet olarak alan bu cehennem köpekleriyle bizi nasıl karşılaştırırlar!” diyerek tepki gösteriyor. Esed rejimine karşı mücadelede Türkiye’nin tüm muhalif gruplara destek vermesinin doğru olduğunu anlatan Nusra komutanı, Ankara’nın ABD öncülüğündeki koalisyon uçaklarına İncirlik Üssü’nü açmasını ise eleştiriyor: “Türkiye, Haçlıların yanında değil, Müslümanların yanında olmalıydı.” diyen komutan, üsten kalkan savaş uçaklarının kendilerine ait karargâh ve askerî cephanelikleri hedef aldığını söylüyor. Ancak bu saldırılarda çoğunlukla sivillerin, çocukların öldürüldüğünü belirterek cep telefonundan çok sayıda parçalanmış ceset gösteriyor. “Bunları yayımlaman gerek.” diyerek görüntüleri almamı istiyor. İncirlik Üssü’nün bulunduğu Türkiye’deki Batılı hedeflere misillemede bulunarak karşılık verebileceklerini söylüyor.
 </p>
 <p>
  Komutan, Nusra-El Kaide ilişkisini sorduğumuzda gülümsüyor. “Bunu soracağını biliyordum.” diyor. El Kaide’nin yanlış tanındığını, bunu da Batılı televizyonlar ve işbirlikçilerinin tertiplediğini söylüyor: “Nusra’ya biat eden bazı muhalif birliklerin komutanları, Batı’dan silah alabilmek için kendilerinin El Kaide’yle ilgilerinin olmadığını söylemişler. Ancak onların hiçbir hükmü yoktur. Tespit ettiklerimize ceza veriyoruz. Nusra, Eymen el Zevahiri’ye, El Kaide’ye sonuna kadar biat vermiştir. Bunu da şeyhimiz, komutanımız El Golani defalarca söylemiştir.”
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/ankaranin-nusra-kordugumu_552449), [web.archive.org (arşiv bağlantısı)](http://web.archive.org/web/20151008163739/http://www.aksiyon.com.tr/ust-manset/ankaranin-nusra-kordugumu_552449)
