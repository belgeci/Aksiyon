# Kobani'ye dönüş

*Serkan Sağlam 2015.03.24*

<div class="pNewsDetailMainContent" itemprop="articleBody">
 <p>
  IŞİD’in çekilmesiyle Kobani’nin 134 günlük çilesi sona erdi. 15 bine yakın kobanili evlerine döndü. Neredeyse tamamı yıkılan şehirde hayat gerçekten çok zor.
 </p>
 <p>
  Bugün 27 Ekim 2014. DAİŞ (IŞİD), Kobani’ye kuzey, doğu, batı bütün cephelerden saldırıyor. Binlerce militanla sınır kapısına kadar geldiler. Sadece 150 kişiyiz. Elimizde birkaç sokak kaldı. Cephanemiz çok az. Aralıksız şehri vuruyorlar. DAİŞ militanları her ne pahasına olursa olsun Kobani’yi ele geçirmeliyiz diye kendi aralarında yemin etmişler. Şehri havan topları ve tank mermileriyle aralıksız vuruyorlar. Kobani semalarını adeta bir toz bulutu kapladı, göz gözü görmez oldu. Galiba bugün Kobani düşecek.”
 </p>
 <p>
  Bu sözler, Kobani Kantonu Adalet Bakanı Evas Halil Ali’nin günlüğünden bir bölüm. Kobani savaşında şehirden hiç ayrılmamış. Yaşadıklarını saat saat günlüğüne not etmiş. Bizimle konuşurken bir yandan da elindeki günlüğe göz atıyor.  Hayatını kaybedenleri hatırlayınca hüzünleniyor. Gözleri yaşarıyor. “Çok kahraman askerlerimiz öldü. Onları unutmamalıyız. Yakında bir belgesel hazırlayacağız.” diyor. Resmî olarak konuşma yetkisi olmadığını söylese de yaşadıklarını anlatma isteğini de durduramıyor: “Türkiye çok garip bir devlet. Sanki iki farklı devlet var Türkiye’de. Biri perde arkasında, diğeri perde önünde. Perde arkasındaki Türkiye aslında bize yardım ediyordu. Perde önündeki Türkiye ise DAİŞ’e... Eğer IŞİD kazansaydı ‘Biz size yardım ettik, kazandınız’ diyecekti. Biz kazandık savaşı. Şimdi bize ‘Size yardım ettik, savaşı kazandınız’ diyor.”
 </p>
 <p>
  İç savaştan önce uzun süre Halep’te avukatlık yapan Halil Ali, Esed’in Kürtlere neden saldırmadığı sorusuna kısa bir cevap veriyor: “Esed, koltuğunda gözü olanları vuruyor. Bizim onun koltuğunda gözümüz yok.” Halil Ali’ye göre aslında bugün Suriye’de yaşananların en büyük sebebi Türkiye. Ortadoğu’da kendi önderliğinde bir İslâmî devletler yapısı kurmak istedi. Ancak ABD buna izin vermedi. Türkiye bu yüzden bu örgütlere destek verdi, onları geliştirdi. Ama büyüttüğü yılan bir gün kendisini de sokacak.
 </p>
 <p>
  IŞİD’in ağır bombardıman ve kara desteği karşısında büyük kayıp vererek geri çekilmesiyle, Kobani’nin 134 günlük çilesi sona erdi. Ancak IŞİD bölgede hiç tedavi edilemeyecek bir ‘yara’ bıraktı. Korkunç bir strateji güden IŞİD, Kobani’de savaştırdığı militanların büyük kısmını özellikle Rakka etrafındaki Arap köylerinden getirmiş. Bu köylerde neredeyse her evden bir ölü çıkmış. Bu nedenle bölge aslında yeni bir Kürt-Arap savaşının eşiğinde. IŞİD, Kobani’de sınırları kan, kin ve yüzyıllar boyu bitmeyecek düşmanlıklarla çizmiş. 4 ay süren çatışmaların ardından Kobani’ye girdiğimizde hava bombardımanları ve IŞİD’in intihar saldırılarının şehri nasıl enkaza çevirdiğini görüyoruz. IŞİD, sınır kapısına 300 metre kadar yaklaşmış. Sınır kapısında nöbet tutan bir YPG milisi, sınır kapısı için yapılan çatışmaları kıyamet olarak nitelendiriyor: “Çok zor oldu püskürtmek. O gün kıyamet gibiydi. Zırhlı araçları vardı. Silahlarımız onlara zarar veremiyordu. Eğer hava bombardımanı olmasaydı IŞİD kenti ele geçirecekti.”
 </p>
 <p>
  İsmini Osmanlı döneminde Suriye üzerinden Bağdat’a ulaşan tren raylarını inşa eden Alman demiryolları şirketinden (Company) alan Kobani’de hâlâ sokak ve caddelerde, evlerin içinde, enkazların altında IŞİD üyelerinin cesetleri duruyor. Birçok yerde hâlâ patlamamış mermiler bulunuyor. Elektrik ve suyun bulunmadığı kentteki tek ekmek fabrikasından günde 2 ton ekmek çıkartılıyor ve Kobani’de yaşayanlara ücretsiz dağıtılıyor. Enkaz altındaki cesetler çıkarılamadığı için özellikle şehrin doğu yakasına ağır bir koku hâkim. Havaların ısınmasıyla salgın hastalıkların yayılması muhtemel. Su ihtiyacı şehirde kazılan kuyulardan sağlanıyor. Ancak çıkarılan suyun acı olması Kobanilileri endişelendiriyor. Kobanili bomba kalıntılarının yer altı suyuna karışmış olabileceğini, hastalıklara yakalanmaktan korktuklarını anlatıyor.
 </p>
 <p>
  Kentin birçok noktasında koalisyon güçlerinin attığı bombaların açtığı 10-15 metrelik çukurlar göze çarpıyor. Kentteki en önemli güvenlik riski IŞİD’in kaçarken boş evlere bıraktığı mayın ve bombalar. Şehrin yüzde 80’i yıkılmış. Kalan yüzde 20’sinde de hasar var. Elektrik, su ve temel ihtiyaç maddeleri yok. IŞİD, şehirde elektrik ve su hatlarını tahrip ederek kullanılamaz hâle getirmiş. Koalisyon güçlerinin attığı her biri 2 tondan ağır bombalar yüzünden şehrin kanalizasyon sistemi tamamen çökmüş. “Her şeye patlayıcı tuzaklamışlar. Dolabı açıyoruz patlıyor. Sadece 1,5 ayda şimdiye kadar 40’dan fazla Kobanili bu patlayıcılardan dolayı hayatını kaybetti.” diyor bir milis. O yüzden sadece 15 bine yakın Kobanili geri dönebilmiş. Patlayıcıların bir an önce sökülmesini bekliyorlar.
 </p>
 <p>
  <img alt="" src="http://web.archive.org/web/20150707084512im_/http://medya.aksiyon.com.tr//aksiyon/2015/03/24/566660.jpg "/>
 </p>
 <p>
  <img alt="" src="http://web.archive.org/web/20150707084512im_/http://medya.aksiyon.com.tr//aksiyon/2015/03/24/566661.jpg "/>
 </p>
 <p>
  Her şeye rağmen şehirde umut hâkim. Kobani’nin Mahatta Caddesi’nde market, berber, eczane yıkık dökük dükkânda da olsa yeniden açılmış. Kobani’de bir de ortaokul tüm kısıtlı imkânlara rağmen faaliyet gösteriyor. Biraz birikmiş parası olanlar yıkılan evlerini yeniden tamir ettiriyor. Duvarlarda IŞİD mensuplarının yazıları göze çarpıyor. Aslında yazdıklarından kafalarının biraz karışık olduğu anlaşılıyor: “Gidiyoruz, geri geleceğiz”, “Bize sizin kâfir olduğunuzu söylediler, sizde Kur’an var, cami var; bunları gördük, geri döndük”, “Şehitlerimizi bırakmadık”…
 </p>
 <p>
  <strong>
   Sorumlu Erdoğan
  </strong>
 </p>
 <p>
  Türkiye Cumhurbaşkanı Recep Tayyip Erdoğan’ın ismini anmak Kobani’de büyük bir öfke konusu. İnsanlar Türkiye’den geldiğimizi öğrenince “İşte bütün yıkımın, kanın sorumlusu Erdoğan.” diyorlar.
 </p>
 <p>
  Kobani sokaklarında dolaşırken evlerini tamir ettiren insanlarla karşılaşıyoruz. Adil Haşiro, buna güç yetirenlerden biri. “IŞİD’li evin önünde kendini aracıyla patlatmış. Bu sokaklarda çocuklarımız oynardı. Şimdi her yer moloz yığını, ceset parçası dolu. Bugünleri unutmamız mümkün değil. Nasıl unuturuz?” diyor. Urfa’da yaşayan ailesini görmek için kaçak olarak sınırı geçtiğinde kendilerini yakalayan asker ve polisin hakaret ettiğini, dövdüğünü anlatıyor: “Bize Kobani’ye giriş izni var. Çıkış izni yok. Ne yapalım, ailemiz Türkiye’de, onları görmemiz lazım. Niye bize bu işkence yapılıyor?”
 </p>
 <p>
  Kobani Kantonu Maliye Bakan Yardımcısı Müslim Müslim, kentte artık Türk Lirası’nın geçtiğini anlatıyor. Kobani’nin yüzde 80’inin yıkıldığını, yüzde 20’sinin de hasarlı olduğunu söylüyor: “Şehrin tüm altyapısı ve boru hatları tahrip oldu. Sadece şehri yeniden imar edebilmek için en az 10 milyar dolara ihtiyacımız var. Şu anda tüm alışverişimiz Türkiye’den yapıldığı için büyük oranda Türk parası kullanıyoruz.”
 </p>
 <p>
  <strong>
   8 evim, 2 otobüsüm vardı
  </strong>
 </p>
 <p>
  Abdurrahman Muhammed, iç savaştan önce 8 evi, Kobani-Halep-Şam hattında çalışan iki otobüsü olan zengin bir müteahhitti. Bugün bütün zenginliğinden sadece bir battaniyesinin kaldığını anlatıyor: “Evlerim yıkıldı, otobüslerim yakıldı, eşyalarım çalındı. Bana tüm malımdan sadece bir battaniye kaldı. Her şeyim gitti. Şimdi evi sağlam olan komşumda kalıyorum. Bu savaş bizi mahvetti.”
 </p>
 <p>
  Şehnebi Muhammedi, bir hafta önce 16 kişilik ailesiyle Kobani’ye geri dönmüş. Ancak IŞİD’in bir süre kaldığı evinde değerli eşyalar çalınmış. Götüremediklerini de çekiç ve baltalarla kullanılamaz hâle getirmişler. IŞİD’in Kobani ve köylerinden götürdüğü eşyaları yeni evlenen militanlara hediye olarak verdiği belirtiliyor.
 </p>
 <p>
  Kobani, savaşın içinden çıkan bir şehir. Dolayısıyla şehirde parası olan insan çok az. Mahatta Caddesi üzerinde eczane sahibi Besro Ahmed, “Kimsede para yok. Herkes ‘sonra öderiz’ diyor. Elbette kabul ediyoruz. En çok soğuk algınlığına, öksürüğe iyi gelecek ilaçlara ve  yaralılar için sargı bezine ihtiyaç duyuluyor.” diyor. Market sahibi Ahmet Hemo da depoda kalan ürünleri sattığını söylüyor. Ancak birçok temel ihtiyaç malzemesi eksik.
 </p>
 <p>
  Şehrin doğu yakasında 12 yaşındaki Ali’yi görüyorum. Arkadaşlarıyla beraber yıkıntılar üzerinde dolaşıyor. Yanına gittiğimde acı hikâyesini dinliyorum. Babası savaşta hayatını kaybetmiş. Babasının yıkılan pastanesinde şekerleri aradığını anlatıyor. “Babanı özlüyor musun?” diye sorunca duygulanıyor. Sadece kafasını sallıyor. İçimiz burkuluyor.
 </p>
 <p>
  Kobani’de gece İbrahim Maruf’un evine misafir oluyoruz. Kendisi Şam Doğu Guta’dan göç ederek Kobani’ye yerleşmiş. IŞİD’in Kobani’ye saldırmasıyla Suruç’a sığınmış. Şehirde bir süre taziye evinde kalmış. Kent kurtulunca da geri dönmüş. Elektrik olmadığı için mum ışığı altında 10 kişilik aile salonda uyuyor: “Ağır silahlarla saldırı sonrası Kobani halkı Türkiye’ye göç etmek zorunda kaldı. Eğer halk göç etmeseydi Kobani’de namusu peymal edilmiş, çoluk çocuk demeden başı gövdesinden ayrılmış on binlerce beden olacaktı. Kobani’ye savaş sonrası çok şükür geri döndük. Günlerdir bulgur ve pirinçten başka yiyecek bir şey bulamıyoruz. Açlıktan öleceğimizi bilsek de bu saatten sonra vatanımızdan ayrılmayacağız.”
 </p>
 <p>
  <strong>
   TÜRBE TAŞINIRKEN TÜRK ASKERİNE ESKORTLUK ETTİK
  </strong>
 </p>
 <p>
  <strong>
   -Kobani’ye on binin üzerinde insan döndü. Her yerde bombalar var; sehrin elektriği, suyu yok. Buna ne kadar dayanabilirsiniz?
  </strong>
  <br>
   Şehrimizin yüzde 80’i harap, yüzde 20’si ise yıkılmasa da evler oturulamaz hâlde. Elektrik ve su şebekesi bu şiddetli savaşta yerle bir oldu. Buna rağmen Kobani halkı kendi vatanına dönerek savaşta harap olan evlerini tamir ediyor. Kobani halkının başka bir çilesi de IŞİD’in tuzaklanmış olarak bıraktığı mayın ve el yapımı bombalar. Evlerin kapı kollarına, gardıroplara, mutfak çekmecelerine kurulmuş bubi tuzakları halkımız için büyük bir tehdit. Daha birkaç gün önce Kobani’ye evini temizlemek için dönen bir kadın, kapı arkasına tuzaklanmış bir bombayı fark edemediği için 4 yaşındaki çocuğuyla can verdi. Kobani’nin her yeri, özellikle savaşın en şiddetli yaşandığı doğu tarafındaki ev ve sokaklar IŞİD tarafından tuzaklanmış mayın ve bombalarla dolu. Tabii elimizde bu bomba ve mayınları tespit edecek yeterli derecede teknik alet, dedektör olmadığı için şu an bu aletler gelene kadar beklemekdeyiz. Bazı yabancı devletler ve sivil toplum kuruluşları tuzaklanmış mayın ve bombaların bulunması için bize yeteri derecede teknik ekipman ve alet sözü verdiler.
  </br>
 </p>
 <p>
  <strong>
   -IŞİD, Kobani’den çıkartıldı. Birçok köy geri alındı. IŞİD gücünü kaybetti mi?
  </strong>
  <br>
   Kobani’de büyük bir mücadele verdik. IŞİD’in 100’e yakın emiri, 3 bin ile 4 bin arasında savaşçısı Kobani’de can verdi. Mesela, IŞİD’in Suudi El-Nazeh adlı emiri ve en büyük emiri olan Ömer Şişani’nin amcaoğlu Cundullah Şişani, Kobani’deki savaşta öldürüldü. Şu an Kobani’nin güney ve doğu cephelerinde Özgür Suriye Ordusu, Suvar Rakka, Sursefir Fecrül Şemsiye, Cephetül Akrad ve peşmerge savaşçıları ile birlikte IŞİD’e karşı savaşmaktayız.
  </br>
 </p>
 <p>
  <strong>
   -Mürşitpınar Sınır Kapısı, Kobanililerin ihtiyaçlarını giderecek kadar aktif işletiliyor mu? Türkiye’den bir beklentiniz var mı?
  </strong>
  <br>
   Sınırdan kaçak geçiş yapmak zorunda kalan Kobanililer darp edilip yaralanıyor. Hâlbuki sınır kapısı insani geçişlere tam kapasite açık olsa bu tür sıkıntılar yaşanmaz. Kobani’nin doğu, batı ve güneyi hâlâ IŞİD teröristleri tarafından çevrili olduğu için tek çaremiz kuzeyde sınır komşumuz olan Türkiye’den ihtiyaçlarımızı gidermek. Türkiye’den Kobani halkına destek vermesini bekliyoruz. Sınır kapısının ileri dönemde kardeşliğimizin gelişmesi, iyileşmesi ve komşuluk hakkı gereği açılmasını talep ediyoruz.
  </br>
 </p>
 <p>
  <strong>
   -Suriye’nin kuzeyinde Kürt kantonlarında nasıl bir gelecek öngörüyorsunuz? Esed rejimini kabullenecek misiniz?
  </strong>
  <br>
   Esed rejimi savaştan önce dahi Asur, Keldan ve Kürt haklarını zaten vermiyor, vermediği gibi bu halkları kabullenmiyordu da. Bizim kuruluşunu ilan ettiğimiz kantonların asıl amacı tüm halkları bir çatı altında toplayarak ayrım yapmadan özgürlük bağlamında bu topraklarda hep birlikte kardeşçe yaşamaktır. Eski Esed rejiminin uygulamalarından kaynaklanan korkular, verilmeyen haklar, saçma sapan yasaklar, bizim demokratik ve özgürlükçü anlayışı benimsemiş kantonlarımız tarafından ortadan kaldırılmıştır. Kürt’ü de Süryani’si de Asuri’si de Alevi’si de Türkmen’i de herkes özgürce bu kanton altında temsil edilecek ve barış içinde bu topraklarda yaşayacaktır.
  </br>
 </p>
 <p>
  <strong>
   -Türkiye’den beklediğiniz desteği alabildiniz mi? Türkiye’nin Suriye ve Kobani politikasını nasıl buluyorsunuz?
  </strong>
  <br/>
  Biz yüzyıllardan beri bu topraklarda Türk, Kürt, Arap kardeşçe yaşıyoruz ve üstelik Türk Devleti ile sınır komşusuyuz. Tabii bu süreçte Türkiye’den bazı eksiklikler yaşandı ve biz bunu gördük. Mesela, 29 Kasım 2014’te IŞİD Türkiye topraklarından bir araba geçirerek Kobani’de bombalı saldırı düzenledi. Tabii biz yine bu konuda soğukkanlılığımızı koruyarak yaşanan bu olayı diplomatik yollardan çözmeye çalıştık. Türk siyaseti komşuluk hakkı gereği bizimle kardeşçe ve bir arada yaşama hak ve hukuku üzerine olmalıdır. Türkiye’yle el ele vererek IŞİD terörüne karşı dik durmalıyız. Eğer Kobani IŞİD tarafından ele geçirilseydi bir gün sıra Türkiye’ye gelecekti ve IŞİD Türkiye’ye saldıracaktı. Tabii biz bu saldırının da bir nevi önüne geçtik. Türkiye bunu iyi bilmelidir. Suriye’deki savaş sonrası yaklaşık dört yıldır sınır kanton olarak bizim elimizde ve bu süre zarfında Türkiye ile herhangi bir kavga ve tatsızlık yaşamadık.
 </p>
 <p>
  <strong>
   -Süleyman Şah Türbesi’nin taşınmasında Türk yetkililer “Biz kimseden yardım almadık.” dedi. Erdoğan, “Kobani düştü düşecek, bizim için IŞİD neyse YPG de odur.” ifadelerini kullandı. Bu konuda ne düşünüyorsunuz?
  </strong>
  <br/>
  Biz sonuçta çok büyük bir terör örgütü olan IŞİD’le karşı karşıyayız ve halkımızı korumak için savaşıyoruz. Türk yetkililer askerleri ve Süleyman Şah Türbesi’ni korumak ve taşımak için bizi bilgilendirip bizden yardım istediler. Biz de insanlığımız gereği türbe ve askerlerin getirilmesine olumlu baktık. Biz Türk tarafına yaptığımız bu yardımdan asla pişmanlık duymadık, duymayız. İnsanlık için bunları yaptık. Türk yetkililerin ‘Kimseden izin almadık’ açıklamasını anlayabilmiş değiliz. Biz Süleyman Şah operasyonu öncesi Türk tarafının taleplerini kendi askerlerimizle, heyetimizle oturup istişare ederek Türkiye’ye yardım etme kararı aldık. Ve Türk askerine ta Süleyman Şah’a varıncaya kadar güzergâh boyunca eşlik ve eskortluk ettik. Çünkü geçtikleri yol bizim kontrolümüzde, bizim topraklarımızdı. Türkiye o zaman bu topraklar bizim elimize geçmeden 4 ay önce gidip Süleyman Şah Türbesi’ni taşısaydı. Erdoğan’ın açıklamalarına gelince… Biz dünya gözüyle kendimize bakarız. Erdoğan, YPG’nin halkı korumak için var olduğunu biliyor. Mesela, Fransa Cumhurbaşkanı François Hollande, Kobani kantonuna ve YPG’ye IŞİD terörü karşısında dik durdukları için hürmet ve saygılarını gönderdi. Kerry’nin Kobani’ye destek açıklamaları oldu yine. Danimarka Başbakanı destek açıklamalarında bulundu. Dünyada 93 devlet IŞİD karşısında savaşan Kobani’ye destek verdi.
 </p>
 <p>
  <img alt="" src="http://web.archive.org/web/20150707084512im_/http://medya.aksiyon.com.tr//aksiyon/2015/03/24/566662.jpg "/>
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/kobaniye-donus_550259), [web.archive.org (arşiv bağlantısı)](http://web.archive.org/web/20150707084512/http://www.aksiyon.com.tr/dosyalar/kobaniye-donus_550259)
