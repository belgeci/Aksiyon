# İran Ortadoğu'ya türbelerle Şah çekiyor

*Serkan Sağlam 2015.03.10*

<div class="pNewsDetailMainContent" itemprop="articleBody">
 <p>
  Süleyman Şah Türbesi’nin Türkiye’ye yakın bir yere taşınması tartışıladursun, İran, sahip çıktığı türbelerle Ortadoğu siyasetine yön veriyor. İran, bugün IŞİD tehlikesine karşı Lübnan’dan Afganistan’a kadar neredeyse bütün Şiileri birleştirmiş durumda.
 </p>
 <p>
  Türkiye’nin, Osmanlı Devleti’nin kurucusu Osman Bey’in dedesi Süleyman Şah’ın türbesini sınıra çok yakın bir yere taşıması tartışıladursun, İran, sahip çıktığı türbelerle Ortadoğu siyasetine yön veriyor. Suriye’de 4 yıldır devam eden iç savaş, baskıcı yönetime karşı ayaklanmayla başladı. Ancak ülkede devam eden savaş, bugün, baskıcı bir rejime karşı ayaklanmadan çok mezhebî bir savaşa evrildi. İran kontrolündeki Lübnan Hizbullah’ı ve Irak güçlerinin ortasında yer alan Suriye iç savaşı için aslında bu beklenen bir sonuçtu. Savaşa müdahil olmak için bahane arayan İran, IŞİD tehdidine karşı Şii inancında kutsal olan türbeleri koruma gerekçesiyle Suriye başta olmak üzere Irak ve Lübnan’da askerî kontrolünü artırdı. Müzeleri, kabirleri, türbeleri ve tarihî eserleri bile parçalayan IŞİD militanlarına karşı İran’ın bu hamlesine uluslararası toplumdan tepki gelmedi. İran Devrim Muhafızları generalleri ve İran askerleri, türbeleri koruma bahanesiyle Irak ve Suriye’deki yerel Şii milislere askerî eğitim vererek kendi militarist yapılarını oluşturuyor. Şii Husi militanlarının darbeyle yönetimi ele geçirdiği Yemen’de de bağlantılı olduğu gruplara silah yardımı ve askerî yardımdan çekinmiyor.
 </p>
 <p>
  İran güçleri, IŞİD tehdidine karşı Irak ve Suriye’de kutsal sayılan Şii türbelerini binlerce askerle koruyor. Hiç şüphesiz savaşlarda din faktörü başarıya ulaşmada en başta gelen temel motivasyon. Hz. Ali’nin halifelik döneminde yönetim merkezi olan Kûfe de, Hz. Hüseyin’in şehit edildiği Kerbela da Irak topraklarında yer alıyor. Daha da ötesi, Şii ve Alevi inancında büyük yeri olan 12 İmam’ın büyük kısmı Irak’ta yaşamış ve türbeleri de Irak’ta. Bu konuda bir diğer anekdot da yine Şii mezhebinin mehdi olarak dünyaya döneceğine inandıkları, 12. imamlarının kayıp olduğu yer ve türbe de Irak’ta. İran güçlerince korunan türbeler arasında, IŞİD militanlarının saldırdığı 11. İmam Hasan El Askerî Türbesi (Samarra) ile Seyyide Zeynep Türbesi (Şam) başta geliyor. İran özellikle dış operasyonlarda kullandığı özel eğitimli ‘Kudüs Ordusu’ güçleriyle Şii türbelerinin güvenliğini sağlıyor. Şii milislerin desteklediği İran güçleri, Şiilerce hac mekânı sayılan Seyyide Zeynep Türbesi’ni korumak için 2012’den itibaren Şam’da bulunuyor. Hz. Ali’nin kızı ve Hz. Hüseyin’in kız kardeşi Hz. Zeynep’in türbesi bölgeye de ismini veriyor. Başkent Şam’ın güneydoğusunda yer alan Zeynebiye kenti bir süre Özgür Suriye Ordusu’nun kontrolü altında kaldı. İran ve Hizbullah güçleriyle giriştikleri şiddetli çatışmaların ardından muhalifler kentin kontrolünü tamamen kaybetti. Muhalifler, Zeynebiye Türbesi’nin kendileri için de kutsal olduğunu, İran’ın Suriye’yi işgal için türbeyi bahane olarak öne sürdüğünü belirtiyor. Suriyeli muhaliflere göre İran, türbeleri bahane ederek bölgede kendine müzahir nüfuz ve silahlı güç merkezleri oluşturuyor.
 </p>
 <p>
  İranlı yetkililer ise yaptıkları açıklamalarda Suriye, Lübnan  ve Irak’ta Şii inancında büyük öneme sahip türbeleri asla korunmasınız bırakmayacaklarını belirtiyor. Gerekirse kutsal mekânları korumak için hiç kimseden izin almaksızın kara ve hava saldırıları başlatmaktan çekinmeyeceklerini kaydediyor. İran, bugün IŞİD tehlikesine karşı Lübnan’dan Afganistan’a kadar neredeyse bütün Şiileri birleştirmiş durumda. IŞİD, ele geçirdiği Musul ve Telafer’de birçok Şii türbesini yıkarken; Hz. Yunus (as), Hz. Cercis (as) ve Hz. Şit’in (as) kabri ile Danyal peygamberin (as) makamını da yok etti.
 </p>
 <p>
  <strong>
   İRAN İÇİN EN ÖNEMLİ TÜRBELER
  </strong>
 </p>
 <p>
  <strong>
   İmam Ali Türbesi (Necef-Irak):
  </strong>
  Irak’ın Necef kentinde bulunan İmam Ali Türbesi, Şii inancına bağlı yaklaşık 200 milyon Müslüman için Kâbe ve Mescid-i Nebevî’den sonra üçüncü kutsal mekân. Burası İslam peygamberi Hz. Muhammed’in amcasının oğlu ve damadı, dördüncü İslam halifesi Hz. Ali’nin defnedildiği yer. Ayrıca Şii inancına göre burada Hz. Adem, Hz. Havva ve Hz. Nuh’un da defnedilmiş olduğuna inanılıyor.
 </p>
 <p>
  <strong>
   El-Askerî Camii ve Türbesi (Samarra-Irak):
  </strong>
  Şii itikadında 12 İmam’ın 10’uncusu ve 11’incisi olan İmam Ali Naki  ile Hasan el-Askerî’nin türbesidir. Bu iki imamdan dolayı camiye ‘El-Askerîyyeyn’ (İki Askerî) de denilmektedir. Camide ayrıca gaybette olduğuna inanılan 12. İmam olan Mehdi’nin annesi Nergiz Hatun da defnedilmiştir. Türbenin bitişiğinde, Mehdi’nin ilk küçük gaybete girdiği rivayet edilen yerin üzerine kurulmuş olan bir türbe daha bulunmaktadır. 2006’da bombalanan El-Askerî Camii ve Türbesi, başkent Bağdat’ın 125 kilometre kuzeyindeki Sünni nüfusun yoğunlukta olduğu Samarra’da bulunmaktadır.
 </p>
 <p>
  <strong>
   Ammar bin Yasir Türbesi (Rakka-Suriye):
  </strong>
  En tanınmış sahabelerden biridir ve ailesiyle birlikte ilk 13 Müslüman arasındadır. Şii Müslümanlara göre, Ali bin Ebu Talib’i destekleyen Dört Sadık Sahabi’den biridir. İslam’ın ilk şehitlerinden olan annesi ve babası gibi bazı ilk Müslümanlara uygulanan işkencelerden sağ çıkan tek kişidir. Ertesi sene Hz. Muhammed (SAV) ile birlikte Mekke’den Medine’ye hicret etmiştir. Suriye’nin Rakka şehrinde 657 yılında Muaviye’ye bağlı güçler tarafından öldürülmüştür. Türbesi, Suriye’nin Rakka şehrindedir.
 </p>
 <p>
  <strong>
   Musa el-Kâzım ibn İmâm Câfer es-Sâdık Türbesi (Bağdat-Irak):
  </strong>
  Şii inancında 12 İmam’dan yedincisidir. Babası altıncı İmâm Câfer es-Sâdık, annesi ise Afrika kökenli eski bir köle ve öğrenci olan Hamide Hatun’dur. Kabri Irak’ın başkenti Bağdat’taki Kâzımiyye Camii içindeki Kazımiyye adlı özel bölümde bulunmaktadır.
 </p>
 <p>
  <strong>
   Zeynebiye Türbesi (Şam-Suriye)
  </strong>
  : İmam Ali ve Hz. Fatıma’nın kızıdır. Kendisi Hz. Hüseyin ile birlikte Kerbela’da yer almıştır. Kerbela savaşı sonrasında Muharrem’in onunda (Aşura günü) bir grup Ehlibeyt ile birlikte esir düşmüş ve Kufe’ye, oradan da Şam’a götürülmüştür. Tarihî kayıtlara göre Hicret’in 63. yılında Şam’da hayatını kaybetmiş ve orada defnedilmiştir.
 </p>
</div>


Kaynak: [www.aksiyon.com.tr](http://www.aksiyon.com.tr/dis-haber/iran-ortadoguya-turbelerle-sah-cekiyor_550100), [web.archive.org (arşiv bağlantısı)](http://web.archive.org/web/20150731094727/http://www.aksiyon.com.tr/dis-haber/iran-ortadoguya-turbelerle-sah-cekiyor_550100)
