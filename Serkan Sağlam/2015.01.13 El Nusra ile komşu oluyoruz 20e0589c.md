# El Nusra ile komşu oluyoruz

*Serkan Sağlam 2015.01.13*

<div class="pNewsDetailMainContent" itemprop="articleBody">
 <p>
  Nusra Cephesi, Suriye’de ılımlı muhaliflerin kontrolündeki İdlib’in yüzde 80’ini ele geçirdi. Özgür Suriye Ordusu’nun ağır silahları da örgütün eline geçti.
 </p>
 <p>
  Terör örgütü El Kaide bağlantılı Nusra Cephesi, Hatay sınırına çok yakın İdlib’de başlattığı saldırılarla, ılımlı muhalifleri temsil eden Özgür Suriye Ordusu’nun (ÖSO) kontrolündeki kentleri birer birer ele geçirdi. Örgüt, ÖSO’nun önemli komutanlarından Suriye Devrimciler Cephesi lideri Cemal Maruf’un kalesi konumundaki Cebel el Zaviye, Salkın ve Harim gibi Türkiye sınırındaki diğer kentlerde de kontrolü sağladı. İdlib’in yüzde 80’e yakınını ele geçiren Nusra, Maruf’un 2 yıldır kuşatma altında tuttuğu rejimin önemli kalelerinden Vadi Deyf’i de ele geçirerek ÖSO’nun ününe de büyük darbe vurdu.
 </p>
 <p>
  Nusra Cephesi, İslami Cephe’nin merkezi olarak bilinen İdlib’in güneyindeki Maaret Numan ilçesinin etrafında bulunuyor. Suriye’de yaklaşık 15-20 bin silahlı militanı olduğu tahmin edilen Nusra, şimdiden, ele geçirdiği birçok noktada şer’i mahkemeler kurdu. Kontrol noktalarına ‘İslam Emirliğine Hoşgeldiniz’ tabelaları astı. Kadınların tek başlarına sokağa çıkmalarını yasakladı. Sıkı elbise kuralları getirdi. Örgütün stratejisi, IŞİD’in Rakka’yı merkez yaparak birçok noktayı ele geçirmesiyle neredeyse birebir paralellik gösteriyor. Aslında El Kaide ideolojisini takip eden Nusra Cephesi ile son derece katı bir yorumu savunan IŞİD arasında hedef ve itikat açısından hiçbir fark bulunmuyor. IŞİD ve Nusra’nın birleşmesi, aralarında kan davası olan birkaç komutanın öldürülmesi durumunda mümkün hâle gelecek. Nusra Cephesi de IŞİD’e benzer olarak intihar saldırıları düzenliyor. Kendilerine biat etmeyenleri düşman ilan ederek acımasızca infaz ediyor. Katı yasaklar koyabiliyor. İdlib’in güneyinde ve Halep kırsalında bulunan İslami Cephe grupları, Nusra için son derece kolay bir ‘av’ olacaktır. Bunun farkında olan İslam Cephesi, Nusra’nın faaliyetleri hakkında olumsuz herhangi bir açıklama yapmıyor, tarafsız kaldığını ifade ediyor.
 </p>
 <p>
  Aksiyon’a değerlendirmelerde bulunan İdlib Yerel Meclis üyesi Nidal Kasdal, Nusra Cephesi’nin, muhaliflerin kontrolündeki İdlib kırsalının yüzde 80’ini tamamen ele geçirdiğini belirtiyor. Geçmişte ÖSO ve İslami Cepheler içinde bulunan birçok grubun da Nusra’ya biat ettiğini aktarıyor: “Suriye Devrimciler Cephesi’nin lideri Cemal Maruf, bir petrol kaçakçısıydı. İdlib’de insanlar, Maruf’un kaçmasını değil, öldürülmesini istiyordu. Maruf, artık daimî olarak Türkiye’ye kaçtı, geri dönemez. 3 bin civarında savaşçısının büyük kısmı Nusra’ya biat etti. Bir kısmı diğer cephelere katıldı. Batı tarafından gönderilen bütün ağır silahlarına ve tanklarına Nusra el koydu. Maruf’a göre kendisinin 15 bin savaşçısı var. Soruyorum 15 bin savaşçısı olan biri kaçar mı? Koalisyon güçlerinin Suriye’deki saldırıları ve Kobani konusundaki taraflı tutumu ÖSO’ya tepkiyi artırdı. Birçok muhalif savaşçı IŞİD’e, Nusra’ya katıldı.”
 </p>
 <p>
  2012’de kurulmasının ardından ön cephelerde yer alan Nusra Cephesi, özellikle İran ve Esed medyası aracılığıyla adını duyurmaya başladı. Esed birlikleri ve karakollarına çok sayıda kanlı saldırılar yapan örgütün bütün eylemleri video görüntüleriyle İran ve Esed medyasında yer aldı. Taban bularak kısa sürede güçlenen ve El Kaide’ye bağlılığını bildiren Nusra, ABD tarafından terör örgütleri listesine alındı. Rejime karşı savaşlarında tüm umut verici sözlerine rağmen Batı tarafından yalnız bırakıldıklarını düşünen Suriyeliler ise bu kararın ardından Nusra Cephesi’ne destek vermeye başladı. ÖSO bünyesindeki birçok muhalif savaşçı ve komutan örgüte katıldı. Yeterince taban oluşturduğunu düşünen örgüt, 2012’nin sonlarına doğru strateji değiştirdi. Cephelerdeki militanlarını azaltarak varlığını daha kalıcı hâle getirmek için petrol sahaları, buğday depoları, ekmek fırınları ve sınır kapılarının kontrolünü ele geçirmeye başladı. Örgüt kısa sürede büyük ekonomik güce ulaştı. Cephe, Mayıs 2013’te aralarındaki iç çatışma nedeniyle IŞİD ve Nusra olarak ikiye ayrıldı.
 </p>
 <p>
  Suriyeli muhalifleri temsil eden Suriye Geçici Hükümeti Başbakan Yardımcısı Zeki Mustafa, Nusra ile IŞİD arasında fark olmadığını belirtiyor: “Nusra, ‘Ben ilk rejime karşı savaşacağım, sonra ÖSO’yu bitireceğim’ dedi. IŞİD de ‘Hayır, önce ÖSO’yu, sonra Esed’i bitirelim’ dedi. Burada ihtilafa düşüp ayrıldılar. Amaçlarında aslında hiçbir fark yok. Nusra dediğiniz El Kaide’nin ta kendisidir. Suriye’nin kuzeyinin neredeyse tamamı IŞİD’in eline geçti. Nusra da İdlib ve Halep’te gücünü artırdı. Özgür Suriye Ordusu ise güneyde Dera ve Kuneytra’da güçlü. Batı Suriye ve Irak’ta bölünme öngörüyor. Özellikle İsrail’in güvenliği için bu isteniyor.”
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/el-nusra-ile-komsu-oluyoruz_541056), [web.archive.org (arşiv bağlantısı)](http://web.archive.org/web/20150625211430/http://www.aksiyon.com.tr/dosyalar/el-nusra-ile-komsu-oluyoruz_541056)
