# Türkiye, Suriye bataklığına girerse çıkamaz

*Serkan Sağlam 2014.11.03*

<div class="pNewsDetailMainContent ctx_content" itemprop="articleBody">
 <p>
  Türkiye’yi IŞİD konusunda uyaran Suriyeli muhalif yetkililer, “Türkiye provokasyonlarla savaşa çekilmek isteniyor, Özgür Suriye Ordusu’nu destekleyin yeterli.” diyor. Onlara göre, Esed’in İran ve Rusya’yla savaştırmak istediği Türkiye, Suriye bataklığına girmemeli.
 </p>
 <p>
  Irak ve Suriye’de kontrolünü giderek artıran IŞİD militanlarının ilerleyişini durdurmak isteyen ABD öncülüğündeki koalisyon güçleri, hava saldırıları düzenliyor. Ancak bunun yeterli olmayacağının farkında olan koalisyon, kara harekâtının zorunlu olduğunun da bilincinde. Türkiye’nin muhtemel kara harekâtında öncü rol üstlenmesi temel istekleri. Aslında ABD Başkan Yardımcısı Joe Biden Harvard Üniversitesi’nde yaptığı konuşmada, “Amerika bir kez daha Müslüman bir ülkeye dalıp saldırganlık yapamaz. Sünni bir örgüte saldırıya yine Sünniler liderlik etmeli.” diyerek bu niyetini belli etmişti. Tüm bu gelişmeler karşısında Aksiyon’a değerlendirmelerde bulunan Özgür Suriye Ordusu (ÖSO) komutanları ve Suriye Muhalif ve Devrimci Güçler Koalisyonu (SMDK) yetkilileri, IŞİD’e karşı muhtemel operasyonlarda en sonuç alıcı seçeneğin bölgeyi bilen ılımlı ÖSO’yu desteklemeleri ve ağır silahlarla donatmaları olduğunu kaydediyor. Koalisyon ülkeleri arasında Suriye’ye tek kara sınırı olan ülkenin Türkiye olduğunu hatırlatan yetkililer, önemli bir uyarıda bulunuyor: “Eğer bu operasyon tamamlanmadan sonlandırılırsa Türkiye’nin Suriye’den çıkması zorlaşır.”
 </p>
 <p>
  Telabyad Askerî Meclis Başkanı Pilot Binbaşı İmaduddin Said, ÖSO’ya IŞİD’e karşı kara harekâtı için 4 aylık eğitim verileceğini ancak bu eğitimin verilmediğini belirterek şöyle konuşuyor: “Biz de son durumu içerideki arkadaşlardan öğreniyoruz. ÖSO’dan bir albay, bir binbaşı arkadaşım var. Suriye’den geldiler, maddi güçleri yoktu. Bu yaz tarlada yevmiyeyle çalıştılar. Biri restoranda bulaşıkçılık yapıyor. Şu anda silahı olmadığı için 15 binden fazla ÖSO askeri Suriye dışında yaşıyor. Ağır silah ve destek verilmesi hâlinde hepimiz IŞİD’e ve rejime karşı cepheye koşarız.”
 </p>
 <p>
  Koalisyon güçlerini Esed rejimine ait hedefleri vurmamakla eleştiren Said, “Binlerce insanı öldüren Esed meşru hâle geldi. Esed, IŞİD’e karşı savaşa katılıyor. Deyr ez Zor’da hem Nusra hem de IŞİD’in kontrolü altındaki yerleri vurdular. Ama Esed rejiminin olduğu hiçbir askerî noktaya saldırı düzenlenmedi. Bu rejim 250 binden fazla insanın katili. Şehirleri yerle bir etti.” diyor. IŞİD’in Suriye’de 20 bine yakın militanı olduğunu anlatan Said, eğer kara harekâtıyla desteklenen geniş bir saldırı olursa en fazla 7 bin kişi savaşacağını, kalanın IŞİD’den firar edeceğini ifade ediyor: “Çünkü IŞİD’e katılımların en büyük sebebi yüksek maaşlar. Bir IŞİD militanına 350 dolar maaş veriliyor. Eşine 50, her çocuk başına da 30 dolar aylık veriyorlar. Ayrıca ele geçirdikleri yerlerden ganimet alıyorlar. O insanlara kızamıyorum. Çünkü açlar. Hiçbir gelirleri yok. Deyr ez Zor’da Amr Raftan vardı. Önce ÖSO’nun komutanıydı. Sonra Nusra’ya, şimdi de IŞİD’e katıldı. Önceden rejimle beraber olanlar da öldürülme korkusundan IŞİD’e katılıyorlar.”
 </p>
 <p>
  <img alt="" src="http://web.archive.org/web/20151208203153im_/http://medya.aksiyon.com.tr/aksiyon/2014/11/03/turkiye-suriye-batakligina2.jpg"/>
 </p>
 <p>
  Rakka’nın kısa sürede IŞİD kontrolüne girdiğini anlatan Said, bunun en önemli sebebini maddi güç olarak açıklıyor: “Bizde maaş yoktu. Askerlere maaş veremiyorduk. IŞİD, askerlerimize üç yüzer dolar maaş vermeye başladı. Elimizde asker kalmadı. Düşünün ben Askerî Meclis başkanıydım, maaşım yoktu. Suriye’de bir general 600-700 dolar maaş alırken IŞİD bana 4 bin dolar maaş, zırhlı araç, koruma ve Rakka Emniyet Müdürlüğü görevini teklif etti, kabul etmedim. IŞİD silahlara değerinden fazla verip satın alıyordu. Bir Kalaşnikof piyasada 300 Suriye Lirası’yken; bize gelen silahları IŞİD 900 liraya satın alıyordu. Askerlerimize maaş veremediğimiz için insanlar zaten az sayıda gelen silahları IŞİD’e sattı. Ne mühimmatımız kaldı ne de askerimiz. Ölmemek için Rakka’dan çıkmak zorunda kaldık.” Türkiye’nin sınırlarını kontrol etmemesinin IŞİD’e çok fayda sağladığını da belirten Said, “Bizi vuran IŞİD militanlarının birçoğu Türkiye sınırından girdi. Biz Şanlıurfa’ya gelen IŞİD emirlerini görüyoruz. Biz onları tanıyoruz, onlar da bizi tanıyor. Burada ölüm korkusu yaşıyoruz.”
 </p>
 <p>
  Rakka Askerî Harekât Merkezi Başkanı iken muhaliflere katılan Albay Salih Necle de Türkiye’nin tek başına kara harekâtına girmesi hâlinde İran’ın ve rejimin kullandığı birçok terör örgütünün Türkiye’yi hedef alacağını ifade ediyor. En önemli çözümün bölgeyi bilen ve halk desteği olan Özgür Suriye Ordusu’nun eğitilerek ağır silah desteği verilmesi olduğunu aktarıyor: “Eğer hava desteği de verilirse IŞİD’in Suriye’de barınması mümkün değil. Çok kısa sürede IŞİD’i Suriye’den temizleriz. IŞİD’in halk desteği yok. İnsanlar korkudan onlara itaat ediyor.”
 </p>
 <p>
  <strong>
   Beşşar Esed’in niyeti belli
  </strong>
 </p>
 <p>
  Telabyad Meclis Başkanı Ekrem Dade’ye göre ise Esed Türkiye’nin tek başına Suriye’ye girmesini çok istiyor. Dade, rejimin en önemli hedefinin Türkiye’yi Rusya ve İran’la savaştırmak olduğunu kaydediyor: “Rejim Suriye’deki savaşı Türkiye’ye sıçratmayı çok istiyor. Muhaberat elemanları bu konuda çok uğraşıyor. Rejim, Türkiye’yi Rusya ve İran’la savaştırmayı planlıyor. Bunu yapması hâlinde rejiminin kurtulacağını hesaplıyor. Rusya ve İran defalarca Suriye’ye yönelik bir saldırıya tepki vereceklerini ifade etti. Türkiye kesinlikle bu durumdan kaçınmalı. Bu hem Suriye’deki devrimin hem de Türkiye’nin sonu olur.”
 </p>
 <p>
  IŞİD’in Suriye’deki en güçlü noktası olan Rakka’da Meclis Başkanlığı görevini yürüten Nebil El Favvaz da Irak’taki IŞİD ile Suriye’deki IŞİD’in ve halka bakışının birbirinden farklı olduğunu dile getiriyor: “Biz Suriye’yi biliriz. Suriye, Irak’tan çok farklı. Eğer bu yardımlar gelirse vallahi aylar içinde IŞİD’i yok ederiz. Türkiye’yi bu batağa sokmaya çalışıyorlar. Bu Türkiye’nin tek başına yapacağı bir iş değildir. Neredeyse bin kilometreye yakın sınırı açıktır. Suriye’ye girse bile buradan çıkması çok zor olacaktır. Çok fazla kayıp verecektir. Eğer Türkiye Suriye’ye girerse rejim düşmez, Türkiye’deki hükümet düşer. Türkiye içinde çok problem var.”
 </p>
 <p>
  Favvaz, IŞİD’in Suriye’de güçlenmesinin temel nedeninin Suudi Arabistan ve Körfez ülkelerinden gelen zengin işadamları ve yetkililer olduğunu söylüyor: “Biz zalim bir rejime karşı özgürlük savaşı veriyorduk. Suudi Arabistan ve Körfez ülkelerinden gelenler ‘Hayır, bu savaş İslam’ın savaşıdır’ dediler. Yüz milyonlarca dolar para döktüler İslami gruplara. Bize ise ne dünyadan ne de Suriye Konseyi’nden silah veya maddi yardım geldi. Biz güçsüzleşirken onlar güçlendi. Rakka  IŞİD’in eline geçti. Nusra, IŞİD’in babasıdır. Bankaları soydular, tarihî eserleri yağmaladılar.”
 </p>
 <p>
  <img alt="" src="http://web.archive.org/web/20151208203153im_/http://medya.aksiyon.com.tr/aksiyon/2014/11/03/turkiye-suriye-batakligina3.jpg"/>
  Deyr ez Zor Meclis Başkanı ve Suriye’deki en büyük aşiretlerden Gidat aşireti lideri Durham Henidi de özellikle Suudi Arabistan’ın içeride bağlantılı olduğu muhalif birliklerle Türkiye’yi tek başına kara harekâtına sokmak istediğini dile getiriyor: “Çünkü Suudi Arabistan, Türkiye’ye, Mursi’yi desteklemesinin bedelini ödetmek istiyor. Türkiye kesinlikle Suriye’ye girmemeli. Çünkü bu koalisyonda hiçbir ülkenin Suriye’ye sınırı yok. Diğer ülkeler çıktığında Türkiye hedef olabilir. Bu durum Türkiye için felaket olacaktır. Bu rejimin hiçbir ahlâkı yok. Rejimi kurtulsun diye üçüncü dünya savaşı bile çıkartırlar. Eğer uluslararası güçler Suriye içinde ‘Uçuşa Yasak Güvenli Bölge’ ilan ederse işte rejim o zaman düştü demektir.”
 </p>
 <p>
  Henidi, artık Esed’e Nusayrilerin bile isyan ettiğini ifade ediyor: “IŞİD, Tabka’yı ele geçirdiğinde Nusayrilerin kafalarını kesip duvarlara koydu. Nusayriler isyan etti. ‘Niçin çocuklarımızı kurtarmadın? Onlar senin için ölüyor. Sen onları koruyamadın!’ diye gösteriler yaptılar. Birkaç gün sonra da rejim Humus’ta, Kareme’de okuldan çıkan Nusayri çocukları bombalı araçla öldürdü. Sonra Nusra’yı suçladı. Bakın işte muhalifler Nusayri çocukları bilerek öldürüyor, eğer ben olmazsam hiçbirinizi yaşatmazlar diye. Kareme’ye hiçbir şekilde muhalif giremez. Buna zaten Nusayriler bile inanmadı. Bunun gözdağı olduğunu biliyorlardı. Halk rejimin söylediklerine inanmadı.”
 </p>
 <p>
  <strong>
   KATLİAMDAN KORKAN AŞİRETLER IŞİD’E BİAT EDİYOR
  </strong>
 </p>
 <p>
  Suriye Aşiretler Meclisi Başkan Yardımcısı Casim El Avvad, IŞİD’in son dönemde giderek güçlenmesinde ülkedeki aşiretlerin büyük kısmının korku ve katliamlarla örgüte katılmasının etkili olduğunu aktarıyor: “IŞİD’e ilk silah kaldıran aşiretlerdi.
  <img alt="" src="http://web.archive.org/web/20151208203153im_/http://medya.aksiyon.com.tr/aksiyon/2014/11/03/turkiye-suriye-batakligina4.jpg"/>
  Ancak aşiretlerin yeterli silahı yoktu. Artık Rakka, Deyr ez Zor ve Haseke’de aşiretler canlarını kurtarmak için korkudan IŞİD’e biat etti ve binlerce savaşçı verdi. IŞİD’in yükselişinin en önemli sebebi bu.” Avvad, özellikle son 3 aydır petrol ve doğalgaz sahalarına yönelen örgütün düzenlediği etkili saldırılarla Haseke, Rakka ve Deyr ez Zor kentlerindeki petrol kuyularının yüzde 85’ini ele geçirdiğini ve buradan satış yaptığını söylüyor. IŞİD’in çıkardığı petrolün yüzde 20’sini Esed rejimine, bir kısmını Türkiye’ye ve petrol borularıyla Irak’a sattığını anlatan Avvad, özellikle elektriğin bulunmadığı Suriye’de iç piyasada satılan petrolle IŞİD’in günlük kazancının onlarca milyon liraya yaklaştığını ifade ediyor: “IŞİD, petrolü tankerlerle Rakka ve Deyr ez Zor’dan Humus kırsalındaki rejim istasyonlarına naklediyor. Alışveriş burada yapılıyor. Petrolün bir kısmını petrol boruları aracılığıyla Irak üzerinden satıyor. Türkiye’ye de kaçak yollarla petrol sokuluyor. Türkiye sınırı bin kilometreye yakın. Bu petrolün miktarını sadece kaçakçılar bilir.”
 </p>
</div>


Kaynak: [www.aksiyon.com.tr](http://www.aksiyon.com.tr:80/dunya/turkiye-suriye-batakligina-girerse-cikamaz_539772), [web.archive.org (arşiv bağlantısı)](http://web.archive.org/web/20151208203153/http://www.aksiyon.com.tr:80/dunya/turkiye-suriye-batakligina-girerse-cikamaz_539772)
