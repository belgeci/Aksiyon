# Türkmenlerin zor savaşı

*Serkan Sağlam 2015.11.30*

<div class="pNewsDetailMainContent ctx_content" itemprop="articleBody">
 <p>
  Irak’takilerden sonra Suriye’deki Türkmenler de darmadağın. Bucak’ı kontrolü altında tutan Rus destekli Esed güçleri, Bayır’ı da ele geçirmek üzere. Her iki ülkedeki Türkmenler, Türkiye’nin kendilerini ihmal ettiğini söylüyor.
 </p>
 <p>
  Rus destekli Esed güçleri, Suriye Türkmenlerinin son kalesi Türkmen Dağı’na yönelik başlattığı saldırılarla stratejik Kızıldağ Tepesi’ni ele geçirdi. Bucak’ı kontrolü altında tutan Esed güçleri, Bayır’ın da kontrolünü ele geçirmek üzere. Suriye Türkmenleri, ülkedeki son ata yurtları Bayır-Bucak’ı kaybetmekle karşı karşıya. Bölge tamamen Esed’in kontrolüne geçerse, büyük kısmı yönetim karşıtı olan Türkmenler ana vatanlarına ebediyen dönemeyebilir.
 </p>
 <p>
  Irak’ın ardından Suriye’deki Türkmenlerin dramı, Türkiye’de siyaseten kullanışlı olduğu ölçüde gündem oluyor. Oysa AK Parti dış politikası sebebiyle hasım unsurlarca özellikle hedef seçilen Türkmenler, son 3 yılda bu iki ülkede 50 bin ferdini çatışmalara kurban verdi. 2 milyonu evlerini terk etmek zorunda kaldı. Türkiye’nin sert bir politika izlemesi soydaşları daha fazla hedef hâline getirdi. Yeterince silah ve insan gücü bulunmayan Türkmenler, ölüm ve göç arasında kaldı.
 </p>
 <p>
  Varlıklarını çoğumuzun yeni öğrendiği Suriye Türkmenlerinin ülkedeki tarihi Osmanlılardan bile eski. Türkmen boyları, Selçuklu sultanları tarafından hac yolu güvenliğini sağlamaları için Suriye, Lübnan, Filistin, Ürdün bölgelerine yerleştirilmiş. Ancak bugüne kadar kimliklerini en fazla koruyabilen Suriye Türkmenleri olmuş. Suriye tarihinde 2 cumhurbaşkanı, sayısız askerî ve sivil üst düzey bürokrat çıkaran Türkmenlerin kaderi Mart 2011’de ülkeyi saran protesto dalgalarının ardından değişti. Türkiye’nin Esed aleyhine tavrı sertleşince Suriye’deki Türkmenler de rejim güçlerinin hedefi hâline geldi. Esed güçleri ilk olarak Humus’ta yoğun Türkmen nüfuslu Bab-ı Amr’ı yerle bir etti. Esed bizzat bölgeyi ziyaret ederek Türkiye’ye âdeta mesaj verdi. Esed güçlerinin katliamları devam etti. Humus’a bağlı Zara neredeyse haritadan silindi. Günlerce kuşatılan kasaba bombardımana tutuldu. Türkiye’de Zaman ve Aksiyon’dan başka kimse duyurmadı bu unutulan Türkmen kasabasının adını.
 </p>
 <p>
  IŞİD militanları da Esed’den geri kalmadı. Örgüt, Halep’in 20’den fazla Türkmen köyünü ve Çobanbey kasabasını ele geçirerek katliam yaptı. Bugün Türkmenlerin yaşadığı bir başka nokta olan Tel Abyad’ın doğusu ve Haseke’ye bağlı köyler de PYD-YPG denetimi altında. Esed’in kontrolü altında bulunan Lazkiye ve Tartus’ta yaşayan az sayıda Türkmen de âdeta hapis hayatı yaşıyor. Seyahat özgürlüğü bulunmayan Türkmenler, emniyet şubesinden aldıkları özel izinle il dışına çıkabiliyor. Esed rejimine bağlılıklarını ispatlamaları istendiği için askerlik yaşına gelen Türkmen gençleri orduya alınarak cephe bölgelerine gönderiliyor. Zaman zaman birçok Türkmen sebepsiz yere tutuklanırken; mahallelerinde infazlar da yaşanıyor. Bölgede yaşayan bazı Türkmenlerin, kimliklerinden dolayı devlet dairelerindeki ve özel şirketlerdeki işlerinden atıldığı belirtiliyor. Birçoğu, yurtdışına çıkan akrabalarıyla görüşemiyor.
 </p>
 <p>
  Bucak bölgesi Akdeniz sahiline kadar uzanıyor. Bayır ise Hatay Yayladağı’na kadar uzanan stratejik bir bölge. Bayır-Bucak Türkmenleri, özellikle Rus savaş uçağının düşürülmesiyle saldırıların arttığını dile getiriyor.
 </p>
 <p>
  Bayır-Bucak Türkmenlerinin radikallik meselesine gelince… IŞİD, bu bölgede 1,5 yıl kaldı. Ardından bölge Nusra Cephesi’nin kontrolüne geçti. Özellikle Türkmen Dağı’nda savaşan Türkmen milislerin büyük kısmı ibadetlerini Selefî inancına göre yapıyor. Bu duruma da Türkiye’nin bilinçli tercihi neden oldu. Türkiye, Suriye’de Nusra ve diğer İslami grupları partner olarak seçti. Bu nedenle Türkmenler ikinci plana itildi, onlar da bu güçlerin hâkimiyeti altına girdi.
 </p>
 <p>
  Suriye’de 1,5 milyon Türkmen ülke dışına kaçarken; Irak’ta da 500 bine yakın Türkmen, IŞİD saldırıları nedeniyle ülkenin Şii yoğunluklu güney bölgeleri ile Kürtlerin kontrolündeki Kerkük ve Erbil’e sığındı. Her iki ülkede de stratejik kentlerde yaşayan Türkmenlerin bölgelerini terk etmek zorunda kalması, bu coğrafyada köklü jeopolitik ve demografik değişikliklere yol açtı. Yerel kaynaklara göre, Suriye’de Bayır-Bucak, Çobanbey, Telabyad, Halep ve Humus’a bağlı 300’den fazla Türkmen köyü ve kasabası yerle bir oldu. Birçoğu da IŞİD, PKK’nın Suriye uzantısı PYD ve Esed rejimi güçlerinin eline geçti.
 </p>
 <p>
  Irak’taysa Musul’a bağlı 500 bin nüfuslu Telafer ile 100’den fazla köy ve kasaba IŞİD saldırıları nedeniyle boşaltıldı. Türkiye, önemli kısmı Şii olan Türkmenlere sahip çıkmakta çok geç kaldı. Genç neslin birçoğunun Arapça bile bilmediği bu Şii Türkmenler İran’ın insafına bırakıldı. İran, Türkmen gençlere hem dinî hem de askerî eğitim vererek onları tamamen kendi paramiliter gücü hâline getirdi. Bugün Irak Türkmenleri arasındaki birlik de büyük oranda parçalandı. Artık Türkmenlerin toplu olarak sınıflanması bile mümkün gözükmüyor. Kürt yönetimi, IŞİD, Irak ve İran güçleri arasına sıkışmış olan Türkmenleri koskoca bir belirsizlik bekliyor.
 </p>
 <p>
  Irak’taki Türkmeneli Partisi lideri Riyaz Sarıkaya, çok çarpıcı bir iddiayı dile getiriyor. Birleşmiş Milletler Güvenlik Konseyi’nin 5 Nisan 1991’de aldığı 688 no.lu kararla Kürtleri korumak için 36. paralelin kuzeyini, Şiileri korumak için de 33. paralelin güneyini Irak’a ait askerî ve sivil tüm hava araçlarına kapattığını hatırlatarak şöyle konuşuyor: “O paralelin içinde tamamen Türkmen yurdu Telafer de vardı. O gün nüfusu 200 binden fazlaydı. Ben Türk Genelkurmayı’na gittim, anlattım. ‘Burada Türkmen güçlerini rahatça organize edebiliriz. Bize destek olun, Saddam’ın güçleri orada kalmamalı’ dedim. İnanın Genelkurmay bunu bilmiyordu. Ama sonradan da hiçbir adım atmadı. Eğer Telafer bizde kalabilseydi bugün Kerkük, Musul ve Tuzhurmatu’da örgütlü bir Türkmen hâkimiyeti olurdu. Belki de resmî bir devlet yönetimi olabilirdi.”
 </p>
 <p>
  Sarıkaya, bugün IŞİD nedeniyle Ortadoğu’da Türkmen varlığının tamamen tehlikede olduğunu da anlatıyor. Musul’da Türkmenlerin uzun süre ihmal edildiğini vurgulayan Sarıkaya, önemli tespitlerde bulunuyor: “Telafer’in Şii Türkmenleri de küstürülmüştü. IŞİD’den kaçanlara da destek verilmedi. Gidecek yeri olmayan bu insanlar çölde aç susuz kaldı. Yardım ulaşmaması, hava şartları, Türkiye’nin destek vermemesi onları güneye göçe itti. Daha da dönmezler. Şimdi güvenliklerini sağlayan da, onları örgütleyen de İran. IŞİD bence bir proje. Bölgede değişiklikleri yapıp sonra dışlanacak.”
 </p>
 <p>
  <strong>
   İç siyaset malzemesi
  </strong>
 </p>
 <p>
  Irak Türkmenleri gibi Suriye Türkmenleri de Türk hükümetini eleştiriyor. İsimlerinin gizli tutulması kaydıyla konuşan Suriyeli en üst Türkmen yetkililer, AK Parti yönetiminin durdurulan MİT TIR’larıyla aslında Türkmenlere silah taşındığı yönündeki iddialarına tepki gösteriyor: “O TIR’lar Türkmenlere ulaştırılmak için çıkarılmamıştır. Bunu herkes biliyor. Madem bu kadar düşünüyorsunuz Türkmenleri, neden sınıra birkaç kilometre mesafedeki Çobanbey’de Türkmenlerin katledilmesine göz yumdunuz! İç siyaset malzemesi yapılmaya da karşıyız. Türkmenleri öldüren IŞİD militanlarının çoğu Türkiye sınırından geçiyor.”
 </p>
 <p>
  Suriye Türkmenleri, ülkenin bölünmesi hâlinde en büyük zararı kendilerinin göreceğini öngörerek bir harekat planı hazırlamıştı. Plana göre, çeşitli muhalif gruplar içinde savaşan Türkmenlerden 5-10 bin kişilik bir ordu kurulacaktı. Ardından Esed bölgelerinde ve Suriye’nin iç kısımlarında yaşayan Türkmenler Cerablus hattına göç ettirilecekti. Bu sayede hem PYD-YPG’nin Kürt koridoru planı önlenecek hem de Türkmenlerin bir arada kalması sağlanacaktı. Suriye Türkmen Millî Harekât Partisi Başkan Yardımcısı Tarık Cevizci, “Durumumuz zaten kötüye gidiyordu. Rusların müdahalesiyle daha da kötüleşti. Türkmenleri bir araya getirme projesinin uygulanma ihtimali artık kalmadı diyebiliriz. Çünkü bu bölgeler Rus ve Esed güçlerinin hava saldırılarına hedef olacaktır.” diyor.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/turkmenlerin-zor-savasi_553089), [web.archive.org (arşiv bağlantısı)](http://web.archive.org/web/20151212104022/http://www.aksiyon.com.tr/ust-manset/turkmenlerin-zor-savasi_553089)
