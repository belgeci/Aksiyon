# Küskünler AP'de buluşuyor

*İlim Uğur 1995.12.02*

<div class="pNewsDetailMainContent" itemprop="articleBody">
 Tansu Çiller, DYP'nin yeni A takımını tanıtırken ne kadar mutlu görünüyordu. Kendisine yakın insanlarla biraradaydı. Oysa önceki gün ve o gün ne sıkıntılar yaşamıştı. Ağrı Milletvekili Mikail Aydemir, Bosna'ya uçmak üzereyken koluna yapışmış, "Hakkımı yediniz" demiş, bir diğer milletvekili Başbakanlık Konutu'nu adeta basmış, "Bizim oylarımızla seçildi, bizim oylarımızla iner. Bizimle görüşmeye nasıl tenezzül etmez" diye bas bas bağırmıştı. Yeni kadrosunu tanıtırken de bir yandan, Meclis'i olağanüstü toplantıya çağıran önergeyi işleme koymaması için TBMM Başkanı Ismet Sezgin'e elçi üstüne elçi göndermiş, öte yandan, önergeye imza koyan milletvekili adaylarını tek tek aratıp, imzalarını geri çekmeleri için iknaya çalışmıştı. Çareyi önergeye imza koyduktan sonra Ankara dışına çıkmakta bulan milletvekilleri, rüşvetin "Milletvekilliği bulamadık, genel müdürlük verelim" olduğunu yarı şaka anlatmaya başlamıştı bile...
 <br/>
 <br/>
 AKSIYON, Başbakan Tansu Çiller'in yepyeni bir DYP oluşturmayı hedeflediğini, oklarını öncelikli olarak da partinin temel taşı milliyetçimuhafazakar isimlere yönlendirdiğini daha geçen haftadan yazmıştı. En tecrübeli siyasetçiler bile "Bu kadar da olmaz" diyerek, olayın abartıldığını sanmıştı. DYP aday listeleri açıklandığında, tahminlerin, Çiller'in hedefleri yanında yaya kaldığı ortaya çıkmış ama iş işten geçmişti.
 <br/>
 <br/>
 "1996 Ekim'inden önce seçim yok" diyen Çiller'in "Mertnamert" tartışmaları ile başlattığı baskın 24 Aralık seçim harekatı sürecinde DYP'nin en yetkili kurumu GIK topu topu iki kez toplandı. Ilkinde Çiller, 7 ilde aday, diğer yerlerde merkez yoklaması yapılmasını kararlaştırdı. Bu arada kendisinin özel bir anket yaptırdığını, bu anketle merkez yoklaması sonuçlarının çakışması halinde sorun çıkmayacağını, aday yoklaması sonuçlarına ise harfiyen uyacağını açıkladı. Aday yoklaması yapılan 7 ilden üçü Çiller için hayati önem taşıyordu. Izmir, Isparta ve Muğla... Izmir'de, teşkilat başkanlığından alınan Rıfat Serdaroğlu beklenmeyen bir zaferle çıktı.
 <br/>
 <br/>
 Isparta'da Ertekin Durutürk ikinci oldu, Muğla'da ise sürpriz bir isim, Irfettin Akar, liste başına oturdu. Bu sürp-rizler teşkilat için değil, Tansu Çiller içindi. Merkez yoklamasında da örneğin Kütahya'da Cavit Erdemir, Afyon'da Ethem Kelekçi, Nevşehir'de Osman Seyfi açık farkla öndeydi. Ortak noktaları tamamının milliyetçimuhafazakar olması, 8. maddenin değiştirilmesine direnmesiydi.
 <br/>
 <br/>
 Başbakan Çiller için öyle olmadı. Infiale sebep olmamak için Rıfat Serdaroğlu'na dokunamadıysa da Isparta'da Ertekin Durutürk'e ağır bir muameleyi uygun görüp listeden çıkardı. Cavit Erdemir'e de benzeri muamele reva görüldü. Nevşehir Milletvekili Osman Seyfi, GIK üyeliği sayesinde ikinciliği kapabildi. Bu ekibin önde gelen ismi Ayvaz Gökdemir ise adeta sürgüne tabi tutulup, Gaziantep'ten Kayseri'ye gönderildi. Çiller öylesine acımasız davranmıştı ki, kurbanlarına 2.5 yıldır hükümetin teknokratlığını, hukuk danışmanlığını yapan Devlet Bakanı Bekir Sami Daçe'yi bile eklemişti. Daçe'nin suçu milliyetçimuhafazakar olması değildi; ama o da gerek işçilere sıfır zam fikrine, gerekse de delikdeşik olan Seçim Kanunu'na itiraz etmişti. Ayrıca, Devlet Bakanı Necmettin Cevheri'nin oğlu Cevher Cevheri'nin tepeden inme Adana listesine konmasına alenen karşı çıkmıştı. Hele Demirel'le bütünleşen isimlerin tasfiyesi... Ekrem Ceyhun, Vefa Tanır, Münif Islamoğlu, Tunç Bilget, Selahattin Kılıç ve kimler kimler... Demirel, listeyi gördüğünde herhalde "Kızım partiyi dinamitliyor. Bunun ayağı iyice yerden kesilmiş" demekten başka birşey yapamamıştır!
 <br/>
 <br/>
 <br/>
 <br/>
 ADIM ADIM OPERASYON
 <br/>
 <br/>
 <br/>
 <br/>
 Çiller, "Yepyeni bir DYP oluşturuyorum" diyerek, muhaliflerini hazırlıksız yakalamak isterken, kendi partisini can evinden vurmuştu. Iki senedir herşeyi sineye çeken grup, artık bu kadarına dayanamadı. Gerçi olayın vehameti "listeler açıklandıktan" sonra anlaşıldıysa ve milletvekilleri "isyancılar, reziller" diye suçlandıysa da onlara göre, "Hatadan dönmek sevaptı, ya da Bağdat'tan dönülüyordu". Halkın iradesini hiçe sayanlara, demokrasiyi hazmedemeyenlere, haksızlığa ve keyfiliğe savaş açılıyordu... Şok atlatıldıktan sonra kollar sıvandı. DYP misyonundaki bir partinin yok olması ülkenin de aleyhineydi. Toparlanmaya diğer partilerden de geniş bir yelpaze halinde destek geldi. Beyin isim, DYP'den atıldığında kimsenin sesini çıkaramadığı Hüsamettin Cindoruk'tu. Ama Cindoruk bir kez daha "emanetçiliğe", hem de kendiliğinden soyundu.
 <br/>
 <br/>
 Birkaç saat içinde 98 imza toplandı ve Meclis'in olağanüstü toplantıya çağrılmasını isteyen önerge TBMM Başkanı Ismet Sezgin'e verildi.
 <br/>
 <br/>
 <br/>
 <br/>
 ÖNCE SEÇIM ERTELENECEK, SONRA...
 <br/>
 <br/>
 <br/>
 <br/>
 Meclis'in 67 Aralık tarihlerinde toplantıya çağrılması sağlandıktan sonra yapılacak işler adım adım ve ince detayına kadar hesaplandı. Senaryo ana hatları ile şöyle işletilecek:
 <br/>
 <br/>
  Toplantı günü Meclis'te en az 150 milletvekili hazır bulundurulacak.
 <br/>
 <br/>
  Görüşmelere geçilebilmesi için hükümet ve komisyonun yerinde olması gerekiyor. Çiller ve ekibi gelmese bile, hükümet koltuğunda Çiller'in tasfiye ettiği bakanlardan biri örneğin Münif Islamoğlu ya da Vefa Tanır hazır bulunacak. Anayasa Komisyonu Başkanı Ekrem Ceyhun'un ise zaten olağanüstü toplantı önergesinde imzası var.
 <br/>
 <br/>
  Seçimlerin ertelenmesi teklifi getirilecek ve kabul edilecek.
 <br/>
 <br/>
 Ikinci aşamada öncelikle DYP grubu toplantıya çağrılıp, Genel Başkan Tansu Çiller, "Hangi kıstaslarla, neden tasfiye" sorgusuna çekilecek. Ardından muhalefete verilen söz yerine getirilip, Çiller can evinden vurulurcasına "mal varlığı" gensorusu gündeme getirilecek. Bu gensoru ile Çiller ve hükümeti düşürülecek.
 <br/>
 <br/>
 Çiller ve arkadaşları o güne kadar boş dursalar da, gensorudan sonra imzacı ve gensorucu tüm milletvekillerinin ihracını gündeme getirecekler. Ancak Çiller bunu bile yapmadan, yaklaşık 90 milletvekili DYP'den ayrılıp, Hüsamettin Cindoruk başkanlığında Adalet Partisi'ni kuracaklar. Seçim için belirlenecek makul bir tarihe kadar ANAP lideri Mesut Yılmaz, bu grubun da içten veya dıştan desteğiyle hükümeti kurup, yeni bir seçim yasası hazırlayacak. Bu çalışmalar sırasında merkez sağda birlik için de önemli aşamalardan geçilecek. Benzeri bütünleşme çabası merkez sol cenahında da yürütülecek.
 <br/>
 <br/>
 DYP veya AP hesaplaşması ise kongre zeminlerinde yapılacak. Cindoruk'un merkez sağda birliği sağladıktan sonra liderlikte kalıp, kalmayacağı şimdilik bilinmiyor. Üst üste yaptığı hatalarla, kendi elleriyle kendisini köşeye sıkıştıran Çiller'in de... Bilinen tek gerçek, DP ve AP misyonuna sahip kişilere DYP'de yer olmadığı ve DYP'nin ciddi bir parçalanma sürecine girdiğidir. Kısacası, seçimlerin mi, seçimlerin iptalinin mi daha hayırlı olduğunu ya da hangisinin daha az istikrarsızlık getirdiğini önümüzdeki günlerde hep beraber göreceğiz.
 <br/>
</div>


Kaynak: [www.aksiyon.com.tr](http://www.aksiyon.com.tr:80/siyaset/kuskunler-apde-bulusuyor_500094), [web.archive.org (arşiv bağlantısı)](http://web.archive.org/web/20150512101115/http://www.aksiyon.com.tr:80/siyaset/kuskunler-apde-bulusuyor_500094)
