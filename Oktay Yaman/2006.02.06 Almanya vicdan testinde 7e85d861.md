# Almanya vicdan testinde

*Oktay Yaman 2006.02.06*

<div>
 <p>
  <font>
   BERLİN - Alman okullarında sadece Almanca konuşulması tartışmasından sonra , Müslüman göçmenlere yönelik “vicdan testi”getirme çabaları “Almanya nereye gidiyor?” sorusunu gündeme getirdi.
   <br>
    <br/>
    <br/>
    Almanya’nın en saygın araştırma kurumlarından Alman Dış İlişkiler Konseyi Araştırma Ensitüsü’nde (DGAP) görev yapan ve Federal Hükümet’in göç komisyonu’nda yer alan  bilim adamı Dr. Steffen Angenendt, Müslümanların Avrupa Birliği ülkelerinde iş bulma, konut edinme, meslek eğitimi, memuriyet ve üniversitelere girişte dışlandıklarını ifade ediyor.
    <br>
     <br>
      Batıda yaşayan Müslümanların “göçmenlerin uyumu”, “dil öğrenme şartı” ve “Anayasa’nın genel prensipleriyle özdeşleşme” şeklindeki konu başlıklarıyla gündeme gelmeleri yeni bir olay değil. Özellikle muhafazakar kesimin içinde yaygın olan Müslümanlara yönelik bu kökleşmiş önyargılar ciddi bir sosyal olgu. Bu durum, Alman toplumu ile göçmenlerin barış içinde yaşama gayretlerinin önünde bir set gibi durmaya devam ediyor.
      <br>
       <br>
        Dr. Angenendt’in AB’ye mensup 15 ülkede yaptığı araştırmanın sonucu Müslümanlara karşı oluşan önyargıların ne boyutlarda olduğunu göstermesi bakımından çok önemli. Buna göre, Batı Avrupa’da yaşayan Müslümanların yüzde 80’i kendilerini ayrımcılığa uğramış olarak gördüklerini belirtiyor. Aynı oran yaklaşık altı yıl önce yüzde 35-40’lardaymış. Aynı araştırmada Avrupalıların yüzde 46’sı İslamiyet’i “gerici bir din” olarak görüyor. Yüzde 34’ü Müslümanlara güvenmediğini belirtirken, yüzde 7’si Avrupa’ya Müslüman göçünün durdurulması gerektiğini ifade ediyor. Sonuçlar ürpertici...
        <br>
         <br/>
         Aylardır Almanya’nın gündemine oturan Müslüman göçmenlere yönelik “vicdan testi” uygulaması bu olgunun yeni bir tezahürü. Baden-Württemberg Eyaleti’nin Alman vatandaşlığına geçmek isteyen Müslümanlar için yürürlüğe koyduğu bu test Anayasa’nın temel ilkeleri içinde önemli bir yeri olan “hiç kimse dinî inancından dolayı dışlanamaz” ilkesinin alenen ihlali demek. Alman vatandaşlığını almak için Anayasa’da belirlenen “devletin hür ve demokratik düzeninin kabulü” ilkesinin zaten mevcut olduğundan hareketle, buna ek olarak yeni kurallar getirmenin nasıl bir ciddiyetsizlik olduğu ortada. “Vicdan testi” ile Müslümanlara yönelik dayatmaların göçmenlerin uyumu konusuyla aynı çerçevede değerlendirilmesi de tepki çekiyor.
         <br/>
         <br/>
         Bu bağlamda açıklığa kavuşturulması gereken temel soru ise Almanya’da bu tür politikalarla ne yapılmaya çalışıldığı. Birlik Partileri ile Sosyal Demokratlardan oluşan büyük koalisyon hükümetinin üzerinde mutabık kaldığı koalisyon metninde “uyumun teşviki”, “fırsat eşitliği”, “Müslümanlarla kültürler ve dinlerarası diyalog” gibi maddeler temelde  “vicdan testi” şeklindeki uygulamalara imkan tanımamakta. Ancak özellikle CDU/CSU’nun genel seçim ve eyalet seçimleri öncesi göçmenler üzerinden seçim propagandası yapması ise bilinen bir realite.
         <br/>
         <br/>
         Kendileri hakkındaki spekülasyonlar karşısında sesini yükselten Türk toplumu ve Türk kökenli milletvekillerinin konuyla ilgili açıklamaları ise olayların seyrini değiştirdi. Aksiyon’a açıklamada bulunan Yeşiller Partisi Avrupa Parlamentosu (AP) milletvekili Cem Özdemir, Federal Hükümet’in uyum ve göç politikası hakkında yorum yapmanın daha erken olduğunu belirtti ve “Aldıkları somut bir karar yok. İçişleri Bakanlığı’nın üzerinde çalıştığı bir yasa tasarısı var. Bu yüzden göçmen politikasında kısmen de olsa bir sertleşme olabileceği görülmekte.” dedi. Son dönemdeki tartışmaların Türkler ve Müslümanlarla alakasının olmadığını kaydeden Özdemir, “CDU, bu konuyu iç siyaset malzemesi yapıyor.” diye konuştu. Özdemire’e göre, bu olaylardan Federal Hükümeti sorumlu tutmak yanlış ve bu konuda soğukkanlı olunmalı. Gündemde olan “dil yasağı”nın TBB (Berlin-Brandenburg Türk Toplumu) ile Hürriyet gazetesi tarafından abartıldığını belirten ve bunlar tarafından ortaya konan tepkileri “doğru bulmuyorum” yorumunda bulunan Cem Özdemir, “Liberal kesimleri de karşımıza almamalıyız.” uyarısında bulundu.
         <br/>
         <br/>
         Sol Parti’li (Die Linke) Federal Meclis milletvekili Hakkı Keskin, “vicdan testi”nin vatandaşlığa geçişleri zorlaştırmaya yönelik olduğunu belirtiyor. Keskin, Alman okullarında sadece Almanca konuşulması konusunda başlatılan tartışmalarla ilgili olarak, “Almanca öğrenilmesi tabii ki çok önemli. Çocukların gelecekte iyi bir iş bulabilmeleri buna bağlı. Ancak burada asıl önemli olan anadilin ihmal edilmesi... Göçmenlere eşit davranılması bizim için çok önemli. Sadece bu sayede uyum tam olarak sağlanabilir.” diyor.
         <br/>
         <br/>
         SPD milletvekili Lale Akgün, “vicdan testi” uygulamasının uyumun yeniden tanımlanma çabasının bir ürünü olduğunu savunuyor. Akgün, “Uyum adına gelecekte daha acı reçetelerin gündeme geleceğini düşünüyorum.” vurgusunu yapıyor.
         <br/>
         <br/>
         CDU’nun Kuzey Ren Vestfalya yönetim kurulu üyesi Bülent Arslan ise yeni hükümette uyum ve göç konusuna  çok önem verildiğini; Başbakan Angela Merkel’in ilk meclis konuşmasına atıf yaparak savunuyor. Merkel’in konuşmasında, uyum ve göç konularının devlet bakanlığı seviyesinde değerlendirilerek başbakanlığa bağlanması yer almıştı. Arslan “Bunlar işin ciddiye alındığını gösteriyor. Koalisyon Almanca dil öğrenimine büyük önem vermekte ve bu alanda teşvikler yapılmaktadır.” diye konuştu. Aslan, Baden-Württemberg eyaletinin uyum noktasında hedefinin doğru ama yönteminin yanlış olduğunu söyledi.
         <br/>
         <br/>
         Olaylar gerek medyada gerekse siyaset dünyasında şiddetle tartışılmasının yanısıra Alman kökenli Federal Meclis milletvekillerini de harekete geçirdi. Sosyal Demokrat Parti’den (SPD) Jörg-Otto Spiller, Swen Schulz, Mechthild Rawert; Birlik 90/Yeşiller Partisi’nden Hans-Christian Ströbele; Hür Demokrat Parti’den (FDP) Markus Löning ve Sol Parti (Die Linke) milletvekili Petra Pau, mevcut testin Müslümanlara yönelik ayırımcılık olduğu konusunda mutabık olduklarını kamoyuna gösterdiler. Nitekim Spiller’in  “CDU, Müslümanları dışlayan vicdan testi uygulamasıyla kazanmayacaktır, tam tersi bu uygulama CDU’ya zarar verecektir.”, Ströbele’nin “İnsanların Müslüman olmalarından dolayı bu tür sorulara muhatap bırakılmaları asla kabul edilemeyecek bir uygulamadır”, Rawert’in  “Bu ülkede Müslüman olmak için dinini değiştirmek isteyen Hıristiyan Almanlar da var. Bunların da mı Alman vatandaşlıkları ellerinden alınmalı?” sözleri göçmenleri rahatlattı. Federal Meclis milletvekillerinden Löning, Schulz ve Pau’un “vicdan testi”nin mimarı Hıristiyan Birlik Partili Baden-Württemberg eyalet hükümeti’nin bu yılın Mart ayında yapılacak eyalet seçimleri öncesi Müslümanlar üzerinden seçim kampanyası yaptığının altını çizmeleri ise yerinde açıklamalardı.
         <br/>
         <br/>
         Bu tür uygulama ve göçmenler hakkındaki sübjektif meydan okumalara meydan vermemek için tüm sivil toplum kuruluşlarının, medyanın ve vatandaşların soğukkanlı ve aklı selim bir biçimde hak mücadelesinde bulunmaları sorunların çözümünü sağlayacak başlıca adım olarak gösteriliyor. Almanya’nın nereye gittiğinden çok; göçmen toplumların kendi içlerinde ayırımcılığa karşı sırt sırta nasıl mücadele verebilecekleri sorusu daha gerçekçi gözüküyor...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 765 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23318), [web.archive.org (arşiv bağlantısı)](http://web.archive.org/web/20060524090752/http://www.aksiyon.com.tr:80/yazdir.php?id=23318)
